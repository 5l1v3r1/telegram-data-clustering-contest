<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698003/7-%D8%AC%D8%AF%D8%A7%D9%84-%D8%A8%D9%87-%DB%8C%D8%A7%D8%AF%D9%85%D8%A7%D9%86%D8%AF%D9%86%DB%8C-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D8%B5%D9%84%D8%AD-%D9%BE%D8%B3-%D8%A7%D8%B2-%D8%AC%D9%86%DA%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="7 جدال به یادماندنی ایران و عراق / صلح، پس از جنگ"/>
    <meta property="og:description" content="ایران در اولین بازی جام ملتهای آسیا 1996 با عراق رو‌به رو شد و با نتیجه 2 بر یک شکست خورد. این شکست سرآغاز روزهای خوب فوتبال ایران شد و پس از آن نسل طلایی فوتبال ایران درخشش خود را آغاز کرد و تیم ملی در آن مسابقات به رتبه سوم دست یافت و عراق در مرحله یک چهارم نهایی حذف شد"/>
  </head>
  <body>
    <article>
      <h1>7 جدال به یادماندنی ایران و عراق / صلح، پس از جنگ</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>ایران در اولین بازی جام ملتهای آسیا 1996 با عراق رو‌به رو شد و با نتیجه 2 بر یک شکست خورد. این شکست سرآغاز روزهای خوب فوتبال ایران شد و پس از آن نسل طلایی فوتبال ایران درخشش خود را آغاز کرد و تیم ملی در آن مسابقات به رتبه سوم دست یافت و عراق در مرحله یک چهارم نهایی حذف شد</b>
      </p>
      <figure>
        <img src="https://cdn.asriran.com/files/fa/news/1398/8/21/1036317_882.png"/>
      </figure>
      <p>دو تیم ملی ایران و عراق در یک بازی حساس در چارچوب رقابتهای انتخابی جام‌جهانی به مصاف هم می‌روند.</p>
      <p>به گزارش وب سایت نود، در 28 تقابل قبلی ایران با عراق جدال‌های به یادماندنی و تاریخی به چشم می‌خورد که پس از گذشت سال‌ها همچنان در اذهان باقی مانده است. به بهانه بازی حساس پنجشنبه دو تیم 7 جدال متمایز دو تیم مرور شده است.<br/><br/><b>ایران 1 - 0 عراق ( بازیهای آسیایی 1974) : فینالیست شدن با گل روشن</b><br/><br/>ایران میزبان بازیهای آسیایی 1974 بود و در مرحله نیمه‌نهایی با عراق روبه‌رو شد. این بازی تا دقیقه 76 گلی نداشت تا اینکه حسن روشن گره بازی را برای ایران باز کرد و ایران با همین تک گل فینالیست شد. ایران در دیدار نهایی با غلبه بر رژیم صهیونیستی به مدال طلای مسابقات دست یافت.<br/><br/><b>ایران 0-0 عراق (جام صلح و دوستی): اولین مصاف پس از جنگ</b><br/><br/>یکی از مهم‌ترین جدال‌های ایران و عراق در جام صلح و دوستی بود. حدود 15 ماه پس از پایان جنگ ایران و عراق در کویت این دو تیم به هم رسیدند؛ ملاقات پس از 13 سال. خیلی ها این بازی را مصاف نسل طلایی عراق با نسل سوخته ایران قلمداد می‌کردند.<br/><br/>ایران با سرمربی جدید خود، علی پروین، در تورنمنت کویت شرکت کرد. این بازی دیدار سوم مرحله گروهی بود و تیم ملی یک امتیاز بیشتر از عراق داشت و با نتیجه تساوی هر دو تیم به مرحله نیمه نهایی صعود کردند در پایان، عراق فاتح مسابقات شد و تیم ملی به رتبه چهارم دست یافت.</p>
      <p><b>ایران 1- 2 عراق (انتخابی جام جهانی 1994): آغاز گل‌زنی‌های علی دایی</b><br/><br/>ایران در مرحله پایانی انتخابی جام جهانی 1994 با عراق دیدار داشت. این بازیها آغاز درخشش علی دایی در تیم ملی بود و ایران گل دریافتی از عراق را با ضربه سر زیبای دایی جبران کرد ولی عراق باز هم از ضعف خط دفاعی ایران استفاده کرد و به گل دوم دست یافت و تیم پیروز میدان شد. در پایان رقابتها، در بین 6 تیم حاضر، عراق چهارم و ایران پنجم شد.</p>
      <p><b>ایران 1- 2 عراق (جام ملتهای آسیا 1996): طلوع نسل طلایی فوتبال ایران</b><br/><br/>ایران در اولین بازی جام ملتهای آسیا 1996 با عراق رو‌به رو شد و با نتیجه 2 بر یک شکست خورد. این شکست سرآغاز روزهای خوب فوتبال ایران شد و پس از آن نسل طلایی فوتبال ایران درخشش خود را آغاز کرد و تیم ملی در آن مسابقات به رتبه سوم دست یافت و عراق در مرحله یک چهارم نهایی حذف شد. تیم ملی از این بازی تا دیدار با ژاپن در نیمه نهایی جام ملتهای 2019 در هیچ مسابقه‌ای در وقت قانونی شکستی در این تورنمنت نداشت.</p>
      <p><b>ایران 1- 0 عراق (جام ملتهای آسیا 2000) : اولین پیروزی پس از 24 سال</b><br/><br/>ایران در جام ملتهای آسیا 2000 هم با عراق در یک گروه قرار داشت. سرمربی تیم ملی در آن دوره جلال طالبی بود و ایران در آن مسابقه با تک گل علی دایی به پیروزی دست یافت تا تیم ملی به اولین برد خود برابر عراق پس از 24 سال دست پیدا کند. ایران و عراق در آن مسابقات در مرحله یک چهارم نهایی حذف شدند. <br/><br/><b>ایران 2- 1 عراق (انتخابی جام جهانی 2002): عراق مغلوب موشک هامبورگ</b><br/><br/>یکی از حساس‌ترین بازیهای بین ایران و عراق در مقدماتی جام جهانی 2002 بود. ایران رقابت نزدیکی با عربستان برای صعود به جام جهانی داشت. این بازی، دیدار ماقبل آخر ایران بود و ایران در صورت پیروزی در این مسابقه خودش سرنوشت صعودش را تعیین می‌کرد و با برتری در بازی آخر مقابل بحرین بدون توجه به نتایج تیم ملی عربستان راهی جام جهانی می‌شد. عراق که در بازی رفت در خانه مغلوب ایران شده بود در بازی برگشت برابر نمایش درخشان مهدوی‌کیا نتوانست مقاومت کند. مهدوی‌کیا با شوت پای چپ از پشت محوطه جریمه دروازه حریف را باز کرد ولی تیم ملی عراق در نیمه دوم بازی را به تساوی کشاند تا اینکه مهدوی‌کیا پس از عبور از چند مدافع عراق با پاس عرضی روی خط دروازه علی کریمی را صاحب توپ کرد و این بازیکن دروازه حریف را باز کرد. هرچند که این پیروزی می‌توانست باعث صعود ایران به جام‌جهانی شود ولی با شکست مقابل بحرین آرزوهای ایران نقش برآب شد. <br/><br/><b>ایران 3- 3 عراق ( جام ملتهای آسیا 2015): اخراج بچه‌گانه پولادی</b><br/><br/>یکی از جنجالی‌ترین دیدارهای ایران و عراق در مرحله یک چهارم‌نهایی جام‌ملتهای آسیا 2015 شکل گرفت. ایران در نیمه اول تیم برتر میدان بود و با یک گل از حریف پیش افتاد و چند بار فرصت افزایش گلهای زده خود را داشت تا اینکه در آخرین ثانیه‌های نیمه اول، مهرداد پولادی با یک حرکت بچه‌گانه کارت قرمز دریافت کرد و تیم ده نفره شد. در نیمه دوم ورق بازی به نفع عراق برگشت و توانست در پایان 90 دقیقه بازی را به تساوی بکشانند. در ابتدای وقت اضافی عراق از ایران پیش افتاد ولی تیم ملی موفق به جیران آن شد.</p>
      <p>عراق در دقیقه 116 صاحب ضربه پنالتی شد که با گل کردن این پنالتی به نظر می‌رسید ایران فرصتی برای جبران ندارد ولی شاگردان کی‌روش سراپا حمله شدند تا در دقیقه 119 بازی گل مساوی به ثمر رسید و این بازی با تساوی 3-3 به ضربات پنالتی کشیده شد. جدال ماراتن‌گونه دو تیم در ضربات پنالتی نیز مارتن وار دنبال شد و تکلیف برنده در ضربه پنالتی هفتم مشخص شد. اما حتی ضربات پنالتی هم به معنای پایان این نبرد نفس‌گیر نبود و پس از بازی شائبه دوپینگی بودن علاء عبدالزهرا مطرح شد که البته این مسئله اثبات شد و عراق به نیمه‌نهایی این مسابقات راه یافت.</p>
    </article>
  </body>
</html>