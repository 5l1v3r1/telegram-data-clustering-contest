<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697918/%D8%B5%D8%A7%D8%AF%D8%B1%D8%A7%D8%AA-%D8%A8%D8%B1%D9%82-%D8%A8%D8%A7%D8%AF%DB%8C-%D9%88-%D8%AE%D9%88%D8%B1%D8%B4%DB%8C%D8%AF%DB%8C-%D8%A2%D8%B2%D8%A7%D8%AF-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="صادرات برق بادی و خورشیدی آزاد شد"/>
    <meta property="og:description" content="معاون وزیر نیرو با تاکید بر این‌که زمینه برای سرمایه‌گذاری در تاسیس نیروگاه‌های بادی و خورشیدی فراهم شده است، گفت: سرمایه‌گذاران برق تولیدی را به شبکه تحویل می دهند و شبکه همان مقدار را در مرز به خریدار تحویل می‌دهد."/>
  </head>
  <body>
    <article>
      <h1>صادرات برق بادی و خورشیدی آزاد شد</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036108_288.jpg"/>
      </figure>
      <p>معاون وزیر نیرو با تاکید بر این‌که زمینه برای سرمایه‌گذاری در تاسیس نیروگاه‌های بادی و خورشیدی فراهم شده است، گفت: سرمایه‌گذاران برق تولیدی را به شبکه تحویل می دهند و شبکه همان مقدار را در مرز به خریدار تحویل می‌دهد.</p>
      <p>سیدمحمد صادق‌زاده در گفت‌وگو با ایسنا با اشاره به ابلاغیه وزیر نیرو درمورد صادرات برق تجدیدپذیر، اظهار کرد: در این ابلاغیه آمده است که سرمایه‌گذار خارجی یا داخلی در تونل‌های بادی سرمایه‌گذاری کنند، برق را به شبکه تحویل دهند و شبکه همان مقدار برق را در مرز به خریدار تحویل دهد. این زمینه کاملا فراهم شده است و حدود پنج یا شش متقاضی نیز تاکنون مراجعه کرده‌اند.</p>
      <p>وی به این سوال که متقاضیان داخلی بوده‌اند یا خارجی، پاسخ داد: هم خارجی هم داخلی؛ معمولا به صورت مشترک هستند. یعنی بخشی از سرمایه خارجی و برخی داخلی است و نسبت‌های سرمایه‌گذاری متفاوت است.</p>
      <p>معاون وزیر نیرو درباره ظرفیت انرژی‌های بادی و خورشیدی در کشور توضیح داد: به طور کلی ظرفیت حداقل ۳۰ هزار مگاوات نیروگاه بادی و خورشیدی برای تولید و صادرات برق در کشور وجود دارد اما تاکنون برای ۱۵۰۰ مگاوات تقاضا شده است.</p>
      <p>آخرین وضعیت تجدیدپذیرها در ایران</p>
      <p>بر اساس این گزارش، ایران کشوری است که از لحاظ انرژی‌های نو همچون خورشیدی و بادی پتانسیل‌های بالایی داشته و پرونده استفاده از انرژی‌های تجدیدپذیر از سوی دولت به صورت جدی درحال پیگیری است و تخمین زده می‌شود با شرایط فعلی بین ۱۵ تا ۲۰ هزار مگاوات ظرفیت قابل نصب نیروگاه‌های بادی که صرفه اقتصادی دارند، در ایران وجود داشته باشد. در این راستا، طبق آخرین آمار میزان تولید انرژی‌های تجدیدپذیر در ایران در شهریورماه به ۸۴۱ مگاوات رسیده که نسبت به مردادماه، ۱۰.۵ درصد افزایش داشته است.</p>
      <p>بر این اساس، آژانس بین‌المللی انرژی (IEA) اعلام کرده ظرفیت نیروی تجدیدپذیر جهانی تحت تاثیر نصب تاسیسات فوتوولتائیک خورشیدی در خانه‌ها، ساختمان‌ها و صنعت، تا پنج سال دیگر ۵۰ درصد رشد خواهد کرد. در این راستا با توجه به این‌که ضریب بار تولیدی این نیروگاه‌ها در ایران نسبت به میانگین جهانی بالاتر است، دولت درصدد توسعه بیش‌تر این انرژی پاک است و طبق برآوردها بیش از ۱۵۰ هزار مگاوات ظرفیت احداث نیروگاه‌های خورشیدی در کشور وجود دارد.</p>
      <p>مجموع ظرفیت تولید نیرو از منابع تجدیدپذیر در مقایسه با ۲.۵ تراوات در سال گذشته، به میزان ۱.۲ تراوات تا سال ۲۰۲۴ رشد خواهد کرد که معادل مجموع ظرفیت نیروی نصب شده در آمریکاست. طبق گزارش سالانه IEA از انرژی‌های تجدیدپذیر جهانی، فوتوولتائیک خورشیدی حدود ۶۰ درصد و نیروی بادی در خشکی ۲۵ درصد از این رشد را تشکیل خواهد داد. سهم تجدیدپذیرها در تولید نیرو از ۲۶ درصد فعلی به ۳۰ درصد در سال ۲۰۲۴ رشد خواهد کرد.</p>
      <p>طبق آخرین آمار ظرفیت نیروگاه‌های تجدیدپذیر و پاک (دولتی و غیردولتی) نصب شده در کشور تا پایان شهریورماه ۱۳۹۸ حاکی از آن است که ۳۰۲.۲ مگاوات متعلق به نیروگاه‌های بادی، ۳۴۶.۳ مگاوات متعلق به نیروگاه‌های فتو ولتائیک، ۸۸.۴ مگاوات متعلق به نیروگاه‌های برق‌آبی کوچک ۱۰.۵ مگاوات متعلق به نیروگاه‌های زیست توده، ۱۳.۶ مگاوات بازیافت تلفات حرارتی، ۸۰ مگاوات ظرفیت کاهش تلفات شبکه است که مجموع آن ۸۴۱ مگاوات می‌شود که نسبت به مردادماه (۷۶۱مگاوات) ۱۰.۵ درصد افزایش داشته است.</p>
      <p>
        <b>پروژه‌های تجدیدپذیر و پاک در حال نصب</b>
      </p>
      <p>بنا بر اعلام، قرار است ۳۰۰ مگاوات از محل قراردادهای خرید تضمینی برق تجدیدپذیر، ۳۰۰ مگاوات از محل سوخت صرفه‌جویی شده موضوع ماده ۱۲ قانون رفع موانع تولید رقابت‌پذیر وارتقای نظام مالی کشور و ۱۰۰ مگاوات از مصوبه ۲۵ شهریورماه سال ۱۳۹۵ هیات وزیران که جمعا ۷۰۰ مگاوات می‌شود، نصب شود.</p>
      <p>میزان برق تولیدی از منابع تجدیدپذیر در شهریورماه سال ۱۳۹۸ نسبت به مردادماه تغییری نداشته و اجتناب از تولید گازهای گلخانه‌ای، مصرف سوخت فسیلی و مصرف آب در شهریورماه سال ۱۳۹۸ نسبت به قبل به ترتیب ۲، ۱۰ و ۹ درصد افزایش داشته است.</p>
      <p>بر این اساس، برق تولیدی از منابع تجدیدپذیر ۱۴۴ میلیون کیلووات ساعت بوده و از انتشار ۱۰۲ هزار تن گازهای گلخانه‌ای، مصرف ۴۵ میلیون مترمکعب سوخت فسیلی و همچنین مصرف ۳۵ میلیون لیتر آب جلوگیری کرده است.</p>
    </article>
  </body>
</html>