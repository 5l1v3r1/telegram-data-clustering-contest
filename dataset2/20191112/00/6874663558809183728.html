<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773525,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="נתניהו על הקשר עם אלוביץ': &quot;זה לא חברי, אני קורא לזה ידידות&quot;"/>
    <meta property="og:description" content="בתצהיר שהגיש ראש הממשלה ליועץ המשפטי לממשלה על קשריו עם שאול אלוביץ' הוא הגדירו &quot;רעו וחברו האישי כ־20 שנה&quot;. בחקירתו הנחשפת ניסה נתניהו להקטין את ערך הקשר: &quot;זה חברות ממעגל שלישי, אני אומר לך מכר&quot;"/>
  </head>
  <body>
    <article>
      <h1>נתניהו על הקשר עם אלוביץ': "זה לא חברי, אני קורא לזה ידידות"</h1>
      <h2>בתצהיר שהגיש ראש הממשלה ליועץ המשפטי לממשלה על קשריו עם שאול אלוביץ' הוא הגדירו "רעו וחברו האישי כ־20 שנה". בחקירתו הנחשפת ניסה נתניהו להקטין את ערך הקשר: "זה חברות ממעגל שלישי, אני אומר לך מכר"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">תומר גנון וליטל דוברוביצקי</a></address>
      <p>החוקרים לא בזבזו זמן ביום החקירה הראשון של ראש הממשלה שהתקיים ב־2.3.2018.</p>
      <p>הם הודיעו לבנימין נתניהו שהוא חשוד בכך <a href="https://www.calcalist.co.il/local/articles/0,7340,L-3757433,00.html">שלקח טובות הנאה שלא כדין משאול אלוביץ'</a> בין השנים 2017-2012, ושפעל בתפקידו הציבורי לקידום האינטרסים של נותן טובות ההנאה תוך ניגוד עניינים חמור.</p>
      <p>מיד לאחר מכן פנה אליו חוקר להב 433 יורם נאמן: "אני מבקש שהתשובות שלך יהיו ספציפיות, מדויקות, צמודות לעובדות כמו שהן קרו בזמן אמת. פרט על נסיבות היכרותך עם שאול אלוביץ'".</p>
      <figure>
        <img src="https://images1.calcalist.co.il/PicServer3/2019/08/12/926637/1_l.jpg"/>
        <figcaption>שאול אלוביץ' ובנימין נתניהו <br/>צילום: אוראל כהן, אלעד גרשגורן</figcaption>
      </figure>
      <p>נתניהו: "כשנבחרתי ב־96' הייתי נפגש עם תעשיינים ומובילי הכלכלה בישראל. ב־99' כשחזרתי להיות שר האוצר, לדעתי הוא היה שם בפגישות האלה. היו לו עסקים שונים, נוקיה, אני זוכר פחות או יותר. הוא אמר לי, או שהיה ידוע לי, שהוא מזדהה לא רק עם העמדות הכלכליות שלי. הוא הזדהה גם עם העמדות המדיניות והפוליטיות שלי וזה לא היה שכיח כל כך בקרב הציבור".</p>
      <p>חוקר: "בוא נתמקד כעת במערכת היחסים ביניכם".</p>
      <p>נתניהו: "הקשר במידה שהתהדק, הוא התהדק למיטב זיכרוני בשבעה שהתקיימה כאן לאחר מותו של חמי (אביה של שרה נתניהו - ת"ג ול"ד). אני זוכר שהם באו. זה היה ב־2011. באו הוא ורעייתו והיו מאוד חמים. זה נראה אמיתי ואיכשהו (הקשר) נוצר מתוך זה. לקח בערך שנה עד שנפגשנו, אבל מתוך זה אני זוכר שהיו דיבורים 'תבואו תבואו'. שנת אבל, אתה לא הולך כל כך בקלות, והם אכן באו. ואז היתה איזה ארוחת ערב ומשם נותר הקשר".</p>
      <p>נתניהו המשיך וסיפר לחוקרים לאן הוביל הקשר שלו עם אלוביץ'. "הקשר הזה התבטא בכמה פגישות עם אלוביץ'. הוא היה כבר בעל yes. אני רציתי... לא yes, סליחה בעל וואלה. ואני רציתי לדבר איתו לא מעט בנושא הזה. 2011, אני לא זוכר מתי הוא קנה את זה. אבל זה עלה למיטב זיכרוני כמעט תמיד ביוזמתי, אני רציתי. והיו גם פגישות חברתיות, לא מעט פגישות, עוד שתי ארוחות ערב, פגישות נפרדות איתו ופגישות חברתיות בפורומים רחבים יותר".</p>
      <p>נתניהו, שידע כבר מן הסתם שמערכת יחסיו עם אלוביץ' נמצאת במרכז החקירה, הוסיף: "אני רוצה שתבין מה זה היה באמת. זה לא חברות במובן הזה שנגיד אנחנו הולכים לביתו. מעולם לא ביקרתי בביתו. הם באים הנה, אנחנו הולכים לחתונות או לשמחות".</p>
      <p>בנקודה זו נתניהו טען שבעיניו הקשר עם אלוביץ' לא היה שונה מקשר עם דמות מוכרת אחרת. "אני לא מדבר על הזדהות אידיאולוגית, (זה) פחות או יותר זהה לאהרון ברק (נשיא בית המשפט העליון לשעבר - ת"ג ול"ד) ורעייתו. הוא היה פה פעמיים לארוחת ערב. אנחנו מקיימים קשרים אינדיבידואליים. אהרון היה פה כמה פעמים לבד. זה פחות או יותר ממה שיש".</p>
      <p>החוקר מבקש שנתניהו יספר לו על המפגשים אצל משפחת אדרי - אנשי עסקים ומפיקי קולנוע.</p>
      <p>נתניהו: "היה פעם אחת שאני זוכר אצל לאון, פעם אחת אצל משה, אולי פעמיים. אני לא זוכר. זה קבוצת אנשים. אלה המפגשים עד כמה שאני זוכר וזו רמת הידידות. ידידות, מכרות, תקראו לזה ככה. תיארו את זה כחברות קרובה — זה ממש לא נכון. זה לא נכון".</p>
      <figure>
        <img src="https://images1.calcalist.co.il/PicServer3/2019/11/11/946687/1L.jpg"/>
        <figcaption>איריס ושאול אלוביץ' <br/>צילום: אוראל כהן</figcaption>
      </figure>
      <h3>"אני זוכר שהוא ימני"</h3>
      <p>החוקרים החלו להיכנס בשלב זה לשאלות לגבי אחד הנושאים הבסיסיים בחקירה. עניין שבגינו לימים הוחלט להעמיד את נתניהו לדין גם על עבירות של <a href="https://www.calcalist.co.il/local/articles/0,7340,L-3757331,00.html">מרמה והפרת אמונים</a>. השאלות עסקו בדיווחים של נתניהו ליועץ המשפטי לממשלה על קשריו עם אלוביץ' עם כניסתו למשרד התקשורת. הם הציגו לו את תצהירו, חתום על ידי מקורבו עו"ד דוד שמרון, שהוגש בעקבות עתירה לפי חוק חופש המידע של עו"ד שחר בן מאיר לחשיפת פגישותיו של נתניהו עם אלוביץ'. התצהיר של נתניהו מנובמבר 2016 הוגש לבית המשפט.</p>
      <p>חוקר: "עו"ד שמרון מחתים אותך על תצהיר, שאלה ההצהרות שלך, שבו נאמר על ידך לכאורה שהמשיב (נתניהו) מגדיר את אלוביץ' כ"רעו וחברו האישי מזה כ־20 שנה".</p>
      <p>נתניהו: "בתיאור הזה, זה בדיוק מה שאני אומר לכם. זה ההיכרות הזאת שהיתה רופפת. היא אפילו לא היתה פגישה אישית במשך כ... ניקח את ה־20 שנה שאני מכיר אותו, מ־1996, וזוכר שהוא ימני. האם היו פגישות אישיות עם אלוביץ' ברוב ה־20 שנה האלה? התשובה היא לא".</p>
      <p>נתניהו, בדרכו הציורית, ניסה להסביר את ההבדל. "קצת מזכיר לי, תסלחו לי, אבל הם שואלים אותי: אתה בעד שתי מדינות? אתה בעד מדינה פלסטינית או לא? אני אומר להם: תראו, תגדירו את זה איך שתגדירו את זה. אבל אמרתי לידיד ג'ו ביידן, סגן נשיא ארה"ב, תראה אני לא יודע למה אתה מתכוון, אבל אני אומר לך שכל ההסדר - מה שאתה קורא שתי מדינות - ישראל תהיה השלטת הביטחונית המוחלטת מערבית לירדן. הוא אומר - אבל זה לא מדינה. אתה קורא לזה לא מדינה, אני קורא לזה מדינה".</p>
      <p>נתניהו הבהיר איך הדברים קשורים לתצהירו לגבי קשריו עם אלוביץ'. "יש כאן שאלה אמיתית של העובדות. לא ההגדרה, אלא המהות. מה היתה המהות. המהות זה בדיוק כפי שאני מתאר לכם".</p>
      <h3>"לא ביקרתי בביתו"</h3>
      <p>חוקר: "אתה זה שהגדרת אותו כחברך האישי מזה 20 שנה. וכעת כשאני שואל אותך בחקירה אתה קורא לזה ידידות. אי אפשר להשתמש במונח חבר אישי מזה כ־20 שנה ב־2016, והיום לקרוא לזה ידיד. זה לא מסתדר".</p>
      <p>נתניהו: "זה חברות אם אתה קורא לזה ממעגל שלישי. זה לא חברי, אני קורא לזה ידידות. וכאן לך תדע איפה ההגדרה. ואני מתאר את זה פשוט כמו שאני מתאר את זה. הרי אם זה היה חבר קרוב 20 שנה כמו שאתה מנסה לומר...".</p>
      <p>חוקר: "אני לא אומר, זה כתוב".</p>
      <p>נתניהו: "בסדר, אז כתוב".</p>
      <p>חוקר: "בוא לא נבלבל את העובדות. זה חתימתך".</p>
      <p>נתניהו: "סליחה, אתה אמרת לי מה כתוב, עכשיו הפרשנות. אני לא מתווכח אם זו החתימה שלי. אני מאשר".</p>
      <p>לאחר דין ודברים עם החוקר ביקש נתניהו להדגיש: "לא ביקרתי בביתו של אלוביץ' , לא הייתי בשום מפגש פרטני, אני אומר לך מכר". בהמשך הוסיף: "זה חברות ממעגל שלישי, תפוס אותי על המילה, זה מה שיש שם. זה האמת, אנחנו מחפשים את האמת".</p>
      <p>ראש מפלג החקירות הארצי למאבק בפשיעה הכלכלית, והיום ראש יאח"ה, יואב תלם, ביקש לחתוך את הדברים. "מר נתניהו הפרשנות שלך ברורה, אני רק מנסה להבין ברשותך האם לשיטתך מה שרשום בתצהיר אינו בהכרח מדויק".</p>
      <p>נתניהו: "הוא מתאר כפי שאני הבנתי את מערכת היחסים וגם לא ניסיתי להסתיר אותה. הכל ידוע".</p>
      <p>חוקר: "כלומר מה שרשום בתצהיר הוא מדויק עם הפרשנות שנתת?"</p>
      <p>נתניהו: "הפרשנות שלי. כן כן. הפרשנות שלי כן. וזו הכוונה".</p>
      <p>חוקר: "מה אתה יכול לומר לנו על כך ששאול אלוביץ' ובני משפחתו אישרו בחקירתם כי ישנם קשרי חברות אישית בינך ובין שאול ומשפחתו?"</p>
      <p>נתניהו: "אני לא יודע איך הם הגדירו את זה. לא הלכנו לשמחות, סרטים ומסעדות ביחד. זה המהות. אני לא מאמין שהם הגדירו אחרת".</p>
    </article>
  </body>
</html>