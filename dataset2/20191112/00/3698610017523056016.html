<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-rosiyi-skasuvali-zaochniy-aresht-fuksa-advokat-329289_.html"/>
    <meta property="og:site_name" content="DT.ua"/>
    <meta property="article:published_time" content="2019-11-12T00:46:00+00:00"/>
    <meta property="og:title" content="У Росії скасували заочний арешт Фукса – адвокат"/>
    <meta property="og:description" content="У РФ Павла Фукса розшукують за підозрою в шахрайстві."/>
  </head>
  <body>
    <article>
      <h1>У Росії скасували заочний арешт Фукса – адвокат</h1>
      <h2>У РФ Павла Фукса розшукують за підозрою в шахрайстві.</h2>
      <address>
        <time datetime="2019-11-12T00:46:00+00:00">12 Nov 2019, 00:46</time>
      </address>
      <p>У Росії суд скасував заочний арешт російсько-українського <b><a href="https://dt.ua/ECONOMICS/fuks-i-kolomoyskiy-hochut-vzyati-pid-kontrol-radu-centrenergo-zmi-316789_.html">бізнесмена Павла Фукса</a></b>. Як повідомив російському "Інтерфаксу" адвокат Фукса Мурад Мусаєв в понеділок, 11 листопада, рішення Таганського районного суду про арешт бізнесмена було скасовано Московським міським судом.</p>
      <p>Адвокат уточнив, що московський суд відправив на повторний розгляд справу його клієнта.</p>
      <p>Таганський райсуд виніс рішення про заочний арешт Фукса 11 жовтня, задовольнивши клопотання прокуратури.</p>
      <p>Тоді ж московська поліція <b><a href="https://dt.ua/ECONOMICS/u-rosiyi-stverdzhuyut-scho-ogolosili-v-rozshuk-oligarha-fuksa-325692_.html">оголосила у розшук власника девелоперської компанії MosCityGroup Павла Фукса</a></b>, який постійно проживає і веде бізнес в Україні. У Росії бізнесменові інкримінують шахрайство в особливо великих розмірах.</p>
      <p>У січні минулого року <b><a href="https://dt.ua/ECONOMICS/pavlo-fuks-kupiv-ukrroslizing-razom-z-borgom-kiyivskogo-metro-u-1-8-mlrd-grn-265957_.html">Павло Фукс придбав компанію "Укррослізинг"</a></b>. В Україні Фукс відомий <b><a href="https://dt.ua/WORLD/kurchenko-prodav-zamorozheni-aktivi-yanukovicha-onischenku-i-fuksu-al-jazeera-265449_.html">скуповуванням токсичних активів в оточення експрезидента-втікача Віктора Януковича</a></b>. У 2018 році Фукс зареєстрував 18 компаній, щоб оформити на них біля 15 газових родовищ в Україні.</p>
      <p>Павло Фукс народився в Харкові, потім перебрався до Москви, де прожив тривалий час і заробив капітал.</p>
      <p>Заснована Фуксом девелоперська компанія MosCityGroup є одним з найбільших гравців ринку нерухомості Москви та Підмосков'я. За словами Фукса, він відмовився від російського громадянства, а в 2015 році отримав новий український паспорт.</p>
      <p>Згідно з рейтингом журналу "Фокус", складеного в 2017 році за підсумками попереднього року, Фукс займає 24 позицію з списку найбагатших українців. Його статки оцінили в 270 млн доларів.</p>
      <p>Програма "Схеми" повідомляла, що <a href="https://dt.ua/UKRAINE/kolishniy-rosiyskiy-milyoner-fuks-aktivizuvav-kontakti-z-vplivovimi-ukrayinskimi-politikami-shemi-263474_.html"><b>Фукс літає одним приватним літаком із соратником Ігоря Коломойського</b></a> – колишнім народним депутатом України Віталієм Хомутинніком.</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>