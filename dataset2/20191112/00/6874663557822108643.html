<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773548,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="DS3 קרוסבק: פחות טווח, יותר זולה"/>
    <meta property="og:description" content="בארוקית ושונה מהגרמניות, אבל ללא מכת הביצועים של החשמליות החדשות: נהגנו בג'יפון החשמלי החדש שיגיע לארץ בשנה הבאה"/>
  </head>
  <body>
    <article>
      <h1>DS3 קרוסבק: פחות טווח, יותר זולה</h1>
      <h2>בארוקית ושונה מהגרמניות, אבל ללא מכת הביצועים של החשמליות החדשות: נהגנו בג'יפון החשמלי החדש שיגיע לארץ בשנה הבאה</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">אודי עציון</a></address>
      <p>אחרי שחשפנו שלשום את <a href="https://www.calcalist.co.il/local/articles/0,7340,L-3773346,00.html">ההחלטה הרשמית של טסלה להיכנס לשוק הישראלי, </a>כבר ברור ש-2020 תהיה שנת הזינוק המחודש של החשמליות בישראל. זאת, למרות שטסלה עצמה לא צפויה למכור אצלנו מכוניות לפני סוף השנה הבאה לכל המוקדם, אחרי שתשלים הקמת אופרציה מקומית.</p>
      <p>מי שתגיע במחצית השנייה של השנה היא הגרסה החשמלית של ה-DS3 קרוסבק. DS היא מותג היוקרה החדש-ישן של קבוצת פיג'ו סיטרואן אופל, שואב את שמו ממכונית הסאלון המיתולוגית של סיטרואןDS שהושקה ב-1955, הייתה מתקדמת מאוד לזמנה בעיצוב והטכנולוגיה שלה ושרדה 20 שנה על פס הייצור.</p>
      <p>הקרוסבק החשמלית נראית כמו גרסת הבנזין, עם חזית מעט שונה, חיישוקים חדשים ומאחור נטולץ אגזוזים. ג'יפון חשמלי נאה, אבל פחות אוונגרדי מסבתא סיטרואן. עיצוב הפנים ייחודי יותר, עשיר בחומרים ובמרקמים, קצת מצועצע ובארוקי, אבל לפחות שונה ממה שהתרגלנו לקבל במתחרות הגרמניות הקרירות. מי שירצה גרסה קונבנציונלית וזולה יותר יוכל לקבל אותה בגרסה החשמלית של הפיג'ו 2008 החדשה. לאבזור אפשר להוסיף שתפים מעניינים שלDS עם מוסדות כמו מוזיאון הלובר, והבטחה לסיורים מיוחדים ללקוחותיו.</p>
      <figure>
        <img src="https://images1.calcalist.co.il/PicServer3/2019/11/12/946784/2_l.jpg"/>
        <figcaption>DS3 קרוסבק</figcaption>
      </figure>
      <p>הממדים צנועים, 2.59 מטר בסיס גלגלים, כך שמבוגרים יכולים לשבת מאחור אבל לא בנוחות רבה. בתא המטען יש 350 ליטר נפח מטען סבירים, ללא גלגל רזרבי, בגלל הנפח שתופסת סוללת 50 קילוואט שעה. המנוע מפיק 136 כ"ס במצב ספורט, 109 כ"ס בנסיעה רגילה ורק 81 כ"ס במצב חיסכון שמקריב כוח לטובת טווח הטווח הרשמי עומד על 320 ק"מ, עם אפשרות לטעינה מהירה של 80% מהסוללה בחצי שעה בעמדות 100 קוט"ש.</p>
      <figure>
        <img src="https://images1.calcalist.co.il/PicServer3/2019/11/12/946789/3_l.jpg"/>
        <figcaption>DS3 קרוסבק של טסלה מבפנים</figcaption>
      </figure>
      <p>הביצועים טובים, אבל נעדרים את המכה בגב המוכרת מחשמליות חזקות יותר, אלא אם אתם במצב ספורט המקצר את הטווח. נתון הטווח ריאלי רק בנהיגה מתונה, וקצת לחיצות יורידו אותו בבין עירוני ל-200 עד 250 ק"מ. בתוך שנה, כשברחבי הארץ יהיו עשרות עמדות טעינה מהירות, זה כבר לא יהיה חסרון משמעותי. כיול המתלים רך, נוחות טובה על חשבון התנהגות, וקצת קופצניות על פני בורות עירוניים.</p>
      <p>לקרוסבק החשמלית תצטרף בשנה הבאה גרסה היברידית נטענת לג'יפון ה-DS7 עם 300 כ"ס, הנעה כפולה, הבטחה ל-5.9 שניות מ-0 ל-100 קמ"ש וטווח חשמלי של 58 ק"מ. בשנה הבאה תושק סדאן ראשונה, DS9, על בסיס פיג'ו 508, ומ-2025 יהיה כל הדגמים החדשים חשמליים או היברידיים. נטענים.</p>
      <p>DS מצליחה להקדים את שאר התעשייה עם ג'יפון חשמלי בקטגוריה הזו, מה שאין עדיין אפילו לאאודי, למרצדס ולטסלה, שהחשמליות שלהן כרגע יקרות משמעותית. מיני תשיק במקביל חשמלית אבל במבנה 3 דלתות בלבד, הרבה פחות מבוקש. במחיר משוער של 200-220 אלף שקל, מדובר במי שתהיה החשמלית הראשונה של לקוחות אמידים לא מעטים, שמוכנים להתפשר על ממדים וטווח לטובת ראשוניות בעידן החדש.</p>
      <p>
        <b>הכותב היה אורח DS בצרפת</b>
      </p>
    </article>
  </body>
</html>