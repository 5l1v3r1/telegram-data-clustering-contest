<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/federer-je-jos-u-igri-beretini-jos-zelen-za-azdaje/342310"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Federer je još u igri, Beretini još zelen za aždaje"/>
    <meta property="og:description" content="Rodžer lako slomio Italijana - 2:0"/>
  </head>
  <body>
    <article>
      <h1>Federer je još u igri, Beretini još zelen za aždaje</h1>
      <h2>Rodžer lako slomio Italijana - 2:0</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Došao je <b>Mateo Beretini</b> kao osmi na završni masters u sezoni, na kojem igraju osmorica najboljih u godini i tu je pokazao da je još zelen za teniske ale kakve su <b>Novak Đoković</b> i <b>Rodžer Federer</b>. Posle Srbina, Italijana je sa glatkih 2:0 pobedio i Švajcarac i praktično mu zatvorio vrata polufinala – 7:6, 6:3.</p>
      <p><b>Federeru</b> je bila potrebna pobeda da bi ostao u igri za prolaz dalje, da bi zavisio samo od svojih rezultata i on je to i učinio. Igrao je protiv <b>Beretinija</b> tačno onoliko koliko mu je bilo potrebno, dodajući gas u pravim, prelomnim trenucima. Bogato iskustvo je ono na šta <b>Rodžer</b> uvek može da se osloni čak i kada ne igra svoju baš najbolju igru.</p>
      <p>Obojica tenisera su u prvom setu čuvala svoj servis, a jedinu brejk loptu imao je <b>Federer</b> i to na 6:5, ali je nije iskoristio. Međutim, u taj brejku je oduvao <b>Beretinija</b> sa 7:2 i dobio prvi deo meča.</p>
      <p>Nastavak je krenuo <b>Rodžerovim</b> brejkom i to je bilo to. Imao je Italijan šansu da se vrati kod 4:3, propustio je tri šanse da oduzme Švajcarcu servis i za to je kažnjen u narednom gemu, koji je odigrao preko volje i dopustio <b>Federeru</b> da sa 6:3 dobije meč.</p>
      <p><b>Federer</b> sada ima pobedu i poraz, a <b>Beretini</b> dva poraza. U drugom meču u grupi od 21 čas sastaće se <b>Novak Đoković</b> i <b>Dominik Tim,</b> koji imaju po pobedu iz prvog kola. Suštinski gledano, <b>Federer </b>će u četvrtak u 3. kolu grupne faze igrati protiv <b>Đokovića</b> i vrlo lako može da se desi da mu bude potrebna i tu pobeda da bi se domogao polufinala.</p>
      <p><b>Foto:</b> <i>Reuters</i></p>
    </article>
  </body>
</html>