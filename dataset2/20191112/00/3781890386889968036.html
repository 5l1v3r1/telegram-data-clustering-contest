<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741203"/>
    <meta property="og:site_name" content="เดลินิวส์"/>
    <meta property="article:published_time" content="2019-11-12T00:32:00+00:00"/>
    <meta property="og:title" content="รัฐบาลเม็กซิโกการันตีสถานะ'ผู้ลี้ภัย' ให้อดีตผู้นำโบลิเวีย"/>
    <meta property="og:description" content="รัฐบาลเม็กซิโกอนุมัติสถานะผู้ลี้ภัยให้แก่อดีตประธานาธิบดีอีโว โมราเลส แห่งโบลิเวีย ขณะที่สหรัฐชี้ว่าการลาออกของโมราเลส 'ไม่ใช่การรัฐประหาร' ท่ามกลางความวุ่นวายที่เกิดขึ้นทันทีในโบลิเวีย"/>
  </head>
  <body>
    <article>
      <h1>รัฐบาลเม็กซิโกการันตีสถานะ'ผู้ลี้ภัย' ให้อดีตผู้นำโบลิเวีย</h1>
      <address>
        <time datetime="2019-11-12T00:32:00+00:00">12 Nov 2019, 00:32</time>
      </address>
      <p>
        <b>รัฐบาลเม็กซิโกอนุมัติสถานะผู้ลี้ภัยให้แก่อดีตประธานาธิบดีอีโว โมราเลส แห่งโบลิเวีย ขณะที่สหรัฐชี้ว่าการลาออกของโมราเลส "ไม่ใช่การรัฐประหาร" ท่ามกลางความวุ่นวายที่เกิดขึ้นทันทีในโบลิเวีย</b>
      </p>
      <p>สำนักข่าวต่างประเทศรายงานจากกรุงเม็กซิโกซิตี ประเทศเม็กซิโก เมื่อวันที่ 11 พ.ย. ว่านายมาร์เซโล เอบราด รมว.กระทรวงการต่างประเทศของเม็กซิโก แถลงเมื่อวันจันทร์ ว่ารัฐบาลเม็กซิโกอนุมัติสถานะผู้ลี้ภัยทางการเมืองให้แก่อดีตประธานาธิบดีอีโว โมราเลส แห่งโบลิเวีย เนื่องจากประเมินสถานการณ์แล้วพบว่าชีวิตของโมราเลส "มีความเสี่ยงตกอยู่ในอันตราย" ทางการเม็กซิโกจึงตัดสินใจมอบความช่วยเหลือให้แก่อดีตผู้นำโบลิเวีย "บนพื้นฐานของหลักมนุษยธรรม"<br/> </p>
      <figure>
        <iframe data-src="https://twitter.com/telesurenglish/status/1193999420280451075?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม เอบราดเผยด้วยว่า เม็กซิโกยังไม่สามารถติดต่อกับโมราเลสได้โดยตรง และการประกาศมอบสถานะผู้ลี้ภัยเป็นการแจ้งเรื่องผ่านกระทรวงการต่างประเทศของโบลิเวีย แต่เชื่อมั่นว่าโมราเลสจะสามารถเดินทางมายังเม็กซิโก "ได้อย่างปลอดภัยในที่สุด"  ทั้งนี้ อดีตผู้นำโบลิเวียวัย 60 ปี ซึ่งอยู่ในตำแหน่งมานานกว่า 13 ปี ยาวนานที่สุดในอเมริกาใต้และยังเป็นชาวโบลิเวียเชื้อสายกลุ่มชาติพันธุ์คนแรกซึ่งขึ้นสู่ตำแหน่งสูงสุดทางการเมืองด้วย ประกาศลาออกเมื่อวันอาทิตย์  "ตามการขอร้อง" จากผู้บัญชาการกองทัพและตำรวจแห่งชาติของโบลิเวีย แต่ต่อจากนั้นโมราเลส "ขาดการติดต่อ"  และยังไม่มีฝ่ายใดให้ข้อมูลได้อย่างชัดเจนเกี่ยวกับสถานะของผู้นำโบลิเวียในตอนนี้<br/> </p>
      <figure>
        <iframe data-src="https://twitter.com/telesurenglish/status/1193973530284744704?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/telesurenglish/status/1194012721240522752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191112/news_xhYEmWgqAL074829_533.jpg?v=20191112088?v=4678"/>
      </figure>
      <p> <br/>ทั้งนี้ การพ้นจากตำแหน่งผู้นำโบลิเวียของโมราเลส แม้เชื่อมโยงกับผลการเลือกตั้งประธานาธิบดีเมื่อปลายเดือนที่แล้ว ซึ่งหลายฝ่ายมองว่า "น่ากังขา" และเป็นชนวนให้เกิดการประท้วงทั่วประเทศ แต่ได้สร้างแรงกระเพื่อมอย่างหนักไปทั่วทั้งภูมิภาค เนื่องจากหมายความว่าลาตินอเมริกาสูญเสียรัฐบาลฝ่ายซ้ายไปอีกอย่างน้อย 1 ประเทศ และสถานการณ์ภายในโบลิเวียเผชิญกับ "สุญญากาศ" ทันที จากการที่บรรดาผู้สืบทอดตำแหน่งประธานาธิบดีตามกฎหมาย ตั้งแต่รองประธานาธิบดี ไปจนถึงประธานวุฒิสภาและประธานสถาผู้แทนราษฎร พากันลาออก ขณะที่การประท้วงกลับยิ่งรุนแรง เนื่องจากฝ่ายสนับสนุนโมราเลสออกมาปะทะกับฝ่ายต่อต้าน ด้านกองทัพประกาศเตรียม "ใช้วิธีตามกฎหมาย" ควบคุมสถานการณ์</p>
      <figure>
        <img src="https://www.dailynews.co.th/admin/upload/20191112/news_zhwNwpwPMG074837_533.jpg?v=20191112088?v=1381"/>
      </figure>
      <p> </p>
      <figure>
        <iframe data-src="https://twitter.com/aseitzwald/status/1193975212515188736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sahouraxo/status/1193988112378146817?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในอีกด้านหนึ่ง ประธานาธิบดีโดนัลด์ ทรัมป์ ปฏิเสธเสียงวิจารณ์ของหลายประเทศว่าสถานการณ์ในโบลิเวียคือ "รัฐประหารโดยกองกำลังฝ่ายขวา" และกล่าวว่าสหรัฐชื่นชมความพยายามของชาวโบลิเวียซึ่งต้องการ "เสรีภาพอย่างแท้จริง" และยกย่องกองทัพโบลิเวียที่ปฏิบัติตามรัฐธรรมนูญ ขณะที่กระทรวงการต่างประเทศสหรัฐขอให้รัฐบาลโบลิเวียชุดใหม่เป็นรัฐบาลพลเรือน และยืนยันว่ารัฐบาลวอชิงตัน "ไม่ได้เข้าข้างใครเป็นพิเศษ".<br/><br/><b>เครดิตภาพ  AP, REUTERS</b></p>
    </article>
  </body>
</html>