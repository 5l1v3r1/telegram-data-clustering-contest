<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773544,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="מקום עבודה חיוני? חלק מאתרי הבנייה במרכז משדרים עסקים כרגיל"/>
    <meta property="og:description" content="הדיווחים על המשך העבודה מתקבלים בעיקר מאתרי בניה קטנים ובהם של תמ&quot;א 38, אך החברות הגדולות כמו דניה סיבוס ואלקטרה בניה מדווחות כי הפסיקו את עבודתן; מפעלי הבטון וחלק מהספקים מושבתים ומקשים על המשך העבודה באתרים"/>
  </head>
  <body>
    <article>
      <h1>מקום עבודה חיוני? חלק מאתרי הבנייה במרכז משדרים עסקים כרגיל</h1>
      <h2>הדיווחים על המשך העבודה מתקבלים בעיקר מאתרי בניה קטנים ובהם של תמ"א 38, אך החברות הגדולות כמו דניה סיבוס ואלקטרה בניה מדווחות כי הפסיקו את עבודתן; מפעלי הבטון וחלק מהספקים מושבתים ומקשים על המשך העבודה באתרים</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">דותן לוי</a></address>
      <p>למרות המצב הביטחוני המתוח והנחיות העורף לפיהן רק מקומות עבודה בהם יש מרחב מוגן ימשיכו לעבוד כרגיל, מהבוקר מתקבלים ב"כלכליסט" דיווחים על אתרי בנייה שממשיכים לעבוד כרגיל ובכך חושפים את עובדיהם לסיכונים מיותרים.</p>
      <figure>
        <img src="https://images1.calcalist.co.il/PicServer3/2019/11/12/946775/19_l.jpg"/>
        <figcaption>פועלי בניין עובדים כרגיל בגבעתיים</figcaption>
      </figure>
      <p>פנייה אל החברות הגדולות דוגמת דניה סיבוס ואלקטרה בניה מגלה כי הן מדווחות על קיום מלא של הנחיות פיקוד העורף, ולכן ככל הנראה מרבית החריגות מההנחיות הן באתרים קטנים יותר בתוככי הערים, ובהם אתרים של התחדשות עירונית (תמ"א 38). חלק מהעובדים באתרים בת"א רמת גן וגוש דן צולמו כאשר הם עובדים בחוץ ולכן חשופים למתקפת הרקטות ובכך פועלים בניגוד להנחיות. יחד עם זאת, חלק משמעותי ממפעלי הבטון והספקים הפסיקו את עבודתם ולכן גם אתרים שמבקשים להמשיך לעבוד כרגיל בניגוד להנחיות יחוו קושי ממשי. גם בחברת ב.ס.ט הנחו את העובדים בכל האתרים לפעול בהתאם להנחיות העורף. בתוך כך, חברות כוח אדם של מנופאים הנחו את העובדים לרדת מהעגורנים.</p>
      <p>בניגוד להוראה הבוקר כי יש להשבית את כל מקומות העבודה אשר אינם חיוניים, בשעה האחרונה פרסם פיקוד העורף כי במקומות עבודה שבהם מרחבים מוגנים ניתן לשוב לעבודה. הודעה זו עשויה ליצור בלבול באתרי הבנייה שכן במרביתם יש מרחבים מוגנים של המבנים הנמצאים בבנייה, אך זה מחייב אותם שלא לעבוד בחוץ כאשר הם חשופים.</p>
      <figure>
        <img src="https://images1.calcalist.co.il/PicServer3/2019/11/12/946771/1NL.jpg"/>
        <figcaption>פועלים עובדים באתר בנייה בת״א</figcaption>
      </figure>
      <p>ראובן בן שמעון מייסד הפורום למניעת תאונות עבודה מסר, "בעשרות אתרי בנייה העבודה והמנופים ממשיכים לעבוד כרגיל תוך סיכון חיי אדם ובניגוד להנחיות פיקוד העורף, פועלי הבניין מופקרים לא רק בגלל המצב הבטיחותי במהלך השנה וכעת הם מופקרים גם בגלל מצב הביטחוני, כנראה ולקבלנים רבים הרווחים הרבה יותר חשובים מחיי אדם של העובדים הכי חלשים בחברה הישראלית".</p>
      <p>תגובת קו לעובד: "לאור דיווחים על עובדי בניין ואחרים שנאלצים לעבוד בניגוד להוראות פיקוד העורף אנו קוראים לכל הרשויות ליידע את כלל המעסיקים על איסור העסקת העובדים והפקרת בטיחותם. בכך את אחריות הרשויות המקומיות לאכוף את הנחיות פיקוד העורף בשטח שיפוטן ובכך לשמור על חיי אדם. כמו כן יש ליידע את כלל העובדים ובכל השפות הרלוונטיות על הנחיות פיקוד העורף. מצורפות תמונות שהתקבלו הבוקר באזור גוש דן".</p>
      <p>מהתאחדות הקבלנים בוני הארץ נמסר, כי "ההתאחדות העבירה הודעה מפורשת לכל חבריה כי על פי הנחיות פיקוד העורף אין לעבוד במקומות עבודה שאינם חיוניים מגוש דן דרומה, ובכלל זה אתרי הבניה. כמו בהרבה מגזרים עיסקיים יש כאלה מעטים שאינם נשמעים להנחיות וזה לא טוב. ההתאחדות קוראת לכל הקבלנים ואזרחי ישראל, להיות ממושמעים ולפעול בהתאם להנחיות פיקוד העורף".</p>
    </article>
  </body>
</html>