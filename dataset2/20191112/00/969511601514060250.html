<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/black-friday-emag-se-asteapta-la-vanzari-de-jumatate-de-miliard-de-lei-18571565"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Black Friday: eMAG se aşteaptă la vânzări de jumătate de miliard de lei"/>
    <meta property="og:description" content="eMAG, cel mai mare retailer online din România, organizează Black Friday pe data de 15 noiembrie. Iulian Stanciu, CEO şi acţionar, a spus în cadrul unei conferinţe de presă că se aşteaptă ca valoarea..."/>
  </head>
  <body>
    <article>
      <h1>Black Friday: eMAG se aşteaptă la vânzări de jumătate de miliard de lei</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/bogdan-angheluta" target="_blank">Bogdan Angheluţă</a></address>
      <h3>Black Friday: eMAG se aşteaptă la vânzări de jumătate de miliard de lei</h3>
      <p>eMAG, cel mai mare retailer online din România, organizează Black Friday pe data de 15 noiembrie. Iulian Stanciu, CEO şi acţionar, a spus în cadrul unei conferinţe de presă că se aşteaptă ca valoarea vânzărilor de anul acesta să atingă 500 de milioane de lei.</p>
      <p>În ceea ce priveşte clienţii, Stanciu spune că estimările arată că evenimentul va aduce 60.000 de persoane care nu mai cumpăraseră de la eMAG. Retailerul şi-a propus să livreze 99% dintre comenzi până pe data de 28 noiembrie, fiind făcute mai multe investiţii importante în acest sens. Anul trecut, 94% dintre comenzi au fost livrate în primele două săptămâni.   Pentru Black Friday, eMAG a pregătit un stoc valoric de 1,2 miliarde de lei, la care se adaugă aproximativ 500 mil. lei în stocuri ale comercianţilor din marketplace, a adăugat Stanciu.   Valoarea medie a reducerilor va fi de 34-35%, iar raportul dintre plăţile cu cardul şi plăţile ramburs ar urma să fie 40%/60%.   Ca nivel al vânzărilor, a explicat Iulian Stanciu, Black Friday echivalează cu o lună normală din timpul anului, excluzând decembrie.   Jumătate dintre cei care au plătit cu cardul anul trecut au ales varianta ratelor fără dobândă, iar CEO-ul eMAG se aşteaptă ca lucrurile să stea la fel şi anul acesta.   Cel mai scump produs comercializat de eMAG de Black Friday este un Ferrari GTC 4 Lusso redus cu 45.000 de euro (de la 308.000 euro la 263.000 euro).   Pentru eveniment, retailerul a mai pregătit 70.000 de televizoare smart, 120.000 de smartphone-uri, 22.000 de laptopuri, 21.000 de frigidere, 15.000 de maşini de spălat, peste 200.000 de electrocasnice mici, 300.000 de produse de fashion, 400.000 de produse pentru casă şi grădină sau 50.000 de echipamente sportive.   Clienţii eMAG vor mai putea achiziţiona, printre altele, vouchere Blue Air reduse la 50%, bilete la evenimente sportive, excursii exotice, lingouri de aur sau experienţe inedite, precum o călătorie cu balonul.</p>
    </article>
  </body>
</html>