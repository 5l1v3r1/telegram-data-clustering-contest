<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/antreprenorul-roman-care-dupa-ce-a-trecut-pragul-primului-milion-de-euro-vrea-sa-isi-creasca-afacerea-cu-450-18557064"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Antreprenorul român care, după ce a trecut pragul primului milion de euro, vrea să îşi crească afacerea cu 450%"/>
    <meta property="og:description" content="După ce a dezvoltat patru companii, antreprenorul Teodor Blidăruş a spus din nou „da” tehnologiei, lansând platforma FintechOS. Anul acesta, businessul a fost propulsat la următorul nivel prin lansarea unei noi versiuni, care va veni la pachet, conform aşteptărilor lui, şi cu o creştere a cifrei de afaceri de peste 450%."/>
  </head>
  <body>
    <article>
      <h1>Antreprenorul român care, după ce a trecut pragul primului milion de euro, vrea să îşi crească afacerea cu 450%</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Antreprenorul român care, după ce a trecut pragul primului milion de euro, vrea să îşi crească afacerea cu 450%</h3>
      <p>După ce a dezvoltat patru companii, antreprenorul Teodor Blidăruş a spus din nou „da” tehnologiei, lansând platforma FintechOS. Anul acesta, businessul a fost propulsat la următorul nivel prin lansarea unei noi versiuni, care va veni la pachet, conform aşteptărilor lui, şi cu o creştere a cifrei de afaceri de peste 450%.</p>
      <p>Potrivit descrierii lui Teodor Blidăruş, fondatorul FintechOS, aceasta reprezintă o tehnologie care permite băncilor şi companiilor de asigurări să se comporte exact cum se comportă companiile care au intrat şi au produs o revoluţie în zona de customer experience pentru clienţii serviciilor financiare, de pildă Monzo sau Revolut. „Când zicem că se comportă ca acestea înseamnă experienţă a clientului personalizată, viteză pentru a lansa produse şi servicii noi în piaţă şi nu în ultimul rând eficienţă operaţională”, punctează fondatorul businessului.<br/>În 2018, compania a înregistrat venituri de 1,1 milioane de euro, iar pentru anul acesta targetul este de a depăşi această cifră cu peste 450%, aşteptările reprezentanţilor platformei pentru anul viitor vizând o creştere similară. În ceea ce priveşte preţurile produselor, Blidăruş spune că sunt companii care încep colaborarea de la bugete de câteva mii de euro pe lună, altele ajungând la contracte de peste 1 milion de euro pe an, FintechOS fiind un TaaS (Technology as a Service). „Asta e frumuseţea modelului, ai aceeaşi tehnologie pe care o democratizezi şi o poţi da atât unei companii, cât şi unui start-up, unei bănci globale sau unui asigurător din mid-market.”<br/>Cu toate că majoritatea jucătorilor cu care compania colaborează în prezent provin din piaţa serviciilor bancare şi a asigurărilor, Blidăruş spune că tehnologia FintechOS este destul de permisivă. „Avem în momentul de faţă clienţi şi în alte industrii. Credem însă că raportându-ne la dimensiunea şi stadiul companiei astăzi este bine să avem un focus. Principalul motiv este legat de dorinţa noastră de a oferi o valoare adăugată semnificativă.”</p>
      <p>Până în prezent investiţiile în FintechOS s-au ridicat la circa 3,5 milioane de euro; cea mai importantă investiţie din ultima perioadă – aproximativ 2 milioane de euro – fonduri ce provin parţial din investiţiile atrase şi parţial din resursele proprii ale companiei, a fost direcţionată în lansarea unei noi versiuni a platformei – FintechOS 20 – Genie. Blidăruş spune că noua versiune vine în primul rând cu o nouă funcţionalitate legată de personalizarea experienţei clientului, prin produsele şi serviciile dezvoltate cu ajutorul tehnologiei FintechOS: „O bancă poate să ofere unui client o experienţă de interacţiune 100% personalizată, îi poate oferi produse şi servicii personalizate, preţuri, analize de risc şi toate lucrurile necesare serviciilor financiare, personalizate: comunicare personalizată, conţinut personalizat. Noua versiune este în primul rând despre cum putem să aducem în prezent acest trend de hiperpersonalizare şi de consumarizare a serviciilor financiare”.</p>
      <p>O a doua funcţionalitate constă în automatizarea proceselor interne. „Într-o companie financiară există enorm de multe procese care implică factorul uman, iar FintechOS foloseşte inteligenţa artificială, machine learning, automatizare, pentru a reduce toate aceste procese de la zile şi ore la minute şi secunde, să le reducă de la zece-doisprezece oameni la doi, şi sunt şi nişte beneficii financiare, precum şi un plus pentru satisfacţia clientului.” Ultima funcţionalitate se referă la democratizarea accesului la inovaţii – transformarea modului în care tehnologia poate fi utilizată. „Genie oferă un mediu – innovation studio – prin care oamenii care sunt nontehnici, de pildă manageri de produs, manageri de marketing sau consultanţi de business, pot ajunge să construiască experienţe pentru client extrem de sofisticate, care până acum erau posibile doar cu nişte echipe de dezvoltatori extrem de experimentaţi şi într-un număr extrem de mare.”</p>
      <p>Businessul are în prezent peste 30 de clienţi pe zece pieţe internaţionale şi funcţionează cu o echipă de aproape 90 de angajaţi. Din portofoliul de clienţi fac parte jucători ca NN, Erste, Vienna Insurance Group, Orange, Banca Transilvania, Hyperion Group sau TBI Bank. Cu toate că din planurile de extindere pentru viitorul apropiat făcea parte şi intrarea pe piaţa din SUA, Teodor Blidăruş spune că acestea au fost amânate, deoarece a decis să se concentreze pe principalele state şi regiuni din Europa – Marea Britanie, Europa de Vest, ţările nordice, Benelux şi DACH (Germania, Austria şi Elveţia), alături de piaţa locală şi zona Europei Centrale şi de Est, unde există o recepţie foarte bună pentru tehnologia businessului. „Planurile noastre sunt ca în următoarele 9-12 luni să dezvoltăm operaţiunile în Europa, în toate aceste regiuni, şi probabil spre sfârşitul anului viitor să mergem în mod strategic către SUA şi Asia. În momentul de faţă, tactic, oricum suntem acolo. Avem deja clienţi, parteneri, în special în zona Asia de Sud-Est, unde este un hub financiar mare.”</p>
      <p>Antreprenorul spune că, în ciuda faptului că FintechOS a avut o evoluţie rapidă prin prisma echipei de management foarte experimentate, care a contribuit la creştere, în momentul în care businessul şi-a început dezvoltarea pe mult mai multe teritorii şi ecosisteme de parteneri a descoperit că există nişte factori pe care nu ai cum să îi anticipezi şi să îi pregăteşti: factorul cultural, modul în care colaborează oamenii sau cât de bine o fac. „La nivelul UE o mare provocare este că legislaţia e diferită. În naivitatea mea eu mă gândeam că, fiind o companie în UE, putem angaja oameni fără probleme, şi de fapt descoperi că este o provocare legislativă ori de câte ori vrei să angajezi pe cineva care nu e neapărat în ţara în care tu ai prezenţă fizică. În momentul de faţă compania este prezentă în Bucureşti, Amsterdam şi Londra, dar facem angajări şi în Copenhaga, Viena sau Varşovia. Şi descoperim că este extrem de dificil să faci faţă problemei legislative de a angaja oameni”, explică Blidăruş. O altă provocare, spune fondatorul businessului, este faptul că Europa funcţionează cu două viteze. „Te pregăteşti pentru ceva aici, eşti competitiv, iar în momentul în care mergi în regiunea vestică descoperi că lucrurile respective trebuie ajustate. Şi descoperi că ai alţi competitori. Iarăşi, când te duci în Asia eşti într-un cu totul alt ecosistem financiar. Se discută despre cu totul alte produse, alte servicii, ai percepţia că Asia e Asia. Dar de fapt e India, e China, e Asia de Sud-Est. Crezi că provocarea ta principală va fi să scalezi, să nu rămâi fără bani, să aduci oameni buni. În realitate sunt multe lucruri pe lângă care ţin de cultură, procese, legislaţie, legal.”<br/>Când vine vorba de competitori, Teodor Blidăruş spune că FintechOS schimbă fundamental regulile jocului în ceea ce înseamnă modul în care tehnologia este folosită în servicii financiare, deoarece competitorii săi sunt acele companii din banking şi asigurări care au livrat tehnologie în ultimii 20-30 de ani şi s-au transformat în nişte companii extrem de lente, cu bugete foarte mari, care dezvoltă sisteme foarte închise şi care nu au un interes real să inoveze şi să producă o schimbare fundamentală în serviciile financiare, şi asta pentru că sunt la rândul lor parte din sistemul tradiţional. „FintechOS este o companie în care tehnologia este permisivă, deschisă pentru toată lumea, nu doar pentru oamenii tehnici. Creează un sistem puternic în care, practic, orice student care vrea poate folosi această tehnologie şi poate inova cu ea, oferă toate soluţiile tradiţionale într-un mod open source şi cred că asta are potenţialul fundamental de a ajuta companiile de servicii financiare să se concentreze cu adevărat pe client şi pe tot ceea ce înseamnă o experienţă personalizată, pentru a pune clientul pe primul loc. De multe ori există din păcate un adevăr nespus sau nu foarte discutat. Tehnologia celor care au construit tehnologie pentru servicii financiare în ultimii 20 de ani este factorul limitativ pentru schimbarea adevărată.”</p>
      <p>Teodor Blidăruş spune că pasiunile sale sunt destul de orientate pe ceea ce face şi la nivel profesional: „Sunt pasionat de tehnologie, de servicii financiare, pentru că eu cred că serviciile financiare înţelese corect au posibilitatea de a schimba lumea atât la nivel individual, cât şi la nivel de ecosistem economic”. Pe viitorii antreprenori CEO-ul FintechOS îi sfătuieşte să nu stea prea mult pe gânduri înainte de a se apuca de treabă. „Am văzut foarte mulţi oameni care se gândesc dacă, cum şi când. Eu cred că nu poţi să ieşi din tunelul incertitudinii decât făcând lucruri. Sfatul meu pentru cei care sunt la început de drum este să nu mai stea să se gândească atât, ci să facă lucruri, pentru că făcând înţelegi mai bine, şi să nu uite că în ecosistemul lor de bancă clientul este cel mai important factor pe care-l au. Nu investitorii, nu angajaţii, nu partenerii. Toate companiile există pentru un singur motiv: pentru că există un client dispus să folosească serviciul lor.”</p>
    </article>
  </body>
</html>