<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773501,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="הדח&quot;צ בלאומי שתמך בעסקת בזק־yes יתמודד על קדנציה נוספת מול מוטי רוזן"/>
    <meta property="og:description" content="המוסדיים יצטרכו להכריע בשאלת זהות הדח&quot;צ בלאומי; יצחק אידלמן מבקש להתמודד על קדנציה נוספת מול מוטי רוזן, לשעבר מנכ&quot;ל מנורה; אידלמן נחקר ברשות ני&quot;ע בפרשת בזק-yes מאחר שכיהן כיו&quot;ר הוועדה בבזק שבחנה את כדאיות המיזוג בין בזק ל־yes"/>
  </head>
  <body>
    <article>
      <h1>הדח"צ בלאומי שתמך בעסקת בזק־yes יתמודד על קדנציה נוספת מול מוטי רוזן</h1>
      <h2>המוסדיים יצטרכו להכריע בשאלת זהות הדח"צ בלאומי; יצחק אידלמן מבקש להתמודד על קדנציה נוספת מול מוטי רוזן, לשעבר מנכ"ל מנורה; אידלמן נחקר ברשות ני"ע בפרשת בזק-yes מאחר שכיהן כיו"ר הוועדה בבזק שבחנה את כדאיות המיזוג בין בזק ל־yes</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">רחלי בינדמן</a></address>
      <p>בעלי המניות של בנק <a href="https://www.calcalist.co.il/stocks/home/0,7340,L-3959-604611,00.html?quote=%D7%9C%D7%90%D7%95%D7%9E%D7%99">לאומי</a> יצטרכו להכריע בעוד חודש וחצי מי יכהן כדירקטור חיצוני בבנק הנסחר ללא גרעין שליטה – יצחק אידלמן, דח"צ מכהן שכהונתו תסתיים בפברואר, או מוטי רוזן, לשעבר מנכ"ל חברת הביטוח מנורה מבטחים וקודם לכן מנכ"ל הראל ביטוח. על כיסא דירקטור במעמד רגיל יתמודדו אסתר דומיניסיני, המועמדת לחידוש כהונה, מול אירה סובל.</p>
      <p>על פניו מדובר בעוד תהליך די טריוויאלי של חידוש כהונה, ועל פי רוב, נותנים בעלי המניות קרדיט לדירקטור מכהן, בעל ניסיון, שמכיר את הבנק, על פני מתמודד חדש. שני הדירקטורים הוצעו לכהונה על ידי ועדת המינויים לבנקים הנסחרים ללא גרעין שליטה שמינה בנק ישראל.</p>
      <figure>
        <img src="https://images1.calcalist.co.il/PicServer3/2017/07/12/741714/1NL.jpg"/>
        <figcaption>יצחק אידלמן <br/>צילום: צביקה טישלר</figcaption>
      </figure>
      <p>אלא שבמקרה של אידלמן מדובר בסוגיה מורכבת יותר, שכן הוא כיהן כדח"צ בבזק במשך תשע שנים, עד דצמבר 2016. שמו עלה לכותרות בשנה האחרונה כמי שעמד בראש הוועדה שמינתה בזק לבחינת אישור עסקת בעלי העניין למיזוג בזק עם yes. במסגרת העסקה רכשה בזק את מלוא אחזקות החברה־האם יורוקום בחברת הלוויין בתמורה כוללת של מיליארד שקל. במסגרת ההצהרה המצורפת לזימון האסיפה לאישור הדירקטורים ציין אידלמן כי נחקר בפרשת בזק-yes מתוקף כהונתו כדח"צ בבזק וכיו"ר הוועדה המיוחדת לעסקה, אך שהתיק נגדו צפוי להיסגר.  </p>
      <p>
        <b>לוועדה לא היה קשר למו"מ</b>
      </p>
      <p>הוועדה שבראשה עמד אידלמן בבזק הוקמה באוקטובר 2013 ופעלה עד אישורה של עסקת בעלי העניין בפברואר 2015. בזמן זה התקיימו יותר מ־40 ישיבות שהכשירו לבסוף את עסקת המיזוג, שכעת נחשדת ככזו ששירתה את צרכיו האישיים של בעל השליטה שאול אלוביץ', על חשבון בעלי מניות המיעוט של בזק. לצד אידלמן היו חברים בוועדה גם מרדכי קרת ורו"ח טלי סימון. היועץ החיצוני ששירותיו נשכרו כדי לנתח את העסקה היה מריל לינץ', אלא שלחברי הוועדה הבלתי תלויה לא היה כל קשר למשא ומתן שהתנהל מול מריל כדי לשמש כיועץ, ומי שניהל אותו היו נציגי ועובדי בזק. בפרוטוקולים של דיוני הישיבה מצוטט אידלמן עצמו כמי שמוטרד מהקשר של מריל לנציגי החברה: "יש חשיבות לפגישה של הוועדה עם אנשי מריל לינץ', ללא אנשי בזק, כדי לשמוע באופן בלתי אמצעי אם יש בעיות בקבלת תשובות לשאלות".</p>
      <p>תפקיד הוועדה היה לשמור על האינטרסים של בזק ולבחון את כדאיות רכישת אחזקות יורוקום בבזק, אך בסופו של דבר, מי שהובילה את ניהול המשא ומתן מול יורוקום לגבי השווי של yes היתה מריל לינץ' ולא חברי הוועדה. מהפרוטוקולים של דיוני הוועדה וגם מתכתובות SMS שנחשפו השבוע ב"כלכליסט" בין מזכירת בזק, עו"ד לינור יוכלמן, ועמיקם שורר, יד ימינו של שאול אלוביץ' ביורוקום, עולה כי אידלמן לא אהב את מבנה העסקה. האחרון אף העלה כנגדה לא מעט תהיות ושאלות, אך לבסוף אישר אותה מבלי לדעת שמאחורי הקלעים הנהלת בזק, ובכלל זה בעל השליטה אלוביץ', מקבלים מידע על המתרחש בתוך הוועדה ומושכים בחוטים כדי להביא לאישור העסקה. גם לאחר שגלעד רוזוליו, נציג מריל לינץ', תוהה באחת הישיבות מדוע בזק צריכה לשלם מחיר כה גבוה על yes כשהיא הגוף היחיד שיכול לייצר סינרגיה עם בזק ולכן בעצם הקונה הרלבנטי היחיד של אחזקות יורוקום, הוועדה בראשותו של אידלמן לא טרפדה את המחיר שנקבע לשווי האחזקות של יורוקום ב־yes, שנקבע על 680 מיליון שקל במזומן ו־370 מיליון שקל שהותנו בעמידה ביעדים.</p>
      <p>
        <b>המוסדיים יכריעו</b>
      </p>
      <p>מי שיכריע בהחלטה האם לבחור באידלמן או ברוזן הם בעלי המניות – גופים מוסדיים מהארץ ומחו"ל. למשקיעים הזרים השפעה קריטית על המינויים של הדירקטורים בבנקים הגדולים. הם מסתמכים לרוב על חוות הדעת של חברת הייעוץ למוסדיים ISS. על פי מדיניות, לחברת הייעוץ יש נטייה לתמוך בחידוש כהונת דירקטור מכהן. אלא שהפעם יצטרכו המוסדיים לבחור בין דירקטור מכהן לבין מנהל בכיר לשעבר בגוף מוסדי ישראלי. ISS, אגב, תמכה באישור עסקת בזק־yes ורק בזכות המלצתה העסקה אושרה, שכן המוסדיים הישראליים התנגדו לעסקה בהמלצת חברת הייעוץ המקומית אנטרופי.</p>
      <p>מהוועדה למינוי דירקטורים נמסר כי "הוועדה ערכה את כל הבדיקות, כולל פנייה לגורמים מוסמכים, ולא מצאה שעומדת מניעה כלשהי להמליץ על מר אידלמן לכהונה נוספת בדירקטריון".</p>
    </article>
  </body>
</html>