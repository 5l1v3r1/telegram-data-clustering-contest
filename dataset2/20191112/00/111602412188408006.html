<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/marti-dominguez-i-lesperit-del-temps-mes-cruel"/>
    <meta property="og:site_name" content="Cultur Plaza"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Martí Domínguez i l’esperit del temps més cruel"/>
    <meta property="og:description" content="Martí Domínguez i l’esperit del temps més cruel"/>
  </head>
  <body>
    <article>
      <h6 class="kicker">ressenya</h6>
      <h1>Martí Domínguez i l’esperit del temps més cruel</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Toni Sabater</a></address>
      <p>VALÈNCIA. Una de les principals dificultats de qualsevol llengua minoritària –entenent ara i ací per això no tant la quantitat de parlants que la fan seua, sinó sobretot la <i>minorització </i>que comporta l’absència d’unes estructures estatals potents que la reforcen culturalment– és una inevitable tendència a l’endogàmia. <b>Per pura supervivència, moltes de les expressions artístiques o sobretot literàries en eixa llengua són sovint folkloritzants o insistentment proclius a la recreació de consum intern</b>, al reconeixement de la pròpia identitat i dels seus trets característics com una sort d’afirmació orgullosa de l’existència, com una necessitat de pur manteniment o fins i tot com un crit d’auxili.</p>
      <p>Difícilment la literatura produïda en eixes situacions pot escapar del tòpic celebrat, de l’evocació historicista de velles glòries, dels escenaris reconeixibles dotats d’una aura primigènia (amb una clara i inquietant propensió rural) o de la plasmació més o menys encertada d’una manera de ser o d’estar clarament localista, <b>precisament pels condicionants, prejuís o complexos que han nodrit els esquemes mentals dels resistents parlants o lectors</b>, com una assumpció més o menys conscient de la seua condició subalterna, i que d’esta subtil manera es retroalimenta i perpetua.</p>
      <p>Per fortuna el valencià, tot i mantindre encara bona part dels dèficits <i>minoritzants </i>ja mencionats, fa temps que va deixant arrere eixa dificultat per elevar els escenaris i els personatges de la literatura. <b>Més enllà de convertir-los en reflex i espill de reconeixences del propi món predeterminat de l’autor, cada volta amb més freqüència la mirada s’alça i situa eixos escenaris, personatges i situacions en llocs fins fa poques dècades senzillament inversemblants.</b></p>
      <p>En el cas valencià, molt probablement el màxim exponent literari d’eixa elevació per damunt del paisatge i el paisanatge habituals siga <b>Martí Domínguez</b> (Madrid, 1966). La mirada desacomplexada de l’autor ja va donar mostres de la seua voluntat amb el seu primer fruit, <i>Les confidències del comte de Buffon </i>(1997), al qual seguirien <i>El secret de Goethe </i>(1999) i <i>El retorn de Voltaire </i>(2007), l’anomenada trilogia de la Il·lustració. <b>Una evocació d’uns temps i uns espais que exhibien unes determinades preferències culturals i vitals però que al mateix temps eren una declaració d’intencions resolta, des del punt de vista literari, més que satisfactòriament.</b> Després vindrien més novel·les i assaigs alternant amb desimboltura eixa estranya mixtura entre ciències (la seua condició i vocació de biòleg) i lletres, i que encara resulta –som així, probablement un més d’aquells dèficits– tan inhabitual com fascinant.</p>
      <figure>
        <img src="https://valenciaplaza.com/public/Image/2019/11/1573475301portada_lesperit-del-temps_marti-dominguez_201907091742_NoticiaAmpliada.jpg"/>
      </figure>
      <p><b><i>L’esperit del temps </i></b><b>(Proa, 2019)</b> és prou més que una nova prova d’eixa reconeguda capacitat de Martí Domínguez per situar-se en coordenades de temps i d’espai diferents de les viscudes o heretades. <b>La novel·la </b><b>–</b><b>essencialment el relat d’unes falses memòries d’un metge i científic austríac</b><b>–</b><b> en realitat utilitza la biografia personal i professional d’eixe personatge per a mostrar l’arquitectura moral, intel·lectual i científica del règim nacionalsocialista.</b> Un repte literari pràcticament insòlit fins ara en les nostres lletres, i d’abast europeu.</p>
      <p>Arribats a este punt, i determinada amb claredat la <i>intenció </i>de l’autor, <b>l’elecció del personatge sobre el qual pivota la història com un eix central implicava riscos elevats. I més quan, al llarg de més de quatre-centes pàgines, la pretensió és tan totalitzant i ha de condensar-se en un únic personatge principalíssim. Però d’eixe repte també ha eixit més que triomfant Martí Domínguez,</b> perquè la narració en primera persona acaba per conformar la personalitat plena del protagonista, i les seues arestes infinites. Nazi fervorós (<i>ma non troppo</i>, i eixa relativa i interessada ambigüitat està perfectament traçada), el caràcter indolent i vanitós del personatge de ficció encarna un arquetip construït molt probablement a partir de fragments de biografies reals de científics alemanys de l’època –perquè l’esforç documental és immens, i es nota–, i <b>el resultat és tot un <i>Frankenstein</i> sinistre que al mateix temps vol presentar una acusació però també una necessitat de comprensió, la gènesi d’unes actituds paradoxalment incomprensibles.</b></p>
      <p>En <i>L’esperit del temps </i>assistim a la depuració dels jueus de la comunitat científica i les universitats, a la conjura d’eixa mateixa comunitat en proporcionar les bastides intel·lectuals de la política racial del nazisme o a la posada en pràctica d’eixes polítiques per mitjà de liquidacions massives de poblacions no germàniques realitzades amb la coartada moral d’aquells estudis. Però tot això són només els traços grossos. <b>Perquè un dels grans mèrits de la novel·la és la concreció, la duríssima concreció que va prou més enllà de mostrar-nos les estructures que van fer possible tot allò. </b></p>
      <p>Destinat el protagonista a les terres poloneses conquerides pel règim durant la guerra, serà mà executora en la <i>selecció, </i>per mitjà de criteris morfològics i psicològics, dels individus aptes per a ser “regermanitzats” i dels que, no sent-ho, eren destinats als camps d’extermini o liquidats allí mateix. <b>I episodis esgarrifosos, d’un realisme atroç, com eixe en el qual el protagonista i una companya metgessa, en una estació de trens i davant de la <i>càrrega </i>de xiquets polonesos desembarcats, van triant des d’un costat i l’altre de l’andana els <i>aptes </i>d’acord amb les seues característiques físiques</b>, entre plors, mirades d’espant i una olor nauseabunda provinent dels fumerals del proper camp d’extermini i que ho envaïx tot, en una atmosfera mefítica, infernal, brutal.</p>
      <p><b>Llegint determinats passatges de <i>L’esperit del temps </i>un es pregunta si la nostra meridional i proverbial peresa o indisciplina, o l’absència de seriositat i respecte per les jerarquies no serà més una virtut que un defecte, o en qualsevol cas alguna cosa a considerar de manera més benèvola de com venim fent-ho històricament.</b> Perquè bona part de l’arquitectura de l’horror que mostra el llibre li deu molt a eixes preteses virtuts, a eixos valors que han ajudat sens dubte a fer del món germànic un gegant però també han contribuït a explicar la ceguera davant la crueltat més immensa, en ple segle XX: “<i>Llavors vaig pensar que potser estàvem més prop de les formigues, que maten i esclavitzen els seus enemics, que de la vida de les abelles. Formigues que conquisten nous territoris i exterminen les espècies autòctones. Sense pietat, mogudes per un instint d’ordre superior, d’una ferocitat implacable, que les fa insensibles al sofriment aliè</i>”.</p>
      <p><b>Més que probablement el motor remot de la construcció d’esta novel·la siga la necessitat d’explicació que l’autor precisava, la cerca per pura honestedat intel·lectual o l’obligació d’intentar entendre les raons últimes de tanta clamorosa absència d’empatia, pietat o càrrec de consciència entre gent tan preparada i amb una formació acadèmica i cultural sense comparació en aquells moments</b>, i també una denúncia de la impunitat de tants científics alemanys que esborraren rastres, eludiren indubtables responsabilitats i que de la posteritat obtingueren, en molts casos, més reconeixements que castics.</p>
      <p>Amb <i>L’esperit del temps</i>,<i> </i>Martí Domínguez no només ens servix damunt la taula el sinistre diorama del rerefons acadèmic del nazisme que pot ajudar-nos a explicar –però sense acabar de comprendre mai– determinades coses. <b>També ha construït una novel·la més que memorable, un personatge inoblidable destinat a perdurar en la seua miserabilitat o en la seua fatal indolència, un flux narratiu de primer orde, sense llacunes tècniques i que deixa sense respiració en la seua ascensió constant</b> (en les darreres pàgines hi ha passatges que ja pertanyen a la millor literatura bèl·lica), conformant tot eixe conjunt un cercle perfectament tancat, un plaer humà i literari que es desprén de la seua lectura i que sorgix, com una flor entre la brutícia més immunda, del dolor i de la devastació. Una consagració de l’autor i una feliç i veritable fita de les lletres valencianes.</p>
      <h3>Para saber más</h3>
      <related>
        <a href="https://valenciaplaza.com/marti-dominguez-es-bestial-com-el-nazisme-va-aconseguir-deshumanitzar-per-complet-a-les-persones"/>
      </related>
      <related>
        <h4>Noticias relacionadas</h4>
        <a href="https://valenciaplaza.com/federico-f-giordano-las-humanidades-deben-realizar-un-esfuerzo-titanico-hacia-las-posthumanidades"/>
        <a href="https://valenciaplaza.com/pedro-vallin-gracias-a-dios-el-cine-no-se-ha-emancipado-nunca-de-esa-naturaleza-suya-tan-plebeya"/>
        <a href="https://valenciaplaza.com/djinns-drones-y-beduinos-malditos-en-la-conversacion-de-soldados-de-alberto-avila-salazar"/>
      </related>
    </article>
  </body>
</html>