<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698037/%D8%A7%D9%86%D8%AA%D9%82%D8%A7%D8%AF-%DB%8C%DA%A9-%D9%85%D9%82%D8%A7%D9%85-%D8%B1%D9%88%D8%B3-%D8%A7%D8%B2-%D8%B3%D9%88%D8%A1-%D8%AA%D8%B9%D8%A8%DB%8C%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7-%D8%A7%D8%B2-%DA%AF%D8%B2%D8%A7%D8%B1%D8%B4-%D8%AC%D8%AF%DB%8C%D8%AF-%D8%A2%DA%98%D8%A7%D9%86%D8%B3-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="انتقاد یک مقام روس از سوء تعبیر رسانه‌ها از گزارش جدید آژانس درباره ایران"/>
    <meta property="og:description" content="نماینده روسیه در سازمان‌های بین‌المللی تلاش‌ها برای تضعیف برجام را مورد انتقاد قرار داد و سوء تعبیر برخی رسانه‌ها از گزارش جدید آژانس درباره ایران را نمونه‌ای از آن دانست."/>
  </head>
  <body>
    <article>
      <h1>انتقاد یک مقام روس از سوء تعبیر رسانه‌ها از گزارش جدید آژانس درباره ایران</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036377_279.jpg"/>
      </figure>
      <p>نماینده روسیه در سازمان‌های بین‌المللی تلاش‌ها برای تضعیف برجام را مورد انتقاد قرار داد و سوء تعبیر برخی رسانه‌ها از گزارش جدید آژانس درباره ایران را نمونه‌ای از آن دانست.</p>
      <p>به گزارش ایسنا، میخائیل اولیانوف، نماینده دائم روسیه در سازمان‌های بین‌المللی در وین در پیامی در حساب کاربری خود از انتشار زود هنگام جدیدترین گزارش آژانس بین‌المللی انرژی اتمی درباره ایران در رسانه‌های غربی انتقاد کرد.</p>
      <p>وی نوشت: ما شاهد تلاش‌های مستمر برای تضعیف توافق هسته‌ای از تمام راه‌های ممکن هستیم. جدیدترین مثال اینکه؛ گزارش محرمانه آژانس (IAEA) دقایقی پس از انتشار آن در شورای حکام به رسانه‌ها درز پیدا کرد و خیلی فوری سوژه سوء تعبیرهای منفی قرار گرفت.</p>
      <p>اولیانوف در این توئیت به گزارش روز دوشنبه آژانس درباره اجرای تعهدات هسته‌ای ایران در برجام اشاره دارد که برخی رسانه‌های غربی پیش از انتشار رسمی آن دست به ارائه جزئیاتی از این گزارش زدند.</p>
      <p>این مقام روس چند روز پیش نیز از درز اطلاعات مربوط به ماجرای حضور یک بازرس آژانس در ایران و ممانعت تهران از ورود او به سایت نطنز انتقاد کرده بود.</p>
      <p>وی  با تاکید بر اینکه اطلاعات آژانس محرمانه است، گفته بود که درز این اطلاعات یا از دبیرخانه آژانس انجام گرفته یا توسط هیئت‌های غربی که به هیچ وجه اتفاق خوبی نیست.</p>
      <p>کاظم غریب‌آبادی نماینده دائم ایران در آژانس درباره اخراج این بازرس آژانس بین‌المللی انرژی اتمی و ممانعت از ورود او به تاسیسات نطنز بیان کرد: دستگاه‌های آشکارساز در سایت نطنز وجود «مواد خطرناک» همراه این بازرس آژانس را در موقعیت‌های مختلف هشدار داده است و ما جزئیات مربوط به این ماجرا را به شورای حکام ارائه کردیم.</p>
    </article>
  </body>
</html>