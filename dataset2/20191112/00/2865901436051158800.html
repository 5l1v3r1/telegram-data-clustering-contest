<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kod-frenkija-nema-labavo-igraci-celsija-znaju-koliko-ih-kosta-svaki-prestup/342305"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Kod Frenkija nema labavo: Igrači Čelsija znaju koliko ih košta svaki prestup"/>
    <meta property="og:description" content="Kašnjenje na početak treninga vuče najveću kaznu"/>
  </head>
  <body>
    <article>
      <h1>Kod Frenkija nema labavo: Igrači Čelsija znaju koliko ih košta svaki prestup</h1>
      <h2>Kašnjenje na početak treninga vuče najveću kaznu</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Disciplina na prvom mestu. Možda je u tome tajna Čelsijevih dobrih igara ove sezone. <b>Frenk Lampard</b> jeste do skoro bio igrač, ali kod njega nema labavo. Svako zna gde mu je mesto i zna se šta se sme, a šta ne.</p>
      <p>Kao i koliko će koštati ukoliko neko prekrši bilo koje pravilo postavljeno unutar kluba. Na internetu je osvanuo timski, odnosno disciplinski pravilnik, u kojem se taksativno navodi koliko „košta“ bilo koji prestup.</p>
      <p>Po „cenovniku“, kašnjenje na polazak na utakmicu, bilo kod kuće ili u gostima, košta 2.500 funti. Kašnjenje na pripremni sastanak za trening plaća se takođe 2.500 funti, kao i dodatnih 2.500 na svakih dodatnih 15 minuta zakašnjenja.</p>
      <p>Nedolazak na vreme na aktivaciju u teretani je „samo“ 1.000 funti, a na tretman posle treninga 2.500 funti. Kašnjenje na timski sastanak je 500 funti, ali po minutu! Dok nedolazak na početak treninga „nosi“ čak 20.000 funti.</p>
      <p>Ukoliko zazvoni telefon usred timskog sastanka ili zajedničkog obroka, odlazi iz džepa 1.000 funti. Dolazak u pogrešnoj odevnoj kombinaciji na put ili na utakmicu košta „hiljadarku“ i tako redom.</p>
      <p>Jedan od najtežih prekršaja je kada se ne prijavi povreda ili bolest na vreme, bilo pre slobodnog dana ili sat i po pre treninga i za to se dobija „penal“ od 10.000 funti.</p>
      <p>Nije za sada poznato da je bilo nekih velikih iskakanja iz koloseka na Stamford bridžu. Zato Čelsi i deluje tako složno i poletno.</p>
      <figure>
        <img src="https://mozzartsport.com/upload/CKEditor/12.11.2019/celsi.jpg"/>
      </figure>
      <p><b>Foto:</b> <i>Reuters</i></p>
    </article>
  </body>
</html>