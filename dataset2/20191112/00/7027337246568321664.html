<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698002/%D9%85%D9%85%D9%86%D9%88%D8%B9%DB%8C%D8%AA-%D9%88%D8%B1%D9%88%D8%AF-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%A2%D9%84%D8%A7%DB%8C%D9%86%D8%AF%D9%87-%D8%A8%D9%87-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A7%D9%84%D8%A8%D8%B1%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="ممنوعیت ورود خودروهای آلاینده به خیابان‌های البرز"/>
    <meta property="og:description" content="از ابتدای سال تا کنون بیش از ۱۸ هزار ۶۰۰ وسیله نقلیه به دلیل نداشتن معاینه فنی و آلایندگی وسیله نقلیه اعمال قانون شدند که نسبت به مدت مشابه سال گذشته بیش از ۱۰ درصد افزایش داشته است."/>
  </head>
  <body>
    <article>
      <h1>ممنوعیت ورود خودروهای آلاینده به خیابان‌های البرز</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>از ابتدای سال تا کنون بیش از ۱۸ هزار ۶۰۰ وسیله نقلیه به دلیل نداشتن معاینه فنی و آلایندگی وسیله نقلیه اعمال قانون شدند که نسبت به مدت مشابه سال گذشته بیش از ۱۰ درصد افزایش داشته است.</b>
      </p>
      <figure>
        <img src="https://cdn.asriran.com/files/fa/news/1398/8/21/1036316_398.jpg"/>
      </figure>
      <p>البرز رئیس پلیس راهنمایی و رانندگی البرز گفت: با هدف کاهش حجم آلاینده های هوای استان، ورود خودروهای آلاینده و دودزا به معابر عمومی ممنوع است.</p>
      <p>سرهنگ غلامعلی شرق اظهار کرد: با توجه به افزایش آلودگی هوای شهرستان‌های البرز ، طرح مقابله با خودروهای دودزا در این استان به اجرا درآمده است.</p>
      <p>به گزارش ایسنا، وی ادامه داد: طرح برخورد با خودروهای آلاینده و فاقد معاینه فنی در همه فصول سال ادامه دارد اما در شش ماه دوم سال به دلیل آلودگی بیشتر در کلانشهرها، این طرح ها با شدت بیشتری انجام می شود.</p>
      <p>وی افزود: پلیس راهنمایی و رانندگی هر سال در فصول مختلف سال به علت پایداری وارونگی هوا اقدام به اجرای طرح تشدید برخورد با وسایل نقلیه آلاینده می کند.</p>
      <p>این مسئول توضیح داد: از ابتدای سال تا کنون بیش از ۱۸ هزار ۶۰۰ وسیله نقلیه به دلیل نداشتن معاینه فنی و آلایندگی وسیله نقلیه اعمال قانون شدند که نسبت به مدت مشابه سال گذشته بیش از ۱۰ درصد افزایش داشته است.</p>
      <p>سرهنگ شرق گفت: چنانچه وسیله نقلیه دارای نقص فنی باشد و ادامه حرکت آن سبب آلودگی بیشتر شود، توقیف و به تعمیرگاه منتقل تا نسبت به رفع نقص اقدام کنند.</p>
      <p>وی افزود: خودروهایی که عمر تولید آنها کمتر از چهارسال باشد نیازی به معاینه فنی ندارند اما بالای چهارسال حتما باید برگه معاینه فنی دریافت کنند.</p>
      <p>وی بیان داشت: با توجه به وضعیت هوای استان البرز انتظار می رود شهروندان ضمن افزایش استفاده از وسایل حمل و نقل عمومی نسبت به انجام معاینه فنی خودروهای خود و رفع نواقص فنی آنها اقدام کنند.</p>
      <p>سرهنگ شرق افزود: اکنون ۱۱ مرکز معاینه فنی خودرو در استان البرز فعال است که از این تعداد یک مرکز در شهرستان ساوجبلاغ، سه مرکز در نظرآباد و بقیه در کرج قرار دارند که مردم می توانند برای معاینه فنی خودروهای خود به این مراکز مراجعه کنند.</p>
    </article>
  </body>
</html>