<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698030/%D9%84%D8%A7%D9%88%D8%B1%D9%88%D9%81-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%A7%DB%8C%D8%AC%D8%A7%D8%AF-%DB%8C%DA%A9-%D8%B4%D8%A8%D9%87-%D8%AF%D9%88%D9%84%D8%AA-%D8%AF%D8%B1-%D8%B4%D8%B1%D9%82-%D9%81%D8%B1%D8%A7%D8%AA-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="لاوروف: آمریکا به دنبال ایجاد یک شبه دولت در شرق فرات است"/>
    <meta property="og:description" content="وزیر خارجه روسیه در سخنانی از قصد آمریکا برای ایجاد یک شبه دولت در منطقه شرق فرات سوریه خبر داد."/>
  </head>
  <body>
    <article>
      <h1>لاوروف: آمریکا به دنبال ایجاد یک شبه دولت در شرق فرات است</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036364_853.jpg"/>
      </figure>
      <p>وزیر خارجه روسیه در سخنانی از قصد آمریکا برای ایجاد یک شبه دولت در منطقه شرق فرات سوریه خبر داد.</p>
      <p>به گزارش ایسنا، به نقل از خبرگزاری اسپوتنیک، سرگئی لاوروف، وزیر امور خارجه روسیه در جریان کنفرانس صلح پاریس با اشاره به اقدامات آمریکا در شمال سوریه، اظهار کرد: آنها (آمریکایی‌ها) برای ایجاد یک منطقه شبه دولت شرق فرات دست به هر اقدامی می‌زنند.</p>
      <p>وی افزود: در همین راستا، آمریکایی‌ها خواستار سرمایه‌گذاری گسترده کشورهای حوزه خلیج (فارس) برای ایجاد "دولت خودمختار" توسط نیروهای سوریه دموکراتیک، کردها، یگان‌های مدافع خلق و دیگران هستند. آنها همچنین قصد جدا کردن این منطقه از سوریه و تسلط بر میادین نفتی آن را دارند.</p>
      <p>لاوروف در ادامه گفت: پیش از آغاز روند آستانه در پایان سال ۲۰۱۵ هیچگونه گفت‌وگویی میان دولت سوریه و اپوزیسیون واقعی وجود نداشت، زیرا در آن زمان تنها اپوزیسیونی که مورد توجه غرب بود، متشکل از مهاجرانی بودند که در استانبول، ریاض، اروپا و آمریکا زندگی می‌کردند.</p>
      <p>این مقام روس عنوان کرد: پیش از این و به طور مشخص در سال ۲۰۱۳ چیزی نمانده بود که برای حل و فصل منازعه در سوریه با آمریکا به تفاهم برسیم و توافقنامه‌ای که به همراه جان کری، وزیر خارجه سابق آمریکا آماده کردیم و دولت سوریه نیز آن را پذیرفت بر این مسأله تأکید داشت که نباید از نیروهای هوایی سوریه در جنگ استفاده شود و هرگونه عملیات هوایی آمریکا و روسیه باید با هماهنگی دو طرف انجام شود. به عبارت دیگر در این تفاهمنامه بر حق روسیه و آمریکا برای وتوی تحرکات و اقدامات طرف مقابل تأکید شده بود و تنها شرط اجرایی شدن این توافقنامه؛ تفاوت قائل شدن میان اپوزیسون و تروریست‌های جبهه النصره توسط آمریکا بود، اما واشنگتن این کار را نکرد و هیچگاه نخواهد کرد.</p>
      <p>وزیر خارجه روسیه در ادامه با اشاره به تحولات اخیر لبنان نیز افزود: مسکو تلاش‌های سعد حریری، (نخست‌وزیر مستعفی لبنان) برای تشکیل دولت را تأیید و از آن حمایت می‌کند اما ایده تشکیل دولت تکنوکرات یک مسأله غیر واقعی است.</p>
      <p>علی‌رغم استعفای حریری اما مسؤولان برجسته سیاسی و برخی از نمایندگان لبنان اخیرا اعلام کردند، روزهای آینده در خصوص پذیرش یا عدم پذیرش سمت نخست وزیری سعد حریری در دولت جدید تعیین کننده خواهد بود و تقربیا گروه‌های سیاسی در مورد ضرورت نخست وزیری وی در دولت آتی توافق نظر دارند.</p>
    </article>
  </body>
</html>