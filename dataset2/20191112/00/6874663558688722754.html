<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773605,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="בעקבות ההסלמה: איפה לא יתקיימו מחר לימודים?"/>
    <meta property="og:description" content="גם מחר לא יתקיימו לימודים במוסדות חינוך ביישובים רבים. בראשל&quot;צ, יבנה, רחובות אשדוד ובאר שבע כבר הודיעו כי הלימודים מבוטלים. ברמת גן ובגבעתיים עדיין מתלבטים. במשרד החינוך ממתינים להנחיות פיקוד העורף"/>
  </head>
  <body>
    <article>
      <h1>בעקבות ההסלמה: איפה לא יתקיימו מחר לימודים?</h1>
      <h2>גם מחר לא יתקיימו לימודים במוסדות חינוך ביישובים רבים. בראשל"צ, יבנה, רחובות אשדוד ובאר שבע כבר הודיעו כי הלימודים מבוטלים. ברמת גן ובגבעתיים עדיין מתלבטים. במשרד החינוך ממתינים להנחיות פיקוד העורף</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">ynet</a></address>
      <p>לאחר יום קשה בו <a href="https://www.calcalist.co.il/local/articles/0,7340,L-3773596,00.html">שוגרו מאות רקטות מעזה לעבר ישראל</a> ובעיקר לעבר יישובי עוטף עזה, נערכים ברשויות השונות להמשך - וכבר נראה שביישובים רבים לא יתקיימו גם מחר (ד') לימודים בבתי הספר ובמוסדות להשכלה גבוהה.  </p>
      <p>מנכ"ל משרד החינוך, שמואל אבואב, אמר הערב (ג') כי לפי שעה לא יתקיימו מחר לימודים מת"א דרומה, אך החלטה סופית בנושא תינתן בתום הערכת מצב של פיקוד העורף ולנוכח ההתפתחויות בשעות הבאות.</p>
      <figure>
        <img src="https://images1.calcalist.co.il/PicServer3/2019/11/12/946991/5L.jpg"/>
        <figcaption>צילום: AFP</figcaption>
      </figure>
      <p>בינתיים, ביבנה, ראשון לציון, באר טוביה, רחובות, נס ציונה, ראש העין, אשדוד ובאר שבע כבר הודיעו כי לא יתקיימו מחר לימודים. גם ברמת גן, בגבעתיים, אור יהודה, בת ים, בני ברק וביהוד-מונסון נוטים שלא לקיים מחר לימודים, אך החלטה סופית תתקבל ב-6:00 בבוקר. בבת ים, תל אביב וחולון הודיעו כי הן עדיין ממתינות להוראות פיקוד העורף.</p>
      <p>  </p>
      <p>גם באוניברסיטאות בר אילן, תל אביב והפקולטה לחקלאות ברחובות מקיימים דיונים לקראת ההחלטה שתתקבל בהמשך הערב. באוניברסיטת בן גוריון שבבאר שבע הודיעו כי לא יתקיימו לימודים. עם זאת, בקמפוס שבשדה בוקר ובאילת יתקיימו לימודים. גם במכללת קיי בבאר שבע לא יתקיימו לימודים. גם במכללה האקדמית חמדת הדרום שליד נתיבות לא יתקיימו לימודים מחר.</p>
      <p>דובר צה"ל הודיע הערב כי החל משעות הבוקר זוהו כ-190 שיגורים משטח רצועת עזה לעבר ישראל. לוחמי כיפת ברזל יירטו עשרות שיגורים ולמערכת נרשמו יותר מ-90% הצלחה. יותר ממחצית מכלל השיגורים נפלו בשטחים פתוחים.</p>
      <p>  </p>
      <figure>
        <img src="https://images1.calcalist.co.il/PicServer3/2019/11/12/946801/4_l.jpg"/>
        <figcaption>מערכת כיפת ברזל ליד אשדוד <br/>צילום: איי אף פי</figcaption>
      </figure>
      <p>הצבא ממשיך הערב לעבות את כוחותיו באוגדת עזה עם שיירות טנקים ונגמ"שים, בדומה לפעולות שנקט בשני סבבי הלחימה האחרונים ברצועה. בעקבות חיסולו של בכיר הג'יהאד האיסלאמי בהא אבו אל-עטא והתקיפות ברצועה, הזהירו בחמאס מפני הסלמת התוקפנות מעזה: "ישראל היא זו שהחלה בפשע והעולם רואה זאת. אם מעגל התוקפנות יורחב, יהיו בידי ההתנגדות אופציות רבות. אין מניעה מפני התערבות של כל גורם לשם ריסון האויב הציוני".</p>
      <p>  </p>
      <p>שר הביטחון שנכנס היום לתפקידו, נפתלי בנט, הכריז אחר הצהריים על מצב מיוחד בעורף ביישובים הנמצאים בטווח של עד 80 ק"מ מרצועת עזה - כולל תל אביב, ירושלים ודרום השרון. ההכרזה תקפה ל-48 שעות, אלא אם תבוטל לפני כן על ידי הממשלה או שר הביטחון. משמעות המצב המיוחד היא בעיקר הקלות ושיפויים לאוכלוסייה ולעסקים. מצרים משמשת שחקן מרכזי בין הצדדים בניסיון להביא לרגיעה, אך לא ניכר כי בג'יהאד האיסלאמי נענים בחיוב.</p>
      <p>  </p>
      <p>בשירות בתי הסוהר הודיעו כי בעקבות הערכות המצב האחרונות, הוחלט על פינוי של כמה אגפי כליאה בבית המעצר "שקמה" באשקלון. במסגרת הפינוי הועברו 174 אסירים, שישה מהם ביטחוניים, למתחם בתי הסוהר בבאר שבע.</p>
    </article>
  </body>
</html>