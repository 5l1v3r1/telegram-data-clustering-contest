<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773542,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="החיסול בעזה הוא מסר ישראלי לטהרן"/>
    <meta property="og:description" content="יש לראות את אירועי היום - כחלק מהעימות האזורי מול איראן וגרורותיה בצפון ובדרום. השעות הקרובות יכריעו מה יהיו גובה הלהבות ומשכו של הסבב הנוכחי"/>
  </head>
  <body>
    <article>
      <h1>החיסול בעזה הוא מסר ישראלי לטהרן</h1>
      <h2>יש לראות את אירועי היום - כחלק מהעימות האזורי מול איראן וגרורותיה בצפון ובדרום. השעות הקרובות יכריעו מה יהיו גובה הלהבות ומשכו של הסבב הנוכחי</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">דורון פסקין</a></address>
      <p>האם ישראל שלחה הבוקר מסר חשוב לא רק לארגוני הטרור בעזה אלא גם לאיראן? חיסולו של בהא אבו אלעטא, מפקד האזור הצפוני של הג'יהאד האיסלאמי היה עניין של זמן, נוכח עיסוקו המתמיד בפעילות טרור וירי רקטות לעבר דרום ישראל. אבל לא פחות חשוב מהחיסול בעזה היו הדיווחים לפיהם מיוחסים לישראל גם הניסיונות לחסל בשכונת אלמזה בדמשק את אכרם עג'ורי מפקד הזרוע הצבאית - "סראיא אלקודס" - של ארגון הטרור הפלסטיני. עג'ורי לא רק ששימש כמפקד הישיר של אבו אלעטא אלא שימש כקצין התיאום של הארגון מול טהרן, שאחראית על הנחייתו, ציודו ומימונו של הג'יהאד האיסלאמי.</p>
      <p>מחבלי הג'יהאד האיסלאמי עברו בשנים האחרונות הכשרה צבאית גם על ידי אנשי חיזבאללה. בשנים האחרונות נפגש עג'ורי מספר פעמים עם בכירים במשמרות המהפכה של איראן ובכלל זה קאסם סולימאני, והכל במסגרת תיאום המאבק בישראל. זו גם הסיבה שבחודשים האחרונים במסגרת הגברת רף התעוזה של איראן באזור, החל אבו אלעטא להגביר את פעילותו כנגד ישראל ולכן הוגדר כ"פצצה מתקתקת".</p>
      <figure>
        <img src="https://images1.calcalist.co.il/PicServer3/2019/11/12/946712/3_s.jpg"/>
        <figcaption>בהא אבו אל עטא</figcaption>
      </figure>
      <p>בעבר דווח כי הזרוע הצבאית של הג'יהאד האיסלאמי זוכה לתקציב שנתי נדיב של לפחות 70 מיליון דולר המגיעים ישירות מקופת משמרות המהפכה. לפי הערכות מספר לוחמי הג'יהאד בעזה מונה אלפים בודדים, אך הם מצוידים באמל"ח מתקדם יחסית מתוצרת איראנית. מיד לאחר החיסול בעזה החל הג'יאהד האיסלאמי בירי מסיבי לעבר ישראל כולל לאזור המרכז. אבל כחמש שעות לאחר החיסול של אבו אלעטא, נמנע החמאס מלהיכנס לסבב. הדבר מעיד על חוסר רצונו של הארגון השולט בעזה להתעמת עם ישראל בימים אלה, בוודאי לא על רקע חיסול בכיר בארגון אחר. עם זאת, ההערכה היא שבסופו של דבר חמאס יצטרף בשלב כזה או אחר ובמידה כזו או אחרת לעימות. למרות שכלפי חוץ חמאס והג'יהאד האיסלאמי מתואמים ויושבים יחד ב"חדר המבצעים" של רצועת עזה, מתחת לפני השטח יש מתח בין הצדדים. למרות שהג'יהאד האיסלאמי הוא קטן יחסית, בחמאס חשו בשנים האחרונות באי נוחות מההתעצמות הצבאית של הג'יהאד בסיוע איראני וראו בו איום פנימי מסוים בטווח הארוך. עם זאת, חמאס לא פעל לריסון כוחו המתעצם של הג'יהאד האיסלאמי, אלא הסתפק בפעילות ההכלה שיזם המתווך המצרי. האירוע בעזה תופס את חמאס דווקא כשהארגון היה בעיצומם של דיונים לגבי עריכת בחירות כלליות בשטחי הרשות הפלסטינית. מזה זמן חמאס לוטש עיניים לעבר השתלטות על הגדה המערבית ולכן הוא הסכים לתנאים הדרקוניים שהציג יו"ר הרשות הפלסטינית אבו מאזן כדי לקיימן. לסיכום, יש לראות את אירועי היום כחלק מהעימות האזורי למול איראן וגרורותיה בצפון ובדרום. השעות הקרובות יכריעו מה יהיו גובה הלהבות ומשכו של הסבב הנוכחי, קרי האם איראן תצליח בליבוי את האש או שהמתווך המצרי יצליח לכבותה. הכותב הנו מנהל חברת קונקורד המזה"ת www.concordmena.com</p>
    </article>
  </body>
</html>