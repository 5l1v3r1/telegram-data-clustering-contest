<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773502,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="המנכ&quot;ל והיו&quot;ר של לאומי יקבלו שכר בעלות של 3.3 מיליון שקל לכל אחד"/>
    <meta property="og:description" content="ללא קשר לביצועים: האסיפה הכללית של בנק לאומי תידרש לאשר לא רק מינוי דירקטורים בבנק, אלא גם את שכרם של המנכ&quot;ל הטרי חנן פרידמן והיו&quot;ר החדש סאמר חאג' יחיא - זאת על רקע מגבלת חוק שכר הבכירים"/>
  </head>
  <body>
    <article>
      <h1>המנכ"ל והיו"ר של לאומי יקבלו שכר בעלות של 3.3 מיליון שקל לכל אחד</h1>
      <h2>ללא קשר לביצועים: האסיפה הכללית של בנק לאומי תידרש לאשר לא רק מינוי דירקטורים בבנק, אלא גם את שכרם של המנכ"ל הטרי חנן פרידמן והיו"ר החדש סאמר חאג' יחיא - זאת על רקע מגבלת חוק שכר הבכירים</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">רחלי בינדמן</a></address>
      <p>האסיפה הכללית של בנק <a href="https://www.calcalist.co.il/stocks/home/0,7340,L-3959-604611,00.html?quote=%D7%9C%D7%90%D7%95%D7%9E%D7%99">לאומ</a>י תידרש לאשר לא רק מינוי דירקטורים בבנק, אלא גם את שכרם של המנכ"ל הטרי חנן פרידמן והיו"ר החדש סאמר חאג' יחיא. כל אחד מהם מבקש לקבל שכר בעלות שנתית של 3.3 מיליון שקל, שמורכב משכר שוטף בלבד והפרשות סוציאליות וללא בונוס מבוסס יעדים או מענק מניות. זאת על רקע מגבלת חוק שכר הבכירים, שקובע כי שכר בכירים לא יעלה על פי 35 משכר העובד עם השכר הנמוך בארגון.</p>
      <p>בעלי המניות של הבנק יתבקשו גם לאשר מדיניות תגמול חדשה, המבקשת להגדיל את תקרת המענקים לנושאי משרה בכירים בבנק, כדי שזו תעמוד על תשע משכורות חודשיות במקום שבע כיום. המענק יורכב ממענק המבוסס על התשואה על ההון של הבנק, שלא יעלה על 2.5 משכורות עם יעד תשואה מינימלית להון של 7% ויעד מקסימלי של 11%.</p>
      <figure>
        <img src="https://images1.calcalist.co.il/PicServer3/2019/11/11/946696/4L.jpg"/>
        <figcaption>חנן פרידמן וסאמר חאג' יחיא <br/>צילומים: נמרוד גליקמן, רון קדמי</figcaption>
      </figure>
      <p>חלק נוסף במענק יבוסס על הפער העודף של ביצועי הבנק מול מתחריו שיאפשר בונוס של עד 1.5 משכורות, וכן מיחס היעילות של הבנק, שיאפשר משכורת בונוס אחת ומענק של עד שלוש משכורות על בסיס פרמטרים איכותיים.</p>
      <p>במקרים חריגים יתאפשר להעניק עוד משכורת אחת בונוס. הפרמטרים האלו לא חלים על מנכ"ל הבנק עקב הרצון להבטיח לו עלות שכר מינימלית גבוהה שלא תלויה בביצועי הבנק. שכר יו"ר הדירקטוריון לא יכול להיות מותנה ביצועים לפי חוק.</p>
    </article>
  </body>
</html>