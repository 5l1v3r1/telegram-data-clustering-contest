<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d3c2eff62df578d1/erdogan-avertizeaza-europa-ca-poate-deschide-portile-pentru-statul-islamic.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Erdogan avertizează Europa că poate deschide porţile pentru Statul Islamic"/>
    <meta property="og:description" content="Preşedintele Turciei, Recep Tayyip Erdogan, a reacţionat la ameninţările repetate cu sancţiuni din partea Uniunii Europene, avertizând că ţara sa"/>
  </head>
  <body>
    <article>
      <h1>Erdogan avertizează Europa că poate deschide porţile pentru Statul Islamic</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">Jurnal.md</a></address>
      <p>
        <b>Preşedintele Turciei, Recep Tayyip Erdogan, a reacţionat la ameninţările repetate cu sancţiuni din partea Uniunii Europene, avertizând că ţara sa "va deschide porţile" pentru repatrierea în Europa a mai multor militanţi ai Statului Islamic, transmite Agerpres.</b>
      </p>
      <p>"Am mai spus asta. Poate subestimaţi aceste avertismente. Aceste porţi se vor deschide. Aceşti membri ai Daesh au început să fie trimişi către voi şi vor mai fi", a spus el, folosind acronimul arab pentru Statul Islamic. "Atunci veţi fi pe cont propriu", a adăugat el.</p>
      <p>Erdogan a răspuns astfel la o întrebare despre sancţiunile pregătite de UE împotriva Turciei din cauza forajelor pentru gaze în largul Ciprului.</p>
      <p>Şeful statului turc a criticat Bruxellesul şi pentru temporizarea negocierilor de aderare la UE şi pentru încălcarea unor promisiuni făcute Ankarei. "Ei spun: 'Vom impune sancţiuni'. Ne-aţi impus deja sancţiuni din 1959, 1963. Aţi blocat tot timpul Turcia (...) Dar nu v-aţi ţinut niciodată promisiunile", a spus el.</p>
      <p>Preşedintele a afirmat că Turcia poate pune capăt "într-o clipă" negocierilor de aderare. "Hei, Uniune Europeană... Turcia e altfel decât ţările pe care le-ai cunoscut până acum. Nu suntem obligaţi să stăm la această masă a negocierilor", a arătat el.</p>
      <p>UE a început negocierile de aderare cu Turcia în 2005, dar relaţiile între Bruxelles şi Ankara s-au deteriorat după tentativa de puci din 2016 şi represaliile care au urmat.</p>
    </article>
  </body>
</html>