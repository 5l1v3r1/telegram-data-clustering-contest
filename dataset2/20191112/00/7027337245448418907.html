<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698079/%D8%B1%D8%A6%DB%8C%D8%B3-%DA%A9%D9%84-%DA%AF%D9%85%D8%B1%DA%A9-%D8%AD%D8%AA%DB%8C-%DB%8C%DA%A9-%DA%AF%D8%B1%D9%85-%D8%B0%D8%B1%D8%AA-%D8%A2%D9%84%D9%88%D8%AF%D9%87-%D9%88%D8%A7%D8%B1%D8%AF-%DA%A9%D8%B4%D9%88%D8%B1-%D9%86%D8%B4%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="رئیس کل گمرک: حتی یک گرم ذرت آلوده وارد کشور نشده"/>
    <meta property="og:description" content="رئیس کل گمرک گفت: حتی یک گرم ذرت آلوده وارد کشور نشده که مهمترین علت آن سختگیری درباره سلامت این کالاها و مقررات مربوط به آن است."/>
  </head>
  <body>
    <article>
      <h1>رئیس کل گمرک: حتی یک گرم ذرت آلوده وارد کشور نشده</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036459_974.jpg"/>
      </figure>
      <p>رئیس کل گمرک گفت: حتی یک گرم ذرت آلوده وارد کشور نشده که مهمترین علت آن سختگیری درباره سلامت این کالاها و مقررات مربوط به آن است.</p>
      <p>به گزارش صدا و سیما، مهدی میر اشرفی، درباره شایعات در خصوص ورود ذرت آلوده به کشور اظهار داشت: در موضوع ورود کالاهای بهداشتی، خوراکی و آشامیدنی ایران یکی از سخت‌ترین مقررات دنیا را دارد.</p>
      <p>وی گفت: بیشتر کشورها برای تشخیص سلامت یک کالا در گمرکات یک مرجع دارند، اما به دلیل اهمیت صحت و سلامت اینگونه کالاها در ایران سه مرجع نظر می‌دهند.</p>
      <p>رئیس کل گمرک یادآور شد: قرار بود در سال ۹۱ بیست هزار تن ذرت و در سال ۹۶ و ۹۷ صد و بیست و پنج هزار تن از طریق گمرک بندر امام خمینی وارد کشور شود، اما مراجع ذیصلاح سلامت آن را تأیید نکردند و در مجموعه این ۱۴۵ هزار تن در بندر امام خمینی متوقف شده و حتی یک گرم از آن وارد کشور نشده است که مهمترین علت آن سختگیری در خصوص سلامت این کالاها و مقررات مربوط به آن است و اجازه ترخیص داده نشده است.</p>
      <p>وی درباره اینکه این شایعات را حتی به بلال‌های موجود در بازار هم ارتباط می‌دهند تصریح کرد: محموله ذرتی که در بندر امام خمینی متوقف شده بخش اعظم آن دانه شده و برای خوراک دام بود، اما بلال‌های موجود در بازار تولید داخل است و ربطی به آن محموله ندارد بنابراین نباید این بحث‌ها باعث نگرانی شود.</p>
      <p>میر اشرفی تأکید کرد: به هیچ عنوان هیچ ذرت آلوده‌ای از طریق گمرکات وارد کشور نشده و نخواهد شد.</p>
    </article>
  </body>
</html>