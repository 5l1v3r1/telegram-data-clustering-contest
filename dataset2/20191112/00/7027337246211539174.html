<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698040/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D9%82%D8%AF%DB%8C%D9%85%DB%8C%E2%80%8C%D8%AA%D8%B1%DB%8C%D9%86-%D9%86%D8%B3%D8%AE-%D8%AE%D8%B7%DB%8C-%D8%B3%DB%8C%D8%B1%DB%80-%D9%BE%DB%8C%D8%A7%D9%85%D8%A8%D8%B1-%D8%A7%D8%B9%D8%B8%D9%85%D8%B5-%D8%AF%D8%B1-%D8%A2%D8%B3%D8%AA%D8%A7%D9%86-%D9%82%D8%AF%D8%B3-%D8%B1%D8%B6%D9%88%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="رونمایی از قدیمی‌ترین نسخ خطی سیرۀ پیامبر اعظم(ص) در آستان قدس رضوی"/>
    <meta property="og:description" content="همزمان با هفتۀ وحدت و در سی‌وسومین سه‌شنبۀ فرهنگی سازمان کتابخانه‌ها، موزه‌ها و مرکز اسناد آستان قدس رضوی از قدیمی‌ترین نسخه‌های خطی ایران در موضوع سیرۀ رسول اکرم(ص) رونمایی شد."/>
  </head>
  <body>
    <article>
      <h1>رونمایی از قدیمی‌ترین نسخ خطی سیرۀ پیامبر اعظم(ص) در آستان قدس رضوی</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036383_313.jpg"/>
      </figure>
      <p>همزمان با هفتۀ وحدت و در سی‌وسومین سه‌شنبۀ فرهنگی سازمان کتابخانه‌ها، موزه‌ها و مرکز اسناد آستان قدس رضوی از قدیمی‌ترین نسخه‌های خطی ایران در موضوع سیرۀ رسول اکرم(ص) رونمایی شد.</p>
      <p> سازمان کتابخانه‌ها، موزه‌ها و مرکز اسناد آستان قدس رضوی در سی‌وسومین سه‌شنبۀ فرهنگیِ خود از قدیمی‌ترین نسخه‌های خطی ایران در موضوع سیرۀ رسول اکرم(ص) موجود در گنجینۀ نسخ خطیِ خود رونمایی کرد.</p>
      <p>کارشناس نسخ خطی سازمان کتابخانه‌ها، موزه‌ها و اسناد آستان قدس گفت: «الرَّوضُ الاُنُف فی شرح السیره النبویه»، «عُیونُ الأَثَر فی فنونِ المَغازی والشَّمائِلِ والسِّیَر» «انسانُ العُیُون فِی سیرَهِ الأمینِ المَأمون» معروف به «السیره الحلبیه» از جمله نُسخ رونمایی شده در این مراسم خواهد بود.</p>
      <p>سیدرضا صداقت‌حسینی اظهار کرد: «الرَّوضُ الاُنُف فی شرح السیره النبویه» به دست عبدالرحمن‌بن‌عبدالله سهیلی (508-581 ق) تألیف شده و نسخۀ حاضر نیز به خط نسخ کهن، در قرن هشت هجری در 223 برگ کتابت شده است.</p>
      <p> وی گفت: این کتاب شرح و توضیح کتاب «السیره النبویه» عبدالملک‌بن‌هشام‌بن‌ایوب حمیری، از اولین سیره‌نویسان پیامبر(ص) است و دومین نسخه از نظر قدمت در ایران به شمار می‌رود که با شمارۀ 18739 در گنجینۀ نسخ خطی آستان قدس رضوی نگهداری می‌شود.</p>
      <p>این کارشناس نسخ خطی افزود: این نسخه «عُیونُ الأَثَر فی فنونِ المَغازی والشَّمائِلِ والسِّیَر» تألیف محمدبن‌محمد؛ معروف به ابنِ سَیّدِالناس (671-734ق) و قدیمی‌ترین نسخه خطی عُیونُ الأَثَر در ایران است که با شمارۀ 4146 در مخزن نسخ خطی آستان قدس به ثبت رسیده است.</p>
      <p> صداقت‌حسینی بیان کرد: این نسخه به خط نسخ در سال 804 هجری قمری و در 291 برگ کتابت شده است.</p>
      <p>وی اضافه کرد: «انسانُ العُیُون فِی سیرَهِ الأمینِ المَأمون» معروف به «السیره الحلبیه» دیگر نسخۀ رونمایی شده در این مراسم است که به دست علی‌بن‌ابراهیم حلبی(975-1044ق) تألیف شده است.</p>
      <p>صداقت‌حسینی اظهار کرد: این نسخه مشتمل بر مطالب مربوط به سیره، نسب، اخبار و افعال حضرت پیامبر اکرم(ص) است.</p>
      <p>این کارشناس نسخ خطی افزود: نسخۀ حاضر به خط نسخ در سال 1099 هجری قمری توسط اسماعیل قَصری مالکی کتابت شده است و قدیمی‌ترین نسخۀ خطی «السیره الحلبیه» در ایران به شمار می‌رود که با شماره 17844 در گنجینۀ نسخ خطی آستان قدس رضوی ثبت شده است.</p>
      <p>لازم به ذکر است نسخ رونمایی شده به مدت یک هفته در قالب نمایشگاه در محل گنجینۀ قرآن و نفایس آستان قدس رضوی در معرض دید عموم قرار دارد.</p>
    </article>
  </body>
</html>