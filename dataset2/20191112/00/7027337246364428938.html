<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697928/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-13-%D9%BE%D9%84%DB%8C%D8%B3-%DA%AF%D9%85%D8%B1%DA%A9-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="راه اندازی 13 پلیس گمرک تا پایان سال"/>
    <meta property="og:description" content="فرمانده نیروی انتظامی از راه اندازی ۱۳ پلیس گمرک تا پایان سال خبر داد."/>
  </head>
  <body>
    <article>
      <h1>راه اندازی 13 پلیس گمرک تا پایان سال</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036129_280.jpg"/>
      </figure>
      <p>فرمانده نیروی انتظامی از راه اندازی ۱۳ پلیس گمرک تا پایان سال خبر داد.</p>
      <p>به گزارش ایسنا، سردار حسین اشتری در دیدار با نماینده ولی فقیه و امام جمعه بندرعباس که عصر روز گذشته برگزار شد، با تبریک هفته وحدت و میلاد نبی اکرم به همه مسلمانان، اظهارداشت: استان هرمزگان به دلیل موقعیت جغرافیایی ویژه ای که دارد از نظر بحث ورود کالای قاچاق و خروج برخی اقلام مثل سوخت از اهمیت خاصی برخوردار است برهمین اساس با برنامه ریزی خوب همکارانم در این استان توفیقات مطلوبی تاکنون حاصل شده است.</p>
      <p>وی ادامه داد: در راستای مبارزه موثر با قاچاق، ضمن تقویت یگان های انتظامی و اجرایی، ۱۰ پلیس گمرک در بنادر و گمرکات کشور راه اندازی شده که تا پایان سال در ۱۳ گمرک اصلی کشور، این پلیس راه‌اندازی می‌شود البته اقدامات صورت گرفته به تأیید مقام معظم رهبری رسیده است.</p>
      <p>سردار اشتری به پلیس امنیت اقتصادی اشاره و بیان کرد: این پلیس توفیقات خوبی را برای ما به همراه داشته به گونه ای که میزان کشفیات کالای قاچاق در سال جاری نسبت به مدت مشابه در سال گذشته ۹۰ درصد افزایش داشته اگرچه این اقدامات بسیار خوب است اما کافی نیست.</p>
      <p>وی به اقدامات ناجا در برخورد با جرایم، پیشگیری و کاهش تصادفات در سطح استان هرمزگان اشاره و تصریح کرد: البته این توفیقات با تلاش همکارانم در یگان های دریابانی و مرزبانی حاصل شده و تعامل و همکاری بسیار خوب سایر سازمانها نیز در این امر دخیل بوده است.</p>
      <p>سردار اشتری در ادامه به حضور به موقع و امدادرسانی بهنگام ناجا به حادثه دیدگان حوادث طبیعی (سیل، زلزله و...) اشاره کرد و گفت: در بروز چنین حوادثی، ناجا اولین دستگاهی بود که برای امدادرسانی به مردم در صحنه حاضر شد و نمونه بارز آن حادثه سیل ابتدای سال بود که پلیس در این امر بسیار خوب درخشید.</p>
      <p>وی با اشاره به اقدامات موثر ناجا در مأموریت بزرگ اربعین، بیان کرد: روز گذشته تعدادی از فرماندهان و معاونان ارشد نیروی انتظامی به محضر مقام معظم رهبری شرفیاب شدند که معظم له در این دیدار فرمودند "ناجا در اربعین کار بزرگی انجام داده است"، جا دارد این ابراز رضایت ایشان را به همه همکارانم تبریک بگویم.</p>
      <p>براساس گزارش سایت پلیس، فرمانده ناجا بر استفاده از تکنولوژی و علم روز در انجام مأموریت های پلیسی برای کاهش جرایم تاکید و تصریح کرد: شعار "پلیس هوشمند، امین مردم" را بایستی جامعه عمل بپوشانیم و امیدوارم به سمتی حرکت کنیم که کارهای ما مورد رضایت پروردگار، مردم و مقام معظم رهبری قرار گیرد.</p>
    </article>
  </body>
</html>