<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/lamax-watchy2-chytre-hodinky-deti-recenze/"/>
    <meta property="og:site_name" content="Cnews.cz"/>
    <meta property="article:published_time" content="2019-11-12T00:00:05+00:00"/>
    <meta property="og:title" content="Lamax WatchY2: chytré hodinky pro děti (recenze)"/>
    <meta property="og:description" content="Hodinky WatchY2 mají slot na SIM kartu, od Lamaxu k nim v balení dostanete startovací SIM od T-Mobilu. V zásadě jsou ale potřeba hlavně data řádově v desítkách MB za měsíc. Hodinky mají modul GPS a akumulátor slibující výdrž okolo 36 hodin. Výdrž ovlivňuje používání GPS, které se může aktualizovat v rozmezí jedné minuty až […]"/>
  </head>
  <body>
    <article>
      <h1>Lamax WatchY2: chytré hodinky pro děti (recenze)</h1>
      <address><time datetime="2019-11-12T00:00:05+00:00">12 Nov 2019</time> by <a rel="author" href="https://www.cnews.cz/lide/radomir-kejdus/" target="_blank">Radomír Kejduš</a></address>
      <p>
        <i>…nebo spíš pro děti bez telefonu, ideální věková hranice je první stupeň základní školy. Dětské chytré hodinky jsou možná něco jiného, než byste podle tohoto označení tipovali. Nejsou určené pro to, aby si děti rozšířili možnosti svého smartphonu (který ještě nemají, nebo by neměli mít). Naopak mají zajistit bezpečné spojení s rodiči, čili jsou určené hlavně pro ty mladší. Černé pro kluky a růžové pro holky.</i>
      </p>
      <slideshow>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-1">
            <img src="https://www.cnews.cz/wp-content/uploads/2019/11/Lamax-WatchY2-produkt1.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-2">
            <img src="https://www.cnews.cz/wp-content/uploads/2019/11/Lamax-WatchY2-produkt2.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-3">
            <img src="https://www.cnews.cz/wp-content/uploads/2019/11/Lamax-WatchY2-produkt3.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-4">
            <img src="https://www.cnews.cz/wp-content/uploads/2019/11/Lamax-WatchY2-produkt4.jpg"/>
          </a>
        </figure>
      </slideshow>
      <p>
        <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-1">VŠECHNY FOTOGRAFIE</a>
      </p>
      <p>Hodinky WatchY2 mají slot na SIM kartu, od Lamaxu k nim v balení dostanete startovací SIM od T-Mobilu. V zásadě jsou ale potřeba hlavně data řádově v desítkách MB za měsíc. Hodinky mají modul GPS a akumulátor slibující výdrž okolo 36 hodin.</p>
      <p>Výdrž ovlivňuje používání GPS, které se může aktualizovat v rozmezí jedné minuty až jedné hodiny. Nebo si lze nechat posílat polohu jen na vyžádání z aplikace, kdy se výdrž může zvýšit na 120 hodin.</p>
      <slideshow>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt5.jpg"/>
          <figcaption>Balení</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt8.jpg"/>
          <figcaption>Instalace SIM</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt9.jpg"/>
          <figcaption>Nabíjení jednou za tři dny</figcaption>
        </figure>
      </slideshow>
      <p>Stejně jako u klasiských Smartwatch je spárujete s mobilem. Rozdíl je v tom, že je propojíte se svým telefonem, ale hodinky bude mít na ruce dítě. WatchY2 podporuje iOS i Android. Aplikace se jmenuje Lamax Tracking, musíte si přes ni vytvořit účet a funguje i ve webové verzi.</p>
      <slideshow>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt16.jpg"/>
          <figcaption>Lamax WatchY2 produkt16</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt15.jpg"/>
          <figcaption>Lamax WatchY2 produkt15</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt14.jpg"/>
          <figcaption>Lamax WatchY2 produkt14</figcaption>
        </figure>
      </slideshow>
      <p>V aplikaci uvidíte mapu s lokací hodinek i tu vaši, dále informaci, zda se hodinky pohybují. Jde tak vlastně o GPS lokátor na ruce vašeho dítěte, který má ale i další funkce. Máte možnost nastavit na mapě oblasti, u kterých vám přijde zpráva, když do nich dítě vejde, nebo naopak odejte. Typicky škola, bydliště kamarádů a domov.</p>
      <p>Hodinky mají navíc funkci krokoměru, která je zde opravdu trochu <i>navíc</i>. Podle Lamaxu by měla děti motivovat k pohybu. Hodinky umí i budík, který má poměrně nepříjemný zvuk. Nastavuje se tak jako všechno v mobilní aplikaci, dítě si na hodinkách nenastaví samo prakticky nic.</p>
      <slideshow>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt2.jpg"/>
          <figcaption>Lamax WatchY2 produkt2</figcaption>
        </figure>
        <figure>
          <img src="https://www.cnews.cz/wp-content/uploads/2019/11/Lamax-WatchY2-produkt1.jpg"/>
          <figcaption>Lamax WatchY2 produkt1</figcaption>
        </figure>
      </slideshow>
      <p>Nejde ale jen o lokátor, WatchY2 je i komunikátor. S dítětem si můžete poslat krátké hlasové zprávy, případně i zavolat. Ovládání je velmi jednoduché i pro malé děti, navíc nelze zavolat ani přijmout hovor či zprávu z cizího čísla. V aplikaci nastavíte číslo na maminku a tatínka. Delším podržením jediného tlačítka dojde k volání na tzv. SOS číslo (nebo dvě čísla), které si také nastavíte v aplikaci.</p>
      <p>Hodinky nelze v případě vložené SIM karty vypnout, dlouhé podržení tlačítka aktivuje SOS volání. Jediný způsob vypnutí hodinek je vyšroubování dvířek a vyndání SIM karty (nebo pohodlněji z aplikace).</p>
      <figure>
        <img src="https://www.cnews.cz/wp-content/uploads/2019/11/Lamax-WatchY2-produkt17.jpg"/>
      </figure>
      <p>Dítě tak má na ruce normální, i když tlustší hodinky s 1,3″ displejem (240  × 240 px), které vypadají i trošku odolně (IP67). Současně jde ale o GPS lokátor i komunikátor s rodiči. Tlačítko na boku má více funkcí (potvrzování, SOS), dotykové tlačítko pod displejem znamená zpět a displej je dotykový, takže lze přecházet mezi obrazovkami.</p>
      <figure>
        <img src="https://www.cnews.cz/wp-content/uploads/2019/11/Lamax-WatchY2-produkt11.jpg"/>
        <figcaption>Obrazovky</figcaption>
      </figure>
      <p>Lamax tvrdí, že data o poloze jsou uchovávána jen na lokálních serverech v Praze. Kromě GPS ale hodinky nepodporují další geolokační služby, například Galileo. Pro zrychlení zjištění polohy využívá A-GPS, pomocí dalších pozemních vysílačů (LBS).</p>
      <p>SIM karta od T-Mobilu funguje v Česku a na Slovensku, není k ní potřeba PIN a má počáteční kredit 10 Kč. Volání stojí 3,9 Kč za minutu, SMS (kdyby tedy šla napsat) 1,9 Kč a 1 MB je za korunu. Průměrná spotřeba dat se pohybuje okolo 50 MB měsíčně a použít můžete i jinou SIM kartu s datovým balíčkem, klidně už i s roamingem (respektive běžnou kartu, co bude fungovat i v zahraničí).</p>
      <p>Jde o zajímavý produkt, určený pro nejmenší děti, které ale již někam chodí samy. Za předpokladu, že dítě ví, o co jde a je schopné základního ovládání (které je velmi jednoduché). Je na každém, v jakém věku pořizuje dítěti smartphone, nicméně produkt tohoto typu je pro malé dítě určitě vhodnější. Výhodou je vestavěná GPS a jednoduchost, nevýhodou tlustší rozměry. O něco dráže než Lamax pak podobné dětské hodinky nabízí třeba Vodafone, pro kterého jej vyrábí TCL.</p>
      <slideshow>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-1">
            <img src="https://www.cnews.cz/wp-content/uploads/2019/11/Lamax-WatchY2-produkt1.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-2">
            <img src="https://www.cnews.cz/wp-content/uploads/2019/11/Lamax-WatchY2-produkt2.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-3">
            <img src="https://www.cnews.cz/wp-content/uploads/2019/11/Lamax-WatchY2-produkt3.jpg"/>
          </a>
        </figure>
        <figure>
          <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-4">
            <img src="https://www.cnews.cz/wp-content/uploads/2019/11/Lamax-WatchY2-produkt4.jpg"/>
          </a>
        </figure>
      </slideshow>
      <p>
        <a href="https://www.cnews.cz/lamax-watchy2-chytre-hodinky-pro-deti-recenze/galerie-178537-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/motorola-razr-2019-skladaci-parametry-cena"/>
        <a href="https://www.cnews.cz/operatori-vanocni-akce-2019"/>
        <a href="https://www.cnews.cz/jak-ziskat-windows-10-november-1909-update/"/>
        <a href="https://www.cnews.cz/hodinky-withings-move-ecg-parametry-cena"/>
        <a href="https://www.cnews.cz/google-stadia-prvnich-12-her"/>
      </related>
    </article>
  </body>
</html>