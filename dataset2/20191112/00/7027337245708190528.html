<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698065/%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%AE%D8%A7%D9%84%DB%8C-%DA%A9%D8%B1%D8%AF%D9%86-%D8%AD%D8%B3%D8%A7%D8%A8-%D8%A8%D8%A7%D9%86%DA%A9%DB%8C-250-%D9%86%D9%81%D8%B1-%D8%AA%D9%88%D8%B3%D8%B7-%DB%8C%DA%A9-%D9%86%D9%88%D8%AC%D9%88%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="مازندران؛ خالی کردن حساب بانکی 250 نفر توسط یک نوجوان"/>
    <meta property="og:description" content="فرمانده انتظامی مازندران از شناسایی و دستگیری پسر نوجوان ۱۶ ساله متهم به کلاهبرداری اینترنتی و برداشت غیرمجاز از حساب بانکی شهروندان در شهرستان ساری خبر داد."/>
  </head>
  <body>
    <article>
      <h1>مازندران؛ خالی کردن حساب بانکی 250 نفر توسط یک نوجوان</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036441_833.jpg"/>
      </figure>
      <p>فرمانده انتظامی مازندران از شناسایی و دستگیری پسر نوجوان ۱۶ ساله متهم به کلاهبرداری اینترنتی و برداشت غیرمجاز از حساب بانکی شهروندان در شهرستان ساری خبر داد.</p>
      <p>سردار سید محمود میرفیضی فرمانده انتظامی مازندران در گفت و گو با باشگاه خبرنگاران جوان، گفت: در پی مراجعه یکی از شهروندان به پلیس فتای این فرماندهی و طرح شکایت مبنی بر برداشت غیرمجاز از حساب بانکی اش به ارزش ۹۰ میلیون ریال، موضوع به صورت ویژه در دستور کار کارآگاهان و کارشناسان پلیس فتا قرار گرفت.</p>
      <p>او افزود: با انجام اقدامات اطلاعاتی و تحقیقات از مال باخته مشخص شد، فرد یا افرادی با دسترسی به اطلاعات حساب بانکی مال باخته اقدام به برداشت غیرمجاز از حساب بانکی او کرده و مبالغ سرقتی را صرف خرید شارژ و انتقال آن به دیگر حساب‌های بانکی هک شده کرده است.</p>
      <p>فرمانده انتظامی مازندران از شناسایی متهم به هک حساب و برداشت غیرمجاز که نوجوانی ۱۶ ساله است، خبر داد و افزود: متهم با انجام اقدامات اطلاعاتی شناسایی و با هماهنگی قضائی دستگیر شد.</p>
      <p>سردار میرفیضی گفت: متهم در تحقیقات و بازجویی‌های فنی پلیس ضمن اقرار به بزه انتسابی عنوان داشت از خردادماه سال جاری با ایجاد آی دی در گروه‌های تلگرامی اقدام به تبلیغ صیغه به صورت گسترده کرده و برای برقراری ارتباط و مشاهده پروفایل، طعمه‌های خود را به درگاه‌های جعلی بانک هدایت و اقدام به هک اطلاعات حساب بانکی آنان می‌کرده است.</p>
      <p>فرمانده انتظامی استان مازندران، افزود: متهم در ادامه تحقیقات پلیس به برداشت غیرمجاز از حساب بانکی شهروندان و خرید شارژ تلفن و انتقال وجوه سرقتی به دیگر حساب‌های هک شده اعتراف کرد.</p>
      <p>سردار میرفیضی، گفت: با بررسی گوشی تلفن همراه متهم لیست درگاه‌های جعلی و ۲۵۰ شماره کارت‌های بانکی اشخاص به همراه اطلاعات بانکی حساب‌های مذکور که توسط این فرد هک شده کشف شد.</p>
      <p>فرمانده انتظامی مازندران به شهروندان هشدار داد: در انجام خرید اینترنتی مراقب درگاه‌های جعلی بانک باشید تا در دام این افراد شیاد گرفتار نشوید.</p>
    </article>
  </body>
</html>