<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698073/%D9%BE%D8%A7%DB%8C%D8%A7%D9%86-%D8%B1%D8%A7%D9%87-%D9%82%D8%AA%D9%84-%D8%AE%D9%88%D9%86%DB%8C%D9%86-%D8%AC%D9%88%D8%A7%D9%86-24-%D8%B3%D8%A7%D9%84%D9%87-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D8%B4%D9%85%D8%B4%DB%8C%D8%B1%DB%8C-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="پایان راه قتل خونین جوان 24 ساله در خیابان شمشیری تهران"/>
    <meta property="og:description" content="صبح امروز در شعبه 10 دادگاه کیفری یک تهران، پرونده قتل خونین در خیابان شمشیری تهران با حضور فرد متهم به قتل و اولیای دم مقتول برگزار شد."/>
  </head>
  <body>
    <article>
      <h1>پایان راه قتل خونین جوان 24 ساله در خیابان شمشیری تهران</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036451_751.jpg"/>
      </figure>
      <p>صبح امروز در شعبه 10 دادگاه کیفری یک تهران، پرونده قتل خونین در خیابان شمشیری تهران با حضور فرد متهم به قتل و اولیای دم مقتول برگزار شد.</p>
      <p>به گزارش خبرنگار حقوقی <a href="http://www.asriran.com/">عصرایران</a>، پیش تر در اخبار آمده بود: ساعت ۲۱:۳۵ شب 27 بهمن ماه سال نود و شش، وقوع یک مورد درگیری منجر به قتل در خیابان شمشیری به سامانه ۱۱۰ اعلام شد که مأموران کلانتری ۱۱۹ مهرآباد به محل حادثه اعزام شدند.</p>
      <p>با حضور مأموران در محل، آثار خونریزی در کف آسفالت مشاهده و یک عدد غلاف و قمه خونی نیز در قسمتی از کوچه کشف شد.</p>
      <p>در تحقیقات محلی اهالی اظهار داشتند مقابل خانه‌ای داخل کوچه محل نزاع، دقایقی قبل درگیری خونین رخ داد که یک دستگاه موتورسیکلت با دو ترک‌نشین مراجعه و با یکی از ساکنان خانه درگیر شده‌اند.</p>
      <p>در ادامه تحقیقات مشخص شد راکب موتورسیکلت (مقتول) ۲۴ ساله در حالیکه یک قمه همراه داشته به همراه دوستش از میدان خراسان با موتورسیکلت به در منزل قاتل ۲۶ ساله مراجعه کرده و او را به جلوی در فراخواند، در ادامه با حضور قاتل، مقتول  چند ضربه با قمه به سر و دست وی وارد کرده و قاتل نیز با چاقوی آشپزخانه چند ضربه به سینه و ران فردین وارد کرده که به لحاظ شدت جراحات وارده، مقتول به بیمارستان منتقل شده، اما جان خودش را از دست داده است.</p>
      <p>به گزارش خبرنگار ما، قاتل با حضور در جایگاه گفت: مقتول و دوستش به درب خانه دوستم که من در آنجا بودم آمدند و اقدام به فحاشی کردند و محکم به درب خانه میکوبیدند و من را صدا میکردند.</p>
      <p>من در حال میوه خوردن بودم که برای اینکه ماجرا ادامه پیدا نکند و به صاحب خانه کشیده نشود چاقو را برداشتم و به پایین رفتم.</p>
      <p>مقتول ابتدا با قمه به سر من زد و من با چاقو به ران پای او ضربه زدم و اقدام به فرار کردم و مقتول و دوستش به دنبال من آمدند.</p>
      <p>میخواستم به کلانتری برم ولی چون سرم گیج میرفت در یک کوچه بن بست گیر افتادم.</p>
      <p>مقتول و دوستش با من درگیر شدند و من اصلا یادم نمیاد که دیگر چه شد که متاسفانه مقتول کشته شد.<br/>قاضی پس از استماع دفاعیات متهم به قتل و وکیلش، ختم جلسه دادگاه را اعلام کرد.</p>
    </article>
  </body>
</html>