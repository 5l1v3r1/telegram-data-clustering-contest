<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-salman-khan-ki-photo-lagakr-poojna-chahti-hain-ye-actress-kaha-mujhe-naya-jeevan-diya-hai-2844775.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-12T00:52:28+00:00"/>
    <meta property="og:title" content="सलमान खान की फोटो लगाकर पूजना चाहती हैं ये एक्ट्रेस, कहा- मुझे नया जीवन दिया है"/>
    <meta property="og:description" content="सलमान खान के साथ फिल्म 'वीरगति' में नजर आ चुकीं पूजा डडवाल मौत को मात देकर सही सलामत लौटी हैं। हालात में सुधार होने के बाद अब पूजा वापस काम करना चाहती हैं। बता दें कि पिछले साल खबर आई थी कि..."/>
  </head>
  <body>
    <article>
      <h1>सलमान खान की फोटो लगाकर पूजना चाहती हैं ये एक्ट्रेस, कहा- मुझे नया जीवन दिया है</h1>
      <address><time datetime="2019-11-12T00:52:28+00:00">12 Nov 2019, 00:52</time> by <a rel="author">लाइव हिन्दुस्तान टीम,नई दिल्ली</a></address>
      <p>सलमान खान के साथ फिल्म 'वीरगति' में नजर आ चुकीं पूजा डडवाल मौत को मात देकर सही सलामत लौटी हैं। हालात में सुधार होने के बाद अब पूजा वापस काम करना चाहती हैं। बता दें कि पिछले साल खबर आई थी कि पूजा को टीबी हो गया है और उनके पास इलाज कराने के पैसे नहीं हैं। पूजा 6 महीने तक हॉस्पिटल में भर्ती रहीं और अपना इलाज कराती रहीं, लेकिन पैसों की तंगी की वजह से उनकी दिक्कतें और बढ़ गई थी। हालांकि पूजा के इन मुश्किल दिनों में सलमान ने उन्हें पूरा सपोर्ट किया। तो हाल ही में एक इंटरव्यू के दौरान पूजा ने सलमान को लेकर बातें बताईं।</p>
      <p>इंटरव्यू के दौरान पूजा वे अपने बीमारी वाले दिनों को याद करते हुए कहा, 'मुझे शुरुआत में पता ही नहीं लगा कि मुझे टीबी है। परिवार से भी किसी ने मेरी मदद नहीं की। मुझे उस वक्त खून की उल्टियां होती थी। मेरे बाल भी तेजी से झड़ रहे थे। जब भी मैं कंघी करती तो बालों का गुच्छा निकलता। सारे बाल ना झड़ जाएं इसलिए मैंने कंघी करना ही बंद कर दिया था।' </p>
      <p>पूजा ने फिर बताया कि जब उन्होंने अपने एक डायरेक्टर दोस्त राजेंद्र सिंह को कॉल करते अपनी हालत बताई तो उन्होंने पूजा का मुंबई का टिकट कराया। पूजा ने कहा,वो मेरी हालत देखकर चौंक गए थे। मेरा वजन उस समय केवल 26 किलो था। राजेंद्र जी ने फिर मुझे शिवड़ी के टीबी हॉस्पिटल में भर्ती कराया और मेरा इलाज कराया। लेकिन पैसों की तंगी की वजह से इलाज में दिक्कतें आने लगीं।</p>
      <p>पूजा ने आगे बताया, लेकिन जब बात मीडिया में आई और ये बात सलमान खान को पता चली तो उन्होंने मेरी मदद की। उनकी टीम मुझे प्राइवेट हॉस्पिटल ले जाना चाहती थी, लेकिन मैं शिवड़ी के टीवी हॉस्पिटल से ही अपना इलाज करवाना चाहती थी क्योंकि मैंने सुना था यहां इलाज अच्छा होता है। इसके बाद सलमान की टीम ने उस सरकारी हॉस्पिटल को ही प्राइवेट जैसा कर दिया था। मेरे लिए नया बेड से लेकर मेरे खाने पीने तक, सब कुछ सलमान की टीम ने किया। वहां एक केयर टेकर 24 घंटे मेरे साथ रहता था।</p>
      <p>
        <a href="https://www.livehindustan.com/entertainment/story-pati-abhinav-se-bigadte-rishte-par-shweta-tiwari-ne-todi-chuppi-kahi-ye-chonkane-wali-baat-2844762.html">पति अभिनव से बिगड़ते रिश्ते पर श्वेता तिवारी ने तोड़ी चुप्पी, कही ये चौंकाने वाली बात</a>
      </p>
      <p>पूजा ने इमोशनल होते हुए कहा, 'मैंने 2 दिन में हॉस्पिटल में 9 लोगों को मरते हुए देखा। मुझे लगा था अब मेरा ही नंबर है, लेकिन सलमान ने मुझे नया जीवन दिया। अब मेरी ये लाइफ उनके नाम है। मैं अब अच्छी तरह जीना चाहती हूं। मैं मेहनत करके एक घर खरीदना चाहती हूं जिसमें मैं भगवान की तस्वीर नहीं बल्कि सलमान की तस्वीर लगाकर पूजा करूंगी। मुझे सलमान से मिलकर उनके पूर छूकर उन्हें धन्यवाद कहना है।'</p>
    </article>
  </body>
</html>