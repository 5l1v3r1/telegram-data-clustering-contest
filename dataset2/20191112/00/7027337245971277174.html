<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698012/%D9%85%D8%AD%D9%85%D8%AF-%D9%85%D9%87%D8%A7%D8%AC%D8%B1%DB%8C-%D8%A8%DA%AF%D9%88%DB%8C%DB%8C%D9%85-%D9%85%D8%AC%D9%85%D8%B9-%D8%AA%D8%B9%D8%B7%DB%8C%D9%84-%D9%85%D8%B5%D9%84%D8%AD%D8%AA-%D9%86%D9%87-%D9%85%D8%AC%D9%85%D8%B9-%D8%AA%D8%B4%D8%AE%DB%8C%D8%B5-%D9%85%D8%B5%D9%84%D8%AD%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="محمد مهاجری: بگوییم مجمع تعطیل مصلحت نه مجمع تشخیص مصلحت"/>
    <meta property="og:description" content="لایحه FATF نزدیک به یک سال است که در کشوهای مجمع خاک می‌خورد."/>
  </head>
  <body>
    <article>
      <h1>محمد مهاجری: بگوییم مجمع تعطیل مصلحت نه مجمع تشخیص مصلحت</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p>
        <b>لایحه FATF نزدیک به یک سال است که در کشوهای مجمع خاک می‌خورد.</b>
      </p>
      <figure>
        <img src="https://cdn.asriran.com/files/fa/news/1398/8/21/1036331_397.jpg"/>
      </figure>
      <p>محمد مهاجری گفت: لایحه FATF نزدیک به یک سال است که در کشوهای مجمع خاک می‌خورد. حتی عده‌ای گفته‌اند نه رد می‌کنیم و نه تصویب. خب، با این روشی که کار می‌کنند باید گفت مجمع تعطیل مصلحت باشد نه مجمع تشخیص مصلحت!</p>
      <p>رد یا تصویب FATF در مجمع تشخیص مصلحت نظام یکی از ابهام‌هایی است که به عنوان سوالی بدون جواب در چند ماه اخیر بلاتکلیف مانده، تا جایی که غلامرضا مصباحی‌مقدم یکی از اعضای مجمع در گفت‌وگویی صریحاً اعلام کرد: «FATF را نه رد می‌کنیم نه تایید.»</p>
      <p>محمد مهاجری، فعال سیاسی اصولگرا، در گفت‌وگو با اعتمادآنلاین به این موضوع این‌طور واکنش نشان داد: متاسفانه روند تصمیم‌گیری چه در مجلس، چه در مجمع تشخیص مصلحت و چه در دستگاه‌های دیگر بسیار کند شده است. در کنار این مساله تجادل‌های سیاسی هم بر رفتارها تاثیر می‌گذارد که معلوم است چنین شرایطی چه هزینه‌های گزافی را می‌تواند به اداره امور تحمیل کند.</p>
      <p>این فعال رسانه‌ای ادامه داد: مشخصاً درباره مجمع تشخیص مصلحت نظام باید بگویم ای کاش از ابتدا تدبیری صورت می‌گرفت تا قانون‌ به راحتی به این مجمع ارسال نمی‌شد و فقط در مباحث مهم و شرایط اضطرار این نهاد وارد عمل می‌شد و نظر می‌داد. به هر حال وقتی یک فیلتر به روند قانون‌گذاری اضافه می‌شود، خودبه‌خود زمان‌بر می‌شود. همچنین ورود مجمع شاید باعث شود مجلس‌نشینان تعمداً تصویب قوانین را طوری وضع کنند که در همان مجلس نهایی شود. چنین روشی هم ضررهای خودش را دارد.</p>
      <p>این فعال منتقد اصولگرا اظهار کرد: اتفاق ناخوشایند دیگر این است که اعضای مجمع تشخیص مصلحت عمدتاً چهره‌های سیاسی هستند و هر کدام به یک سلیقه و جناح سیاسی علقه دارند. متاسفانه به وضوح مشاهده می‌شود آنها در تصمیم‌گیری و اعلام موضع و منافع سیاسی گروه متبوع خود را لحاظ می‌کنند که این باعث می‌شود تصمیم‌های اتخاذشده در مجمع تشخیص مصلحت تصمیم‌هایی سیاسی باشد که حتماً با نفسِ تشکیل این مجمع کاملاً در تناقض است.</p>
      <p>مهاجری همچنین افزود: مجمع تشخیص مصلحت قانوناً باید در یک زمان معین قوانین را ارجاع بدهند تا تصمیم‌گیری نهایی صورت بگیرد. اما در شرایطی که تصمیم بد، بدتر از بی‌تصمیمی است. لایحه FATF نزدیک به یک سال است که در کشوهای مجمع خاک می‌خورد. حتی عده‌ای گفته‌اند نه رد می‌کنیم و نه تصویب. خب، با این روشی که کار می‌کنند باید گفت مجمع تعطیل مصلحت باشد نه مجمع تشخیص مصلحت!</p>
      <p> </p>
      <p>او با تاکید بر تبعات منفی بلاتکلیف ماندن لایحه FATF توضیح داد: روزی یک نفر از همسایه‌اش به خاطر ریخته شدن برف همسایه شکایت کرده بود که دادگاه در مردادماه برگزار شد و رأی به این داد که همسایه متخلف برف همسایه را پارو کند، آن هم در شرایطی که برف‌ها خیلی وقت بود آب شده بودند. مجمع تشخیص مصلح باید بداند FATF مساله‌ای بسیار مهم است که به‌موقع باید تصویب شود تا رسماً اعلام کنیم حاضر نیستیم این معاهده را بپذیریم.</p>
      <p>محمد مهاجری در پایان گفت: باید سازوکاری تعیین شود تا نقش سیاسی‌کاری در تصمیم‌گیری‌ها به کمرنگ‌ترین حالت ممکن خود برسد.</p>
    </article>
  </body>
</html>