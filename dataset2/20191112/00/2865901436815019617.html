<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zadovoljstvo-iza-juga-marakane-omladinci-i-kadeti-jure-ka-sampionskim-titulama/342303"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Zadovoljstvo iza juga Marakane: Omladinci i kadeti jure ka šampionskim titulama"/>
    <meta property="og:description" content="Crveno-beli dominantni u mlađim selekcijama"/>
  </head>
  <body>
    <article>
      <h1>Zadovoljstvo iza juga Marakane: Omladinci i kadeti jure ka šampionskim titulama</h1>
      <h2>Crveno-beli dominantni u mlađim selekcijama</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Omladinci i kadeti Crvene zvezde beleže odlične rezultate u svojoj konkurenciji, pa drže liderske pozicije u prvenstvu.</p>
      <p>Izabranici <b>Slavoljuba Đorđevića</b> su prvi sa osvojenih 36 bodova u 14 odigranih utakmica, a ova generacija nema poraz na domaćim terenima više od godinu dana. Iza Babića, Burmaza, Radulovića, Pantovića i ostalih talenata Zvezdine omladinske selekcije nalazi se ekipa Brodarca sa osvojenim 31 bodom (uz utakmicu manje), a iza njih je Partizan sa 29 osvojenih bodova.<br/>"<b>Ušli smo u sezonu sa promenjenim sastavom i sa najmlađom ekipom u ligi, uz samo dva, tri starija igrača. Trebalo je da prođe određeno vreme da se deca adaptiraju na igru u starijoj kategoriji, ali kako vreme odmiče sve su bolji. Rezultati su u skladu sa razvojem i to raduje sve nas u Omladinskoj školi. Čeo stručni štab, na čelu sa trenerom Đorđevićem je predan i posvećen poslu, praktično su od jutra do mraka na stadionu i vrlo pažljivo rade sa tom decom. Zajedničkim snagama pokušavamo da od njih napravimo prvotimce Crvene zvezde"</b>, rekao je Glavni trener omladinskog pogona Crvene zvezde <b>Nikola Jelić</b>.</p>
      <p>Najbolji strelac omladinskog tima crveno-belih je <b>Miloš Pantović</b> sa sedam postignutih pogodaka u ligi, dok je najkreativniji <b>Petar Piplica</b> koji je podelio šest asistencija u dosadašnjem delu prvenstva.<br/><b>"</b><b>Svi se razvijaju u skladu sa onim što očekujemo od njih. Nema potrebe da ikog od njih posebno izdvajamo, jednom iskoči Babić, drugi put Pantović, treći put Novaković, ali to je manje važno. Bitno je da dobro rade, da su disciplinovani i fokusirani na ono što tražimo od njih</b><b>"</b>.</p>
      <p>Jednako uspešni kao i omladinci su i kadeti. Generacija fudbalera rođenih 2003. godine (pojačani <b>Radojevićem</b> i <b>Lazetićem</b> iz mlađih kadeta) koju već nekoliko sezona sa klupe predvodi <b>Marko</b> <b>Neđić</b>, beleži sjajne rezultate u okviru Kadetske lige Srbije. Posle 14 odigranih utakmica osvojeno je 37 bodova, što je sedam više u odnosu na Partizan, osam u odnosu na Čukarički, a bodovna razlika dovoljno govori o talentu <b>Bačanina</b>, <b>Miletića</b>, braće <b>Mituljikić</b> i ostalih bisera.<br/><b>"</b><b>Pre tri godine smo formirali ovu ekipu. Velika energija je uložena u to, kako od strane stručnog štaba i trenera Neđića koji ih predvodi od tog selektiranja, tako i od svih nas. Imamo dosta talentovanih dečaka koji se razvijaju u pravom smeru i prema našem planu. Bačanin je već prebačen u omladince i igra sa dve godine starijim fudbalerima, a ne smemo da zaboravimo ni da u Grafičaru koji takođe igra Kadetsku ligu Srbije, imamo talentovane dečake rođene 2003. i 2004. godine</b><b>"</b>.</p>
      <p>Na listi strelaca se izdvojio <b>Marko</b> <b>Lazetić</b>, momak godinu dana mlađi od saigrača postigao je 10 pogodaka u dosadašnjem delu takmičenja, dok se na listi asistenata izdvojio <b>Nikola</b> <b>Stanković</b> sa osam pasova koji su pretvoreni u gol.<br/><b>"</b><b>Lazetić koji je najbolji strelac ekipe je rođen 2004. godine, tu je takođe i Radojević koji je mlađi od konkurencije. Imamo dosta reprezentativaca što dovoljno govori o njihovom talentu i načinu našeg rada. Verujemo da će i još neki vrlo brzo dobiti pozive za nacionalni tim</b><b>"</b>, podvukao je <b>Jelić</b>.</p>
      <p>Foto: <i>FK Crvena zvezda</i></p>
    </article>
  </body>
</html>