<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231673/"/>
    <meta property="og:site_name" content="Українська правда"/>
    <meta property="article:published_time" content="2019-11-12T00:22:02+00:00"/>
    <meta property="og:title" content="Співробітниця Пентагону засвідчила, що Трамп намагався заморозити військову допомогу Україні"/>
    <meta property="og:description" content="Заступник помічника міністра оборони Лора Купер, яка відповідає за український напрям, підтвердила, що мала інформацію про наміри адміністрації Трампа розморозити оборонну допомогу Україні в обмін на заяву про розслідування проти Байденів."/>
  </head>
  <body>
    <article>
      <h1>Співробітниця Пентагону засвідчила, що Трамп намагався заморозити військову допомогу Україні</h1>
      <address>
        <time datetime="2019-11-12T00:22:02+00:00">12 Nov 2019, 00:22</time>
      </address>
      <p>Заступник помічника міністра оборони Лора Купер, яка відповідає за український напрям, підтвердила, що мала інформацію про наміри адміністрації Трампа розморозити оборонну допомогу Україні в обмін на заяву про розслідування проти Байденів.</p>
      <p><b>Джерело:</b> стенограма виступу Купер на слуханнях у Палаті представників Конгресу, повідомляє <a href="https://www.ukrinform.ru/rubric-polytics/2816184-v-pentagone-podtverdili-pomos-ukraine-zamorazivali-po-politiceskim-pricinam.html">Укрінформ</a>.</p>
      <p><b>Дослівно: </b>"Заступник помічника міністра оборони Лора Купер засвідчила, що президент Трамп через Офіс управління й бюджету розпорядився заморозити критично важливу для України військову допомогу на сотні мільйонів доларів - попри заперечення кар'єрних військових міноборони, представників Держдепартаменту та інших установ", - зазначається у спільній заяві керівників комітетів, що ведуть розслідування з імпічменту.</p>
      <p><b>Деталі:</b> Купер також розповіла комітетам, що вона неодноразово висловлювала іншим урядовцям США свою стурбованість стосовно законності заморожування цих коштів, виділених Конгресом. Крім того, вона вказувала на проблеми, які можуть виникнути через затримку цієї допомоги Білим домом.</p>
      <p>"Купер також підтвердила, що на зустрічі з послом Куртом Волкером 20 серпня 2019 року він недвозначно натякав, що замороження допомоги можна скасувати, якщо Україна буде готова виступити із заявою, пов'язаною із втручанням у вибори", - йдеться в заяві глав комітетів.</p>
      <p>
        <i>
          <b>Знати більше:</b>
        </i>
      </p>
      <p>
        <i>
          <a href="https://www.pravda.com.ua/articles/2019/09/25/7227329/">
            <b>Чи шантажував Трамп Зеленського. Повний текст розмови</b>
          </a>
        </i>
      </p>
      <p>
        <i>
          <b>
            <a href="https://www.eurointegration.com.ua/articles/2019/09/25/7101172/">"Імпічмент на тлі Зеленського: які звинувачення висунули Дональду Трампу"</a>
          </b>
        </i>
      </p>
      <p>
        <b>Що передувало:</b>
      </p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a>президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Після цього у США заговорили про <a href="https://www.pravda.com.ua/news/2019/09/24/7227246/">імпічмент Трампа</a>.</li>
        <li>25 вересня Білий дім оприлюднив текст телефонної розмови <a href="https://www.pravda.com.ua/articles/2019/09/25/7227329/">між президентами США та України</a>. </li>
        <li>26 вересня Комітет з питань розвідки Палати представників США оприлюднив <a href="https://www.pravda.com.ua/news/2019/09/26/7227409/">розсекречену скаргу </a>неназваного співробітника американських спецслужб щодо розмови Трампа з Зеленським. Чинний президент США хвалив Юрія Луценка і висловлювався за те, щоб залишити його на посаді генпрокурора.</li>
        <li>Натомість 29 вересня адвокат Дональда Трампа Руді <a href="https://www.pravda.com.ua/news/2019/09/29/7227640/">Джуліані оприлюднив</a>частину своєї переписки зі спецпредставником Держдепартаменту США з питань України Куртом Волкером, яка свідчить, що Волкер сконтактував Джуліані з помічником президента України Андрієм Єрмаком.</li>
        <li>30 вересня Трамп написав, що заслуговує на <a href="https://www.pravda.com.ua/news/2019/09/30/7227648/">зустріч із держслужбовцем</a>, який подав на нього скаргу після розмови з Зеленським і виклав суть розмови некоректно.</li>
        <li>Президент США Дональд <a href="https://www.pravda.com.ua/news/2019/10/4/7228172/">Трамп вимагатиме</a>провести голосування в Палаті представників з питання імпічменту до того, як Білий дім надасть всі документи, які вимагають демократи.</li>
      </ul>
      <related>
        <a href="https://www.pravda.com.ua/news/2019/11/11/7231577/"/>
        <a href="https://www.pravda.com.ua/news/2019/11/10/7231568/"/>
        <a href="https://www.pravda.com.ua/news/2019/11/10/7231521/"/>
      </related>
    </article>
  </body>
</html>