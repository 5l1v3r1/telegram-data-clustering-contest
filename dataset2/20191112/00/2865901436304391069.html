<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/krimi-triler-iz-barselone-trgovina-organima-ili-rodakova-jetra-za-abidala/342312"/>
    <meta property="og:site_name" content="MozzartSport"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Krimi-triler iz Barselone: Trgovina organima ili rođakova jetra za Abidala?"/>
    <meta property="og:description" content="Ponovo je aktuelno"/>
  </head>
  <body>
    <article>
      <h1>Krimi-triler iz Barselone: Trgovina organima ili rođakova jetra za Abidala?</h1>
      <h2>Ponovo je aktuelno</h2>
      <address>
        <time datetime="2019-11-12T00:00:00+00:00">12 Nov 2019</time>
      </address>
      <p>Taman se sve smirilo. Ili su bar tako mislili u Barseloni. Ali “<b>gospođa</b> <b>Ortega</b>”, kako mediji oslovljavaju nadležnog tužioca, nije odustajala. Prisluškivani razgovori ponovo su podigli prašinu. Prijatelj bivšeg predsednika Barselone <b>Sandra Rosela</b> je bio neoprezan.<br/>“<b>On ide protiv nas. A mi smo mu kupili nelegalnu jetru i rekli da je od njegovog rođaka! Od rođaka!</b>”, požalio se neimenovani čovek u razgovoru sa<b> Roselom</b>.</p>
      <p>U međuvremenu je <b>Rosel</b> otišao, a predsedničku funkciju na stadionu Kamp Nou preuzeo je <b>Đozep Marija Bartomeu</b>, koji je <b>Erika Abidala</b> postavio za direktora fudbala. Međutim, ovde se ne priča o fudbalu. Ovde se priča o jetri.</p>
      <p>Podsetimo, <b>Abidalu</b> je 2012. presađena jetra. Donator je bio rođak <b>Žerar Arman</b>, koji i dalje tvrdi da je potpisivao neke silne ugovore i to pred sudijom, baš da bi sve bilo transparentno. Kaže i da je 2018, nakon što je i drugi put otvorena istraga u ovom slučaju (prvi put je obustavljena zbog nedostatka dokaza), išao na ultrazvuk kako bi sve proverio i da su pregledi pokazali da mu zaista fali deo jetre što je dokaz da je jeste donirao.</p>
      <p><b>Abidalov</b> otac je inače brat<b> Armanove</b> majke. Viđali se jesu po porodičnim okupljanjima, ali ne previše često i nisu toliko blistki. <b>Arman </b>tvrdi da od <b>Abidala</b> nije dobio ni centa, niti je tražio. Želeo je kaže samo da spasi rođaka. U intervjuima koje je davao prošlog leta rekao je i da i dalje radi u istoj fabrici, u tri smene po osam sati.</p>
      <p>Međutim, španski istražni organi ne odustaju. <b>Roselov</b> prijatelj im je dao osnova da ponovo otvore istragu. Oni zaista veruju da su Barsini rukovodioci jetru kupili na nelegalnom tržištu organa. Ozbiljne sumnje.</p>
      <p><b>Arman</b> je u petak i bio u Barseloni na detaljnim pregledima koji bi trebalo da otklone sve sumnje. Kad iste prođe i sam<b> Abidal</b> naravno.</p>
      <figure>
        <img src="https://mozzartsport.com/upload/CKEditor/12.11.2019/Princeza-Katarina.jpg"/>
      </figure>
      <p>(FOTO: Reuters)</p>
    </article>
  </body>
</html>