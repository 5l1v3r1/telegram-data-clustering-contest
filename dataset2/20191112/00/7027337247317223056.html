<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698080/%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%B4%D8%A8%D9%83%D9%87-%D8%AA%D8%B9%D8%A7%D9%85%D9%84%DB%8C-%D8%AA%D8%AD%D9%84%DB%8C%D9%84%E2%80%8C%DA%AF%D8%B1%D8%A7%D9%86-%D8%AC%D9%88%D8%A7%D9%86-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="راه اندازی شبكه تعاملی تحلیل‌گران جوان اقتصاد ایران"/>
    <meta property="og:description" content=" "/>
  </head>
  <body>
    <article>
      <h1>راه اندازی شبكه تعاملی تحلیل‌گران جوان اقتصاد ایران</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <p> </p>
      <p>راه اندازی شبكه تعاملی تحلیل‌گران جوان اقتصاد ایرانحوه فعالیت شبکه تعاملی تحلیل‌گران جوان اقتصاد ایران(اکونت) در نشستی با حضور  پیمان میراب مشاور وزیر امور اقتصادی و دارایی در امور جوانان، مدیرکل امور اقتصادی و دارایی استان خراسان رضوی و اساتید و دانشجویان دانشگاه فردوسی مشهد معرفی و به بحث گذاشته شد.<br/> <br/>به گزارش شبکه اخبار اقتصادی و دارایی ایران(شادا)، در این نشست مشاور وزیر اقتصاد در امور جوانان ضمن تبیین برنامه های این وزارتخانه در ارتباط با افزایش مشارکت و نقش آفرینی جوانان کشور در فرآیند تصمیم سازی و سیاستگذاری اقتصادی کشور،  به تشریح نحوه فعالیت شبکه تعاملی اکونت پرداخت و این شبکه را در کنار هسته های اندیشه ورزی به عنوان بازوهای مشورتی وزارت امور اقتصادی و دارایی و ابزاری برای  بهره مندی هر چه بیشتر از آخرین یافته های علمی و ایده های نوآورانه و خلاقانه در حوزه های مختلف اقتصادی معرفی کرد. <br/> <br/>پیمان میراب با اشاره به تأکید مقام معظم رهبری و ریاست محترم جمهوری در استفاده از ظرفیت جوانان در جهت پیشرفت و توسعه کشور، این شبکه تعاملی را ابزاری بسیار مناسب برای مشارکت صاحبنظران جوان و خبرگان جامعه در فرآیندهای تصمیم‌گیری کلان دانست . <br/> <br/>وی افزود: این شبکه تعاملی به دنبال آن است که ارتباط میان خبرگان با نهادهای تصمیم‌گیر را تسهیل و حلقه فعال صاحبنظران کشور را گسترده تر نماید. همچنین سهولت امکان بحث و تبادل نظر در این شبکه سبب خواهد شد تا تعداد بیشتری از صاحبنظران در موضوعات مختلف مطروحه اظهار نظر نمایند و این امر سبب غنای مطالب گردد.<br/> <br/>وی اظهار  داشت: بستر نرم‌افزاری که اکونت  در اختیار کاربران خود قرار می دهد، سبب می شود، تا  بعد زمان و مکان و همچنین سلسله مراتب اداری و مدیریتی حذف شده و کاربران بدون نیاز به مشارکت حضوری به راحتی پیشنهادات و ایده‌های خود را مطرح و یا در مورد مسایل بیان شده اظهار نظر نمایند.<br/> <br/>میراب افزود: در این شبکه تلاش خواهد شد با طرح موضوعات پژوهشی وزارت امور اقتصادی و دارایی از ایده‌های صاحبنظران مختلف که بخش بزرگی از آنها اساتید و دانشجویان کشور هستند، استفاده شود و همچنین مسیر دریافت ایده‌ها و نظرات خبرگان جامعه در حوزه های مختلف اقتصادی  تسهیل گردد.<br/> <br/>میرآب در انتهای مباحث خود گفت: از جمله اهداف وزارت اقتصاد ایجاد تعامل دوسویه با صاحبنظران و خبرگان اقتصادی بالاخص جوانان است و وزیر امور اقتصادی و دارایی در مقاطع مختلف بر ضرورت مشارکت جوانان در فرایندهای مختلف راهبردی و عملیاتی وزارت اقتصاد تاکید داشته اند. بر این اساس مقرر شده است ‌در بازه های زمانی مختلف اقتصاددانان جوان طی جلساتی در حضور وزیر امور اقتصادی و دارایی، به بیان نظرات خود بپردازند و بر این اساس دومین نشست وزیر امور اقتصادی و دارایی با صاحبنظران اقتصادی کشور در هفته انتهایی آبان ماه سال جاری برگزار خواهد شد.<br/> <br/>در ادامه جلسه مدیر کل امور اقتصادی و دارایی استان خراسان رضوی نیز  ضمن تقدیر از حضور و استقبال دانشجویان از این جلسه اظهار داشت: در کنار شکل گیری هسته‌های اندیشه‌ورزی، شبکه تعاملی تحلیلگران جوان اقتصاد ایران با هدف ایجاد حلقه ارتباطی میان سیاستگذاران اقتصادی با جامعه، دانشگاه، صنعت، صاحب‌نظران اقتصادی، اساتید و دانشجویان اقصی نقاط کشور و همچنین استفاده از نظرات و ایده‌های آن راه‌اندازی شده است و امید است،  مشارکت هر چه بیشتر دانشجویان و صاجبنظران در این شبکه سبب افزایش کیفیت تصمیمات سیاستی در حوزه های مختلف اقتصادی گردد.</p>
      <p>شبکه تعاملی اکونت  به آدرس اینترنتی https://econet.mefa.ir  پذیرای مشارکت صاحبنظران و نخبگان در موضوعات مختلف اقتصادی است.<br/> </p>
    </article>
  </body>
</html>