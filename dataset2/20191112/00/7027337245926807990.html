<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698092/%D8%B9%D9%84%D9%85-%D8%A7%D9%84%D9%87%D8%AF%DB%8C-%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%D9%85%D8%A7%D9%86%D9%86%D8%AF-%D8%AF%DB%8C%D9%88%D8%A7%D8%B1%D9%87%D8%A7%DB%8C-%DA%A9%D8%B4%D9%88%D8%B1-%D8%A7%D8%B3%D8%AA-%DA%A9%D9%87-%DA%A9%D8%B3%DB%8C-%D9%86%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D8%A7%D8%B2-%D8%A2%D9%86-%D8%A8%D8%A7%D9%84%D8%A7-%D8%A8%D8%B1%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="علم الهدی: ولایت فقیه مانند دیوارهای کشور است که کسی نمی‌تواند از آن بالا برود"/>
    <meta property="og:description" content="امام جمعه مشهد گفت: نباید بگذاریم کسانی که با رهبری زاویه دارند در عرصه های نظام به جایی برسند."/>
  </head>
  <body>
    <article>
      <h1>علم الهدی: ولایت فقیه مانند دیوارهای کشور است که کسی نمی‌تواند از آن بالا برود</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036476_556.jpg"/>
      </figure>
      <p>امام جمعه مشهد گفت: نباید بگذاریم کسانی که با رهبری زاویه دارند در عرصه های نظام به جایی برسند.</p>
      <p>به گزارش ایرنا؛ آیت الله سید احمد علم الهدی سه شنبه شب در جمع تشکل ها، نخبگان و فعالان انقلابی در حسینیه قرآن و عترت مشهد افزود: مشکل ما این است که برخی از خودی های پای ستون انقلاب در درجه های خاصی با رهبری زاویه پیدا می کنند.</p>
      <p>وی ادامه داد: دشمن در مقام استخدام نفوذی ها به دنبال افراد زاویه دار می رود و از این طریق وارد می شوداز این رو باید توجه کنیم و نگذاریم غیر خودی ها مسلط شوند و زاویه داران با رهبری را نیز باید از جمع خود جدا کنیم.</p>
      <p>نماینده ولی فقیه در خراسان رضوی گفت: ولایت فقیه مانند دیوارهای کشور است که کسی نمی‌تواند از آن بالا برود اما مردم سالاری مانند دروازه کشور است و انتخابات، مسیری است که دشمن می تواند به وسیله عوامل خود از طریق آن وارد نظام شود.</p>
      <p>علم الهدی افزود: نباید بگذاریم که فضا برای غیر خودی ها مهیا شود زیرا یک نفر از آنها هم برای انقلاب سم مهلک است.</p>
      <p>وی ادامه داد:۲۰ سال پیش دشمن به مهره های خود پول زیادی نمی‌داد اما امروز به افرادی که هیچ ارزشی ندارند پول و امکانات فراوان می دهد و برای آنها زیاد خرج می‌کند.</p>
      <p>امام جمعه مشهد گفت: خوشبختانه رویش های امروز چندین برابر ریزش هایی است که در طول انقلاب داشتیم و در هیچ جبهه ای نیروی جهادی و خوش‌فکر کم نداریم که باید از آنها در عرصه‌های مختلف استفاده کنیم.</p>
      <p>علم الهدی با اشاره به بیانیه گام دوم انقلاب افزود: جنگ و انقلاب را جوانان اداره کردند در گام دوم هم بار مسئولیت باید بر روی دوش جوانان باشد و نظر مقام معظم رهبری هم این است که مجلس و دولت جوان باشد.</p>
      <p>وی ادامه داد: ارزش ها در دانشگاه‌ها حاکم است اما جریان های غیر خودی می‌خواهند فضای دانشگاه را بگیرند که نباید بگذاریم این اتفاق بیفتد و مثلا نمی توان تحمل کرد که در دانشگاه آزاد اسلامی این شهر با عنوان اردوی مختلط جشن رنگ در کویر، از دانشجویان ثبت نام کنند و تشکل‌های دینی باید فضا را پر کنند و نگذارند این اتفاق رخ دهد.</p>
      <p>او با بیان اینکه انقلاب اسلامی تمام نشده و به آخر خط نرسیده است افزود: باور ما این است که نقطه نهایی انقلاب اسلامی ایران فرج امام عصر(عج) است و ما اکنون در میانه این راه هستیم.</p>
    </article>
  </body>
</html>