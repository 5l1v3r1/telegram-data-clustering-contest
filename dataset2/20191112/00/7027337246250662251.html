<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698094/%D8%A2%DB%8C%D8%AA-%D8%A7%D9%84%D9%84%D9%87-%D8%B5%D8%AF%DB%8C%D9%82%DB%8C-%D8%B9%D9%88%D8%A7%D9%85%D9%84-%D9%86%D9%81%D9%88%D8%B0%DB%8C-%D8%A2%D9%85%D8%B1%DB%8C%DA%A9%D8%A7-%D9%85%D9%86%D8%B4%D8%A7-%D9%81%D8%AA%D9%86%D9%87-%D8%B9%D8%B1%D8%A7%D9%82-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="آیت الله صدیقی: عوامل نفوذی آمریکا منشا فتنه عراق هستند"/>
    <meta property="og:description" content="امام جمعه موقت تهران گفت: منافقان و عوامل نفوذی آمریکایی‌ها نقش مهمی درحوادث عراق دارند."/>
  </head>
  <body>
    <article>
      <h1>آیت الله صدیقی: عوامل نفوذی آمریکا منشا فتنه عراق هستند</h1>
      <address><time datetime="2019-11-12T00:00:00+00:00">12 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/21/1036478_168.jpg"/>
      </figure>
      <p>امام جمعه موقت تهران گفت: منافقان و عوامل نفوذی آمریکایی‌ها نقش مهمی درحوادث عراق دارند.</p>
      <p>به گزارش ایرنا؛ آیت الله کاظم صدیقی سه‌شنبه شب درآیین گرامیداشت سالگرد ارتحال آیت الله بهاءالدینی درمسجد اعظم قم افزود:آنان به دنبال بی اعتماد کردن مردم این کشور به شیعیان و برپایی فتنه هستند.</p>
      <p>وی در بخش دیگری از سخنان خود ،‌بصیرت و هوشیاری همه جانبه در برابر توطئه‌های شوم دشمنان گفت: نکند نفوذی‌ها بیایند آن اصالت، مناعت طبع و استغنایی که حوزه‌های علمیه با حرکت حول محور ولایت امام عصر(عج) و پرهیز از دنیا طلبی بدست آوردند را از ما بگیرند.</p>
      <p>وی همچنین رهبر معظم انقلاب را زاهد، حکیم و شجاع دوران دانست و گفت: رهبری ۳۰ سال پس از حضرت امام (ره) با همه چالش ها و پیچیدگی‌هایی که دنیا برای براندازی انقلاب تدارک دیده‌است تا به امروز پرچم را در اوج قدرت حفظ کرده تا جایی که می‌تواند با یک دستور هواپیمای پیچیده آمریکایی را سرنگون کند.</p>
      <p>آیت الله صدیقی خاطرنشان کرد: تحلیل‌گر آمریکایی درهمین رابطه می‌گوید، ایران فقط هواپیمای آمریکا را منهدم نکرد، بلکه تمدنی دیگر را مغلوب نمود.</p>
      <p>وی با بیان اینکه امروز تمدن جدیدی در ایران متولد شده است، خاطرنشان کرد: یک روزی مرجع تقلید را از کشور تبعید می‌کردند، ولی اکنون مرجع ما با یک فرمان در مرز رژیم صهیونیستی شاخ آمریکا را میشکند و تمام قدرت‌های کشورهای مرتجع منطقه درکنار آمریکا و اروپا را دفع می‌کند.</p>
      <p>وی یادآور شد: ابرقدرت‌ها می‌خواستند با ظهور داعش، این قدرت را در منطقه پیاده کنند، ولی این قدرت رهبری، ولایت و ایمان زیر پرچم امام زمان است که پیاده شده‌است.</p>
      <p>آیت الله صدیقی افزود: این قدرت بیش از هر چیز ناشی از خون پاک همدانی‌ها و حججی‌ها است، که با خدا معامله کردند.</p>
      <p>وی گفت: یک روز حتی کسی جرات بردن نام آمریکا را نداشت ولی ما امروز داعش آن را از بین می‌بریم و همه دنیای بشریت را با جرات و جسارت علیه آمریکا فرا می‌خوانیم، و جبهه مقاومت نیز به صورت یک سلسله و زنجیره برای استقبال از امام زمان (عج)در زیر پرچم ولایت آماده می‌شود.</p>
      <p>امام جمعه تهران در بخش دیگری از سخنان خود بیان کرد: اینکه در جامعه دو قطب غربی، ابتذال گرا و طرفدار آزادی های حیوانی و همچنین حکومتی و ولایتی داشته باشیم، در اثر رعایت نکردن دستورهای قرآن کریم است.</p>
    </article>
  </body>
</html>