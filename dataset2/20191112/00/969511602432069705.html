<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/ce-afaceri-au-deschis-antreprenorii-romani-cu-mai-putin-de-10-000-de-euro-18571278"/>
    <meta property="og:site_name" content="BusinessMagazin"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="Ce afaceri au deschis antreprenorii români cu mai puţin de 10.000 de euro"/>
    <meta property="og:description" content="Reciclarea vestimentară a denimului, un teatru de improvizaţie, o platformă pentru designeri sau o şcoală alternativă bazată pe modelul de educaţie Agile Learning sunt câteva dintre ideile de afaceri sau de noi linii de business pe care zece tineri antreprenori vor să le finanţeze prin crowdfunding, cu investiţii iniţiale cuprinse între 5.000 şi 10.000 de euro. Cele 10 idei au făcut parte din Startarium Crowdfunding Makeathon, UN proiect dedicat finanţării prin crowdfunding din România. Deşi foarte diferite ca obiect de activitate, toate se adresează unui public urban activ, care vrea experienţe şi produse inedite, şi sunt business-uri creative, care implică arta sau tehnologia digitală."/>
  </head>
  <body>
    <article>
      <h1>Ce afaceri au deschis antreprenorii români cu mai puţin de 10.000 de euro</h1>
      <address><time datetime="2019-11-12T00:00:00+00:00">12 Nov 2019</time> by <a rel="author" href="https://www.businessmagazin.ro/autor/ioana-matei" target="_blank">Ioana Matei</a></address>
      <h3>Ce afaceri au deschis antreprenorii români cu mai puţin de 10.000 de euro</h3>
      <p>Reciclarea vestimentară a denimului, un teatru de improvizaţie, o platformă pentru designeri sau o şcoală alternativă bazată pe modelul de educaţie Agile Learning sunt câteva dintre ideile de afaceri sau de noi linii de business pe care zece tineri antreprenori vor să le finanţeze prin crowdfunding, cu investiţii iniţiale cuprinse între 5.000 şi 10.000 de euro. Cele 10 idei au făcut parte din Startarium Crowdfunding Makeathon, UN proiect dedicat finanţării prin crowdfunding din România. Deşi foarte diferite ca obiect de activitate, toate se adresează unui public urban activ, care vrea experienţe şi produse inedite, şi sunt business-uri creative, care implică arta sau tehnologia digitală.</p>
      <p>Atragerea finanţării necesare celor 10 produse sau servicii a început deja, odată cu campaniile de crowdfunding demarate prin Startarium Crowdfunding Makeathon. Lansate simultan pe 5 noiembrie în cadrul PitchDay, o competiţie pentru startup-uri din România, cele zece campanii de crowdfunding sunt în plin proces de finanţare. Practic, cei interesaţi de produsele şi serviciile acestor antreprenori le pot cumpăra în avans, primind în schimb diferite recompense pentru susţinerea lor. Până pe 15 decembrie, cele 10 startup-uri vor să strângă în total, pe platforma de crowdfunding susţinută de Startarium, aproape 65.000 de euro, fie pentru a-şi construi un business, fie pentru a-şi dezvolta afacerea în noi direcţii. De la lansarea Startarium, 2.000 de români au susţinut peste 50 de startup-uri să-şi finanţeze produsele sau serviciile prin crowdfunding, suma totală atrasă de antreprenori ridicându-se la aproximativ 130.000 de euro.</p>
      <p>„Crowdfunding-ul începe să devină din ce în ce mai popular şi în România, ca instrument nu numai de finanţare, ci şi de validare a ideii de business. Pentru cei 10, dar şi pentru fiecare antreprenor la început de drum, punem la dispoziţie platforma şi resursele educaţionale din Startarium pentru a-i ajuta să crească susţinut, să înveţe şi să îşi dezvolte un business sustenabil. Pe de altă parte, ne dorim să popularizăm conceptul şi în rândul potenţialilor susţinători, să ajutăm publicul larg să se familiarizeze cu avantajele pe care le capătă atunci când susţin o campanie de crowdfunding”, a spus Adina Creţu, Project Manager Startarium.</p>
      <p>Iată pe scurt care sunt cele 10 startup-uri:</p>
      <p>1. ARTelier - Este un start-up ce îşi propune să aducă arta în viaţa de zi cu zi într-un mod responsabil şi sustenabil. Proiectul ARTelier #UPcycledARTistic are ca scop reciclarea vestimentară a denimului şi a altor materiale textile, prin adăugarea de pictură şi colaje textile, creând astfel un nou produs, ieşit din tipare. Picturile manuale sunt unice sau în ediţie limitată, realizate cu vopsele speciale care să reziste în timp.</p>
      <p>2. Lyria - Este un startup care vrea să împărtăşească expertiza în pictură manuală pe obiecte din piele naturală în ateliere haute-couture Do It Yourself, cu o puternică latură experienţială. Singuri sau cu prietenii, cei interesaţi pot petrece câteva ore în care vor lua contact direct cu pielea naturală, înveţe să lucreze cu ea şi să îşi manufactureze o geantă sau accesorii din piele.</p>
      <p>3. POM (Port Originea cu Mine) - Îşi propune să fie primul brand din România gândit să exprime prin îmbrăcăminte lucruri despre cultura, identitatea şi felul de a fi al românului: iubitor de natură, curios, prietenos, ingenios, solidar. În prima etapă, POM va fi sub forma unor tricouri cu certificări de sustenabilitate, peste care va fi aplicat un design original românesc, conceput de o echipă mixtă de oameni creativi, psihologi, istorici, antropologi.</p>
      <p>4. Prototeep -  Este şcoală dedicată clarificării conceptelor precum CAD, design, model 3D sau prototip, în contextul digitalizării tot mai accentuate. Antreprenorul vrea să construiască un spaţiu de lucru pentru persoanele interesate de aceste activităţi, unde să se poată documenta şi dezvolta profesional având acces la cursuri ţinute de profesori specializaţi, la reviste şi cărţi din domeniu, la atmosfera dintr-un atelier de prototipare rapidă.</p>
      <p>5. Recul - Vine de la remediu cultural şi înseamnă: Recul Theater - o sală de teatru cu 140 de locuri în care se vor juca spectacole de teatru, spectacole de improvizaţie, sketch comedy şi muzical, Recul Cafe-bar - spaţiu de socializare şi Recul School - o şcoală care oferă cursuri de teatru de improvizaţie, actorie şi învăţare intuitivă.</p>
      <p>6. Roomzia - Este o platformă online pentru servicii de design si decoraţiuni interioare. Platforma permite beneficiarului să găsească un designer rapid, care să-i prezinte opţiuni de amenajare pentru spaţiul său, să comande articolele prin intermediul ei şi să fie asistat în momentul amenajării.</p>
      <p>7. Rubik Agile School - Este o şcoală alternativă bazată pe modelul de educaţie Agile Learning (Self-Directed Learning), prin care copiii cu vârste între 3-6 ani şi 7-14 ani au libertatea de a lua decizii responsabile şi contribuie activ la construirea propriului spaţiu de învăţare şi dezvoltare.</p>
      <p>8. Spinoa - Oferă produse sănătoase şi ecologice care răspund provocărilor hranei viitorului, având la bază spirulina artizanală. Spinoa oferă în prezent cinci tipuri diferite de produse pe bază de spirulină, printre care şi ciocolată sau miere, şi îşi propune să creeze Inspir, un produs simplu şi uşor de folosit, care permite cultivarea spirulinei chiar acasă. Inspir este conceput ca un obiect decorativ de iluminat, care oferă o lumină ambientală verde, iar datorită design-ului modular, poate fi adaptat la tipuri diferite de recipiente.</p>
      <p>9. Taste the Drama - Este un joc care foloseşte două concepte din psihologie: Triunghiul Dramei şi Triunghiul Compasiunii. Mai exact, este un board game care îi învaţă pe utilizatori despre putere şi responsabilitate, într-un mod distractiv. Aflat în stadiul de prototip, are nevoie de finanţare pentru a intra în producţie.</p>
      <p>10. Wooba - Foloseşte design inteligent, tehnologie de printare 3D şi lemn reciclat ca să creeze jucării educative, corpuri de iluminat şi mobiler. De asemenea, vine în ajutorul creatorilor de toate vârstele pentru a da formă ideilor lor, prin expertiză în proiectare, design şi prototipare.</p>
      <p> </p>
    </article>
  </body>
</html>