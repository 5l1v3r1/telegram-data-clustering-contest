<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773526,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-12T00:00:00+00:00"/>
    <meta property="og:title" content="רקטות ויירוטים בגוש דן ובדרום: אין לימודים, רק מקומות עבודה עם מרחבים מוגנים בגוש דן פועלים"/>
    <meta property="og:description" content="בעקבות החיסול בעזה והרקטות אל גוש דן: פיקוד העורף הורה על סגירת מקומות עבודה לא חיוניים וביטול הלימודים מהדרום ועד גוש דן. כמיליון תלמידים נשארו בבית. עד השעה 9:00 נורו כ-50 רקטות, 20 יורטו בידי כיפת ברזל. הקבינט מכונס. צה&quot;ל: תקפנו שני מחבלים &quot;לצורך הסרת איום מיידי&quot;"/>
  </head>
  <body>
    <article>
      <h1>רקטות ויירוטים בגוש דן ובדרום: אין לימודים, רק מקומות עבודה עם מרחבים מוגנים בגוש דן פועלים</h1>
      <h2>בעקבות החיסול בעזה והרקטות אל גוש דן: פיקוד העורף הורה על סגירת מקומות עבודה לא חיוניים וביטול הלימודים מהדרום ועד גוש דן. כמיליון תלמידים נשארו בבית. עד השעה 9:00 נורו כ-50 רקטות, 20 יורטו בידי כיפת ברזל. הקבינט מכונס. צה"ל: תקפנו שני מחבלים "לצורך הסרת איום מיידי"</h2>
      <address><time datetime="2019-11-12T00:00:00+00:00">12 Nov 2019</time> by <a rel="author">כלכליסט ו-ynet</a></address>
      <p>עשרות רקטות ויירוטים, גם בגוש דן, מיליון תלמידים שנותרו בבית, 29 נפגעים, בהם אחד במצב קל בצומת גן יבנה בכביש 4 וגבר בן 35 במועצה האזורית באר טובה. 15 אחרים נחבלו בדרך למרחבים המוגנים ו-13 לקו בחרדה. בית ספג פגיעה ישירה בנתיבות. זו תמונת המצב בעקבות חיסול מפקד החטיבה הצפונית בזרוע הצבאית של הג'יהאד האיסלאמי בהא אבו אל-עטא ברצועת עזה. פיקוד העורף אישר לפתוח מקומות עבודה שבהם קיימים מרחבים מוגנים, לאחר שמוקדם יותר הושבתו מקומות העבודה מהדרום ועד גוש דן. צה"ל תקף שני מחבלים על אופנוע לצורך "הסרת איום מיידי".</p>
      <p>בנוסף, בשעה 08:04, בזמן האזעקות באזור גוש דן התקבלה במוקד 101 של מד"א במרחב איילון קריאה על ילדה בת 8 שאיבדה את הכרתה בחולון. חובשים ופראמדיקים של מד"א שהוזעקו למקום העניקו טיפול רפואי מציל חיים וביצעו פעולות החייאה עד שחזר הדופק, ופינו את הילדה לבית החולים וולפסון במצב קשה ויציב כשהיא מורדמת ומונשמת.</p>
      <figure>
        <img src="https://images1.calcalist.co.il/PicServer3/2019/11/12/946807/5_l.jpg"/>
        <figcaption>רגע נפילת הטיל ליד גן יבנה <br/>צילום: רויטרס</figcaption>
      </figure>
      <p>מרצועת עזה נורו הבוקר כמה מטחי רקטות, חלקן לגוש דן. רקטה התפוצצה בראשון לציון ואחרות יורטו בידי כיפת ברזל. בין היתר נשמעו פיצוצים בדרום תל אביב, אזעקות נשמעו בחולון, בראשון לציון וביישובים נוספים. אזעקות ויירוטים נשמעו גם במודיעין. מוקדם יותר יורטו רקטות לדרום. בכפר סבא, בהרצליה וברעננה נפתחו מקלטים. הקבינט כונס בקריה שבתל אביב. ראש הממשלה בנימין נתניהו והרמטכ"ל רב-אלוף אביב כוכבי ימסרו הצהרות.</p>
      <figure>
        <img src="https://images1.calcalist.co.il/PicServer3/2019/05/05/903978/8_l.jpg"/>
        <figcaption>תקיפות צה"ל בעזה (ארכיון) <br/>צילום: רויטרס</figcaption>
      </figure>
      <p>לפני 06:00 נורה מטח ראשון של רקטות. אזעקות נשמעו באשדוד, בגדרה ובמושבים בלכיש. כעבור דקות נשמעו אזעקות ויירוטים גם מעל אשקלון ובעוטף עזה - ומאז האזעקות כמעט לא פוסקות. צה"ל תגבר כוחות. בדרום - כולל אשדוד ובאר שבע - בוטלו הלימודים. ב-09:10 נשמעו אזעקות בתל אביב, חולון, בת ים, ראשון לציון ובית דגן. ב-10:17 נשמעו אזעקות באזור מודיעין. מצה"ל נמסר כי עד לשעה 9:00 שוגרו כ-50 רקטות, 20 יורטו על-ידי כיפת ברזל.</p>
      <p>החמ"ל המשותף של הזרועות הצבאיות של חמאס והג'יהאד האיסלאמי הודיע: "ישראל נושאת באחריות המלאה לפשע הנתעב הזה, והוא לא יעבור ללא תגובה. הניסיון של ישראל לפתור את המשברים הפנימיים שלה על חשבון דם פלסטיני כדי לשרת את האג'נדות הפנימיות - לא יעבוד. החזרה למדיניות ההתנקשויות היא קו אדום. הפלגים מסוגלים לשבש את התוכניות של ישראל וליצור את כללי המאבק".</p>
      <p>בג'יהאד האיסלאמי התייחסו בביטול לאפשרות של מגעים להפסקת אש: "מוקדם לדבר על תיווך או על תקשורת. דם השאהידים עוד לא יבש. הפלגים לא יאפשרו לנתניהו להשתמש בפשע לטובת מטרות פוליטיות ישראליות". בכיר הג'יהאד האיסלאמי, חאלד אל-בטש, אמר: "המערכה עם ישראל פתוחה. לא נאפשר לה לשנות את כללי העימות שהזרוע הצבאית שלנו קבעה. אין לנו ברירה מלבד עימות ודבר לא ימנע מאיתנו להגיב על ההתנקשות".</p>
      <figure>
        <img src="https://images1.calcalist.co.il/PicServer3/2019/11/12/946709/3_l.jpg"/>
        <figcaption>בהא אבו אל עטא בכיר ג'יהאד שחוסל</figcaption>
      </figure>
      <p>בחמאס הוסיפו כי "ההתנגדות החלה להגיב והיא מאוחדת. נערכות פגישות של הפלגים ברצועה. האויב יופתע מיכולות ההתנגדות הפלסטינית. המילה האחרונה היא של ההתנגדות וזוהי חובתה להגיב לתקיפותיה של ישראל".</p>
      <p>עידן יגודה, עד ראייה, סיפר: "נסעתי באוטובוס מראשון לציון לתל אביב ובכניסה לתל אביב הייתה אזעקה. הנהג עצר בצד הדרך והנוסעים התבקשו לתפוס מחסה".</p>
      <p>אירועי היום הדרמטי החלו בשעה שצה"ל תקף מבנה ברצועת עזה שבו שהה אבו אל-עטא, מפקד החטיבה הצפונית בזרוע הצבאית של הג'יהאד האיסלאמי. שני בני אדם נהרגו בתקיפה, ובהמשך אישרו בעזה כי הוא ביניהם.</p>
      <p>הזרוע הצבאית של הג'יהאד האיסלאמי אישרה הבוקר רשמית כי בהא אבו אל-עטא ואשתו נהרגו בתקיפה. זו הפעם הראשונה מאז צוק איתן שצה"ל תוקף בכיר בזרוע צבאית של ארגון טרור ברצועה. החיסול הקודם והיחיד מאז 2014 היה השנה, של חלפן כספים של חמאס. "התגובה שלנו תטלטל את היישות הציונית", מסרו בזרוע הצבאית של הג'יהאד האיסלאמי.</p>
      <h3>צה"ל: "נערכים לתגובה נרחבת של הג'יהאד האיסלאמי"</h3>
      <p>מדובר צה"ל נמסר כי בפעילות משותפת של צה"ל ושירות הביטחון הכללי הותקף מבנה בו שהה בכיר מפקדי הג'יהאד האיסלאמי הפלסטיני (גא"פ) ברצועת עזה. הבוקר תוכנן נפתלי בנט להיכנס לתפקיד שר הביטחון.</p>
      <p>דובר צה"ל תת-אלוף הדי זילברמן מסר הבוקר כי צה"ל נערך לתגובה רקטית נרחבת של הג'יהאד האיסלאמי, כולל על מרחבים במרכז הארץ. בתדרוך לכתבים שפך אור על פעולת החיסול הנדירה ברצועת עזה: "הייתה לנו הזדמנות וחיכינו לה, במשך שבוע. מצאנו את האפשרות הלילה לפגוע בו עם מינימום פגיעה באזרחים: פגיעה ספציפית בחדר שבו הוא שהה נקודתית מבלי להקריס את המבנה כולו וכך לא נפגעו אזרחים".</p>
      <figure>
        <img src="https://images1.calcalist.co.il/PicServer3/2019/11/12/946720/5_l.jpg"/>
        <figcaption>הבית שהותקף בעזה</figcaption>
      </figure>
      <p>"הבוקר ב-4:00 צה"ל סיכל בתקיפת קרב מהאוויר את בהא אבו אל-עטא, מפקד צבאי בכיר ברצועת עזה. השפעתו הצבאית היא על כל הרצועה ולא רק על צפונה. זו הייתה פעולה כירורגית מאוד וצה"ל רוצה לשמר זאת מאוד, ללא הרחבת הפעולה. בהא חולל בחודשים האחרונים את רוב הפעילות ברצועה, כולל ימי הקרב לפני יום הזיכרון, את המטח האחרון בתחילת החודש ועוד. הוא היה פצצה מתקתקת ותכנן לקדם בימים אלה ירי רקטי קונקרטי למרחב העוטף ותכנן פיגועי צליפה וחדירה וכן פיגועי רחפנים. ראינו זאת בהיערכות בשטח", מסר דובר צה"ל.</p>
      <p>עוד אמר כי הפעולה אושרה בהליך מסודר בקבינט לפני כשבוע ועל-ידי ראש הממשלה בנימין נתניהו. בחודשים האחרונים ניסינו בכל דרך להניא את בהא להניאו מפעילותו נגד ישראל. בלית ברירה בחרנו באופציית הסיכול מהאוויר. "הרמטכ"ל רב-אלוף אביב כוכבי יזם ודחף לפעולה כשהבין שלא הייתה ברירה אחרת".</p>
      <p>דובר צה"ל הדגיש: "אנו לא חוזרים לסיכולים ממוקדים, זה היה רק כי מדובר בפצצה מתקתקת. הופגנה כאן יכולת מודיעין משובחת עם שב"כ. אנו קוראים לציבור להישמע להנחיות פיקוד העורף וראינו שהנחיות אלה הצילו חיים. בהא אבו אל-עטא היה גורם בלתי מרוסן שפעל על דעת עצמו בניגוד לאינטרסים אזוריים. צה"ל לא מעוניין בהסלמה רחבה אבל אנו ערוכים למגוון אפשרויות".</p>
      <h3>בתום הערכת מצב: אזורים וצירים סמוכים לגדר המערכת נחסמו</h3>
      <p>לאור הערכת המצב הוחלט בצה"ל על חסימות אזורים וצירים סמוכים לגדר המערכת. האזורים והצירים שייחסמו: כל צירי הגישה החקלאיים מערבית לכביש 232, וייסגרו גם הצירים הבאים לשני הכיוונים:</p>
      <p>כביש מס׳ 4 - מצומת זיקים ועד צומת נתיב העשרה.</p>
      <p>כביש מס׳ 34 - מצומת יד מרדכי ועד כביש הגישה לקיבוץ ארז.</p>
      <p>כביש מס׳ 232 - מצומת מפלסים ועד לצומת כפר עזה.</p>
      <p>כמו כן, תיאסר כניסה לגבעת "קובי" בשדרות, אנדרטת "החץ השחור", גבעת הפעמונים ע"ש אסף סיבוני ז"ל, גבעת נזמית, וגבעת "הפרש הבודד".</p>
      <p>בנוסף, הוחלט על סגירת חוף זיקים למבקרים, ועצירת תנועת הרכבות בין תחנות אשקלון לשדרות. יודגש כי אין לעצור בשולי הכביש במהלך הנסיעות באזור העוטף מטעמי ביטחון אישי. יש להמשיך להישמע להוראות שיימסרו על-ידי צה"ל ככל שיידרש, נמסר בהנחיות. כמו כן, לפי שעה לא התקבלה החלטה על שיבושים או הפסקה של הרכבות בגוש דן והפסקות נסיעת הרכבות מתקיימות בהישמע אזעקה ועל-פי הנחיות פיקוד העורף.</p>
      <p>מעיריית אשקלון נמסר כי "בשל פעילות צבאית בעזה שאירעה במהלך הלילה ובעקבות ההשלכות הצפויות, העיר אשקלון עוברת למצב חירום הכולל פתיחת מקלטים ציבוריים ברחבי העיר ופתיחת החמ"ל העירוני. כמו כן, בתיאום עם פיקוד העורף, לא יתקיימו לימודים בעיר".</p>
      <p>מרכבת ישראל נמסר כי הופסקה באופן זמני תנועת הרכבות בקטע שבין אשקלון לבאר שבע, ותחנות שדרות, נתיבות ואופקים סגורות. רכבות בקו הנגב המערבי (רעננה-באר שבע), מתחילות ומסיימות את נסיעתן מצפון בתחנת אשקלון. נוסעים מ/אל באר שבע יעשו שימוש בקו המזרחי, העובר דרך תחנות לוד, להבים רהט וקריית גת.</p>
      <p>מתאם פעולות הממשלה בשטחים, אלוף כמיל אבו רוקון, הודיע על סגירת המעברים ארז וכרם שלום, וכן על צמצום מרחב הדיג ברצועת עזה לשישה מיילים ימיים עד להודעה חדשה.</p>
      <h3>דיווח בסוריה: "מטוסי קרב ישראליים שיגרו הלילה 3 טילים לדמשק"</h3>
      <p>סוכנות הידיעות הסורית "סאנא" פרסמה פרטים על תקיפה שאירעה הלילה בדמשק. לפי הדיווח, "בשעה 04:14 לפנות בוקר הגיחו מטוסי קרב ישראליים מעל הגליל, ושיגרו שלושה טילים לעבר דמשק. מערכות ההגנה האווירית יירטו את המטרות, והצליחו להשמיד את אחד הטילים. שני טילים נוספים פגעו בביתו של אכרם אל עג'ורי באלמאזה. כתוצאה מהפגיעה, בנו נהרג ונכדתו נפצעה".</p>
    </article>
  </body>
</html>