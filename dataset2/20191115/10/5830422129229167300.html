<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140672/%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A2%D8%BA%D8%A7%D8%B2-%D8%B4%D8%AF-%D8%B3%D9%87%D9%85%DB%8C%D9%87-%D8%A7%DB%8C-%DB%B1%DB%B5%DB%B0%DB%B0-%D9%88-%D8%A2%D8%B2%D8%A7%D8%AF-%DB%B3-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86"/>
    <meta property="og:site_name" content="boursepress.ir"/>
    <meta property="article:published_time" content="2019-11-15T10:03:00+00:00"/>
    <meta property="og:title" content="سهمیه بندی بنزین آغاز شد/ سهمیه ای ۱۵۰۰ و آزاد ۳ هزار تومان"/>
    <meta property="og:description" content="شرکت ملی پخش فرآورده‌های نفتی براساس مصوبه شورای عالی هماهنگی اقتصادی از جزئیات آغاز سهمیه بندی بنزین برای همه وسایل نقلیه بنزین سوز از ۲۴ آبان خبر داد."/>
  </head>
  <body>
    <article>
      <h1>سهمیه بندی بنزین آغاز شد/ سهمیه ای ۱۵۰۰ و آزاد ۳ هزار تومان</h1>
      <address>
        <time datetime="2019-11-15T10:03:00+00:00">15 Nov 2019, 10:03</time>
      </address>
      <p>
        <i>شرکت ملی پخش فرآورده‌های نفتی براساس مصوبه شورای عالی هماهنگی اقتصادی از جزئیات آغاز سهمیه بندی بنزین برای همه وسایل نقلیه بنزین سوز از ۲۴ آبان خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، شرکت ملی پخش فرآورده‌های نفتی در اطلاعیه ای اعلام کرد: سهمیه کامل آبان خودروهای شخصی از بامداد روز جمعه ۲۴ آبان ماه به کارت سوخت شخصی آن‌ها واریز می‌شود و این سهمیه به مدت ۶ ماه قابل ذخیره است. استفاده از سهمیه سوخت صرفاً با استفاده از کارت سوخت هوشمند شخصی میسر است.</p>
      <p>بر همین اساس، سهمیه خودروهای سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است.سهمیه سوخت موتورسیکلت ماهانه ۲۵ لیتر تعیین شده، وانت کم مصرف بنزینی در ماه ۲۰۰ لیتر و وانت کم مصرف دوگانه سوز ماهانه ۶۰ لیتر سهمیه سوخت دارند.</p>
      <p>وانت پرمصرف بنزینی ماهانه ۳۰۰ لیتر و وانت پرمصرف دوگانه سوز ماهانه ۱۲۰ لیتر سهمیه دریافت خواهند کرد. سهمیه سوخت آمبولانس‌ها نیز ماهانه ۵۰۰ لیتر خواهد بود.کسانی که تا کنون به هر علت کارت سوخت شخصی را دریافت نکرده اند از ساعت آغاز اجرای این طرح، سهمیه سوخت آن‌ها محفوظ است و از این بابت نگران نباشند.</p>
      <p>افرادی که کارت سوخت ندارند شامل کسانی که تا کنون درخواست صدور المثنی نداده اند یا کسانی که درخواست داده و هنوز کارت سوخت را دریافت نکرده اند و همچنین کسانی که کارت سوخت برای آن‌ها صادر شده ولی در باجه معطله شرکت ملی پست مانده است، سهمیه آن‌ها از بامداد جمعه محفوظ است و ذخیره خواهد شد.</p>
      <p>نرخ سی ان جی بدون تغییر خواهد بود، برای مسافربرهای بر پایه اینترنت (اسنپ و تپ سی) مشروط بر آن که نرخ‌ها را از مقادیر مصوب به تشخیص وزارت کشور تغییر ندهند اعتبار معادل سهمیه مصوب تعلق خواهد گرفت. برای تأمین سوخت خودروهای مسافربر خطی و بین شهری، آژانس‌های مسافربری، آموزشگاه‌های رانندگی تمهیدات لازم اتخاذ شده که اعلام خواهد شد.</p>
      <p>به منظور رفاه حال دارندگان خودروها با اولویت وانت بار، مقرر شد وزارت نفت و سازمان برنامه و بودجه تا یک ماه اینده ضوابط تشویقی برای توسعه مصرف سی ان جی در خودروها را تنظیم کند و به تصویب شورای اقتصاد برساند.همچنین به خودروهای همه دستگاه‌های اجرایی دولتی موضوع ماده ۵ قانون مدیریت خدمات کشوری سهمیه بنزین تعلق نمی‌گیرد و این خودروها باید با قیمت هر لیتر ۳ هزار تومان بنزین دریافت کنند. قیمت نفت گاز با کارت سوخت جایگاه دار بدون تغییر باقی خواهد ماند.</p>
      <p>انتهای پیام  </p>
    </article>
  </body>
</html>