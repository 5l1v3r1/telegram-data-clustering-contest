<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/15/corbyn-promette-ai-britannici-internet-gratis-entro-il-2030-top10_20191115_111131/"/>
    <meta property="og:site_name" content="Askanews"/>
    <meta property="article:published_time" content="2019-11-15T10:11:31+00:00"/>
    <meta property="og:title" content="Corbyn promette ai britannici Internet gratis entro il 2030"/>
    <meta property="og:description" content="Roma, 15 nov. (askanews) – Il partito Laburista ha inserito un accesso rapido e gratuito a Internet universale entro il 2030 nel suo programma elettorale, un piano dal costo stiomato di 23 miliardi di euro. Come riporta l’Agence France Presse il piano verrebbe finanziato da un fondo del Labour destinato a dei progetti ambientali e […]"/>
  </head>
  <body>
    <article>
      <h1>Corbyn promette ai britannici Internet gratis entro il 2030</h1>
      <h2>Il piano costerebbe 23 miliardi di euro</h2>
      <address>
        <time datetime="2019-11-15T10:11:31+00:00">15 Nov 2019, 10:11</time>
      </address>
      <figure>
        <img src="http://www.askanews.it/wp-content/uploads/2019/11/20191115_111125_5E8325D9.jpg"/>
      </figure>
      <p>Roma, 15 nov. (askanews) – Il partito Laburista ha inserito un accesso rapido e gratuito a Internet universale entro il 2030 nel suo programma elettorale, un piano dal costo stiomato di 23 miliardi di euro. Come riporta l’Agence France Presse il piano verrebbe finanziato da un fondo del Labour destinato a dei progetti ambientali e attraverso l’aumentata pressione fiscale sui giganti informatici come Amazon, Facebook e Google.</p>
      <p>Il leader laburista Jeremy Corbyn, che intende nazionalizzare o rinazionalizzare ferrovie, poste e acqua, vorrebbe riportare almeno parzialmente sotto il controllo dello Stato l’operatore delle telecomunicazioni BT, ad un costo non precisato.</p>
      <p>“E’ arrivato il momento di rendere la fibra ottica a grande velocità gratuita per tutti” ha spiegato Corbyn in un comizio, un servizio che a suo dire “trasformerebbe il Paese, ridurrebbe le fatture, svilupperebbe l’economia e migliorerebbe la qualità della vita delle persone”.</p>
      <p>Secondo le cifre fornite dal Labour il piano permetterebbe un risparmio medio di circa 40 euro mensili a persona; in Gran Bretagna attualmente solo il 10% delle abitazioni sono munite di fibra ottica ad alta capacità.</p>
      <p>Stando agli ultimi sondaggi, il partito Laburista affronta la campagna per le elezioni del 12 dicembre con un pesante svantaggio sui Conservatori: avrebbe il 28% delle intenzioni di voto contro il 42% dei Tories.</p>
      <p>Mgi/Int9</p>
    </article>
  </body>
</html>