<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1992706/%D8%AE%D8%B4%D9%88%D9%86%D8%AA-%D9%88-%D9%88%D8%B9%D8%AF%D9%87-%D9%88-%D9%88%D8%B9%DB%8C%D8%AF-%D8%AF%D8%B1-%D8%B4%D8%A7%D9%85%DA%AF%D8%A7%D9%87-%C2%AB%D8%AA%D8%B8%D8%A7%D9%87%D8%B1%D8%A7%D8%AA-%D9%85%DB%8C%D9%84%DB%8C%D9%88%D9%86%DB%8C-%D8%A8%D8%BA%D8%AF%D8%A7%D8%AF%C2%BB"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-15T10:30:00+00:00"/>
    <meta property="og:title" content="خشونت و وعده و وعید در شامگاه «تظاهرات میلیونی بغداد»"/>
    <meta property="og:description" content="نیروهای امنیتی عراق شامگاه جمعه، در تلاش برای مقابله با «تظاهرات میلیونی» بغداد که معترضان برای آن فراخوان داده بودند، دست کم ۴ معترض را کشتند. به گزارش الشرق الاوسط، همزمان با شلیک نیروهای امنیتی در تلاش برای پراکنده کردن معترضان در حوالی میدان التح"/>
  </head>
  <body>
    <article>
      <h1>خشونت و وعده و وعید در شامگاه «تظاهرات میلیونی بغداد»</h1>
      <h2>کشته شدن تعدادی از معترضان در پایتخت و اعتصاب در نجف.. اقدامات قضایی در پرونده‌های فساد</h2>
      <address>
        <time datetime="2019-11-15T10:30:00+00:00">15 Nov 2019, 10:30</time>
      </address>
      <p>نیروهای امنیتی عراق شامگاه جمعه، در تلاش برای مقابله با «تظاهرات میلیونی» بغداد که معترضان برای آن فراخوان داده بودند، دست کم ۴ معترض را کشتند.<br/><br/>به گزارش الشرق الاوسط، همزمان با شلیک نیروهای امنیتی در تلاش برای پراکنده کردن معترضان در حوالی میدان التحریر، شهر نجف در جنوب نیز در شب «جمعه ایستادگی» شاهد اعتصاب عمومی بود.<br/><br/>منابع امنیتی و پزشکی گفتند که پنج‌شنبه ۲۳ آبان، سه معترض پس از شلیک مستقیم گلوله‌های گاز اشک‌آور به سرشان جان باختند و یک نفر نیز در بیمارستان بر اثر زخم‌های ناشی از شلیک مأموران امنیتی درگذشت.<br/><br/>معترضان عراقی که در آستانه دوماهگی اعتراضات خود هستند، معتقدند که راهکارهای ارائه شده توسط نیروهای سیاسی «لنگ می‌زنند».<br/><br/>بسته‌های اصلاحاتی ارائه شده توسط دولت نیز در عقب راندن معترضان ناکام مانده‌است؛ سقف خواسته‌های آنها نیز به فروپاشی نظام سیاسی فعلی رسیده، زیرا به «بن‌بست» رسیده‌است.<br/><br/>از سوی دیگر، هیئت کمک‌رسانی سازمان ملل متحد به عراق برای حل بحران این کشور «نقشه راهبردی» ارائه داده‌است. علی سیستانی مرجع شیعیان عراق نیز در دیدار با جنین هنیس پلاسخارت نماینده ویژه دبیرکل سازمان ملل متحد در عراق از «نقشه‌راهبردی» این سازمان حمایت کرده و خواستار حل مسالمت‌آمیز بحران عراق شده‌است.<br/><br/>این هیئت روز یکشنبه یک سری اقدامات کوتاه‌مدت و درازمدت برای حل بحران عراق پیشنهاد کرد؛ از جمله آزادی فوری و بی قید و شرط تمامی دستگیرشدگان هفته‌های اخیر، تشکیل مجمعی برای رسیدگی به ربایش فعالان سیاسی، پی‌گرد قضایی مأمورانی که خودسرانه اقدام به عملیات خشونت‌آمیز کرده‌اند، تحقیق گسترده در زمینه فساد اداری و اقتصادی و اصلاح قانون انتخابات.<br/><br/>جنین هنیس پلاسخارت نماینده سازمان ملل در عراق همچنین در جلسه پارلمان عراق گفت: «مقامات عراق باید به این بحران واکنش نشان داده و کاری انجام دهند. الآن زمان عمل است در غیر این صورت زمان را از دست می‌دهید».</p>
    </article>
  </body>
</html>