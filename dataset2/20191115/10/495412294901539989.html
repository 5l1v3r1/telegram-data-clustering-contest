<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/salvini-con-borgonzoni-a-bologna-video-protesta-sardine-anti-lega-idranti-su-folla/1949584/"/>
    <meta property="og:site_name" content="IlSussidiario"/>
    <meta property="article:published_time" content="2019-11-15T10:09:37+00:00"/>
    <meta property="og:title" content="Salvini con Borgonzoni a Bologna/ Video protesta sardine anti Lega: idranti su folla"/>
    <meta property="og:description" content="Salvini con Lucia Borgonzoni a Bologna, protesta piazza sinistra contro la Lega &quot;sardine antifasciste&quot;. Video, centri sociali vs polizia: idranti su folla"/>
  </head>
  <body>
    <article>
      <h1>Salvini con Borgonzoni a Bologna/ Video protesta sardine anti Lega: idranti su folla</h1>
      <h2>Salvini con Lucia Borgonzoni a Bologna, la protesta della piazza di sinistra contro la Lega “sardine antifasciste”. Video, centri sociali vs polizia: lancio idranti su folla</h2>
      <address><time datetime="2019-11-15T10:09:37+00:00">15 Nov 2019, 10:09</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p><b>Bologna</b> divisa in due ieri sera con l’arrivo di <b><a href="https://www.ilsussidiario.net/news/sondaggi-politici-salvini-al-34-m5s-crolla-al-168-fdi-al-9-renzi-fermo/1949552/">Matteo Salvini</a> nella città delle Due Torri</b>: l’apertura della campagna elettorale verso le <a href="https://www.ilsussidiario.net/news/elezioni-emilia-romagna-le-cantonate-di-bonaccini-sulla-sanita-lombarda/1947981/"><b>Elezioni Regionali in Emilia Romagna</b></a> con il comizio al <b>PalaDozza</b> a sostegno di <a href="https://www.ilsussidiario.net/news/sondaggi-politici-lega-sopra-il-34-governo-ko-m5s-cala-al-163-ma-renzi/1946337/"><b>Lucia Borgonzoni</b> </a>ha scatenato nella restante parte della città la “reazione” della <b>piazza di sinistra, antifascista e anti Lega</b> al grido di «<i>Bologna non si lega, noi siamo antifascisti”. «Siamo qui per un cambiamento a livello regionale, con Lucia e la sua squadra, e anche per un cambiamento a livello nazionale</i>», grida Salvini al PalaDozza con l’intervento di tutti i Governatori della Lega, compreso <b>Luca Zaia</b> in un brevissimo “stop” dall’emergenza maltempo che sta devastando Venezia e la sua regione. Già stamane <a href="https://www.ilsussidiario.net/news/venezia-allarme-acqua-alta-video-marea-160-cm-suonano-sirene-san-marco-allagata/1949532/"><b>Salvini da Bologna si è diretto verso la Laguna</b> </a>per proseguire da un lato la campagna elettorale e dall’altro per lanciare un segnale all’elettorato nel luogo di massima crisi in questo momento nel nostro Paese. «<i>Da cambiare è il governo delle tasse e degli sbarchi, di manette e povertà. Un governo che fa scappare le imprese è un nemico degli italiani. L’obiettivo è restituire speranza e futuro e tornare anche al governo a livello nazionale, perché ogni giorno perdiamo un’azienda e non ce lo possiamo permettere. Se a gennaio chiuderà l’Ilva sarà un disastro</i>», ha ribadito sempre ieri accanto a Lucia Borgonzoni l’ex Ministro dell’Interno.</p>
      <h4>SALVINI A BOLOGNA, PIAZZA DI PROTESTA STRACOLMA</h4>
      <p>Qualche critica all’attuale Arcivescovo di Bologna – <b>Mons. Zuppi</b>, quello della famosa polemica sul “<a href="https://www.ilsussidiario.net/news/tortellino-al-pollo-bologna-choc-no-carne-per-accoglienza-a-islam-ed-ebrei/1931974/"><b>tortellino al pollo</b></a>” -, citazioni del <b>Cardinal Biffi</b> e richiami ad una politica “più normale” e meno “urlata”, uno spot tanto per <a href="https://www.ilsussidiario.net/news/retroscena-autonomia-un-aiutino-di-boccia-a-bonaccini-per-non-perdere-lemilia/1949094/"><b>l’Emilia Romagna</b></a> quanto pare assai deciso verso il resto del Paese. Ma la “Bologna rossa” si è opposta e con forza facendo riempire Piazza Maggiore con cortei di gente comune, attivisti dei centri sociali e associazionismo anti-fascista e anti-Lega: oltre alla manifestazione è stato organizzato un “<b>flash-mob” pacifico</b> nel segno delle “<b>sardine</b>”, per rilanciare il motto “Bologna non abbocca” e per dimostrare di poter riempire, per l’appunto stretti “come sardine”, la Piazza con più numeri rispetto al PalaDozza. Resta però l’amaro per la conclusione della serata dove cortei di <a href="https://www.ilsussidiario.net/news/cronaca/bologna-scontri-a-comizio-forza-nuova-fiore-con-salvini-nostre-idee-al-governo/1885110/"><b>centri sociali hanno lanciato bottiglie e fumogeni</b></a> contro le forze dell’ordine schierate che si sono viste costrette al culmine dell’emergenza ha lanciare acqua dagli idranti per disperdere la folla. In serata il Segretario del Pd <b>Nicola Zingaretti</b>, postando la foto della piazza gremita, commenta «<i>Qui c’è una Bologna bellissima. Grazie ai ragazzi che l’hanno organizzata</i>».</p>
      <figure>
        <iframe data-src="https://twitter.com/cittadelcapo/status/1195051985696935942?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/scenario-conte-e-il-fantasma-di-prodi-pronto-a-far-naufragare-il-governo/1949813/"/>
        <a href="https://www.ilsussidiario.net/news/spillo-la-candidata-segre-e-lombra-di-draghi-sul-quirinale/1949950/"/>
        <a href="https://www.ilsussidiario.net/news/elezioni-emilia-romagna-se-a-bologna-le-sardine-nascondono-i-pescecani/1949921/"/>
        <a href="https://www.ilsussidiario.net/news/achille-occhetto-video-nostalgico-di-quello-che-il-comunismo-doveva-essere/1949929/"/>
        <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"/>
        <a href="https://www.ilsussidiario.net/news/sondaggi-politici-salvini-al-34-m5s-crolla-al-168-fdi-al-9-renzi-fermo/1949552/"/>
      </related>
    </article>
  </body>
</html>