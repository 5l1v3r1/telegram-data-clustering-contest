<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425863/eikosi-epixeirhseis-sta-dwdekanhsa-sto-kyklwma-paranomoy-logismikoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T10:20:01+00:00"/>
    <meta property="og:title" content="Είκοσι επιχειρήσεις στα Δωδεκάνησα στο κύκλωμα παράνομου λογισμικού"/>
    <meta property="og:description" content="Γερά πλοκάμια και στα Δωδεκάνησα είχε το μεγάλο και εκτεταμένο κύκλωμα χρήσης παράνομων λογισμικών εφαρμογών που αλλοίωνε τα πραγματικά δεδομένα των συναλλαγών στους φορολογικούς μηχανισμούς και τις ταμειακές μηχανές, το οποίο εντοπίστηκε από τις υπηρεσίες ειδικών ερευνών της Ανεξάρτητης Αρχής Δημοσίων Εσόδων στη διάρκεια των προηγούμενων ημερών."/>
  </head>
  <body>
    <article>
      <h1>Είκοσι επιχειρήσεις στα Δωδεκάνησα στο κύκλωμα παράνομου λογισμικού</h1>
      <h2>Σε πέντε από αυτές εντοπίστηκαν σοβαρότατες παραβάσεις</h2>
      <address>
        <time datetime="2019-11-15T10:20:01+00:00">15 Nov 2019, 10:20</time>
      </address>
      <p>
        <b>Γερά πλοκάμια και στα Δωδεκάνησα είχε το μεγάλο και εκτεταμένο κύκλωμα χρήσης παράνομων λογισμικών εφαρμογών που αλλοίωνε τα πραγματικά δεδομένα των συναλλαγών στους φορολογικούς μηχανισμούς και τις ταμειακές μηχανές, το οποίο εντοπίστηκε από τις υπηρεσίες ειδικών ερευνών της Ανεξάρτητης Αρχής Δημοσίων Εσόδων στη διάρκεια των προηγούμενων ημερών.</b>
      </p>
      <p>Σύμφωνα με πληροφορίες (AAΔE), στο σύνολο των 100 περίπου επιχειρήσεων που εντοπίστηκαν να χρησιμοποιούν την παράνομη αυτή εφαρμογή οι 20 επιχειρήσεις ήταν στα Δωδεκάνησα και συγκεκριμένα στη Ρόδο, στην Κω και στην Πάτμο.<br/>Όπως έγινε γνωστό, οι ειπχειρήσεις αυτές εντοπίστηκαν και ελέγχθηκαν από εφοριακούς και αρκετές από αυτές αποδείχθηκε ότι χρησιμοποιούσαν το συγκεκριμένο παράνομο λογισμικό, γεγονός που σημαίνει ότι βρίσκονται αντιμέτωπες με μεγάλα πρόστιμα και ανάλογες κυρώσεις.</p>
      <p>Τουλάχιστον σε 5 επιχειρήσεις, σύμφωνα με τις ίδιες πληροφορίες, έχουν εντοπιστεί σοβαρότατες και εκτεταμένες παραβάσεις ενώ για κάποιες από τις 20 επιχειρήσεις ο έλεγχος έδειξε ότι ναι μεν είχαν εγκατεστημένο το παράνομο λογισμικό φαίνεται όμως ότι δεν το χρησιμοποίησαν.</p>
      <p>Όπως έγινε γνωστό, ο έλεγχος βρίσκεται σε εξέλιξη και δεν αποκλείεται να επεκταθεί και σε άλλες επιχειρήσεις πέρα από τις αρχικά 20 αφού, σύμφωνα με τις εκτιμήσεις της ΑΑΔΕ, το κύκλωμα είχε έντονη δραστηριότητα τόσο στην περιοχή της Δωδ/σου αλλά και στο σύνολο της χώρας.<br/>Σύμφωνα με όσα ανακοινώθηκαν από την ΑΑΔΕ, ο έλεγχος έγινε σε 8 στάδια και συγκεκριμένα:</p>
      <p>“Στάδιο 1: Έγινε στοχευμένος επιτόπιος έλεγχος σε επιχείρηση εστίασης, κατά τον οποίο ελέγχθηκαν οι αποδείξεις, που είχαν εκδοθεί.</p>
      <p>Στάδιο 2: Ζητήθηκε από την επιχείρηση να προσκομίσει τα φορολογικά της στοιχεία.</p>
      <p>Στάδιο 3: Οι ελεγκτές προχώρησαν σε αντιπαραβολή απόδειξης, που είχαν από τον επιτόπιο έλεγχο (Στάδιο 1), με την αντίστοιχη απόδειξη, που είχε παραχθεί από το μηχανισμό σήμανσης. Τότε διαπίστωσαν την εξής αλλοίωση:</p>
      <p>Ο ίδιος αριθμός παραστατικού, με την ίδια ημερομηνία, ώρα, τραπέζι, χειριστή και αλγόριθμο ασφαλούς σήμανσης, εμφάνιζε στα ψηφιακά αρχεία της επιχείρησης, από τα οποία προκύπτουν τα φορολογικά αποτελέσματα, διαφορετικό είδος, τιμή ανά είδος και συνολική αξία.<br/>Στάδιο 4: Την ίδια ημέρα, οι ελεγκτές επισκέφθηκαν ξανά την επιχείρηση και κατέσχεσαν 2 ηλεκτρονικούς υπολογιστές και 2 μηχανισμούς σήμανσης.</p>
      <p>Στάδιο 5: Από την επεξεργασία των κατασχεθέντων μηχανημάτων, εντοπίστηκε η εταιρεία μηχανογράφησης, στην οποία και έγινε αιφνιδιαστικός έλεγχος.</p>
      <p>Στάδιο 6: Εκεί, κατασχέθηκαν ψηφιακά αρχεία με οικονομικά δεδομένα πελατών, καθώς και αρχεία, στα οποία περιλαμβάνονταν τροποποιημένα φορολογικά στοιχεία με «μειωμένες» αξίες.</p>
      <p>Στάδιο 7: Ακολούθησε έλεγχος σε άλλη επιλεγμένη επιχείρηση από το πελατολόγιο της εταιρείας μηχανογράφησης προκειμένου να επαληθευτεί η ύπαρξη διασύνδεσης με τα κατασχεθέντα τροποποιημένα αρχεία.<br/>Στάδιο 8: Αφού επαληθεύτηκε η παραπάνω σχέση, ακολούθησαν κοινές δράσεις με τη Διεύθυνση Εγκληματολογικών Ερευνών της Ελληνικής Αστυνομίας, κατά τις οποίες κατασχέθηκαν ψηφιακά πειστήρια, τόσο από την επιχείρηση μηχανογράφησης, όσο και από τις επιχειρήσεις του πελατολογίου της.</p>
      <p>Την επεξεργασία των ψηφιακών πειστηρίων ανέλαβε, στα εργαστήριά της, η Διεύθυνση Εγκληματολογικών Ερευνών, κατόπιν παραγγελίας από την Εισαγγελέα Οικονομικού Εγκλήματος.<br/>Μέχρι στιγμής, η επεξεργασία έχει εντοπίσει την ύπαρξη δέκα λογισμικών εφαρμογών οι οποίες συνεργάζονται, δίνοντας τη δυνατότητα:</p>
      <p>• Τροποποίησης της συνολικής αξίας των συναλλαγών της ημέρας</p>
      <p>• Τροποποίησης της συνολικής αξίας επιμέρους παραστατικών μεταβάλλοντας (αφαιρώντας) καταλλήλως τα προϊόντα που αναγράφονται σε αυτά</p>
      <p>• Εκ νέου σήμανσης με αλγόριθμο ασφαλούς σήμανσης των τροποποιημένων αρχείων, χωρίς να παρεμβαίνει ο νόμιμος μηχανισμός σήμανσης, με στόχο τη μη δυνατότητα ανίχνευσης της απάτης από τη φορολογική αρχή, αφού τα «πειραγμένα» παραστατικά αποκτούν ορθή νέα ταυτότητα</p>
      <p>• Ελέγχου της τροποποίησης των αξιών στα επιμέρους παραστατικά, ώστε να υπάρχει πλήρης συμφωνία με την τροποποιηθείσα συνολική αξία των συναλλαγών της ημέρας, εξαλείφοντας τυχόν περιθώρια ή ενδείξεις λάθους<br/>• Επιλεκτικής παρέμβασης τροποποιήσεων για συγκεκριμένα χρονικά διαστήματα</p>
      <p>• Εντοπισμού και απαλοιφής παραστατικών, που, κατά τη διενέργεια των τροποποιήσεων, εμφανίζουν αλλοιωμένο ή κατεστραμμένο περιεχόμενο, ώστε να μην εντοπίζονται ίχνη αλλοίωσης ή παραποίησης σε ενδεχόμενο έλεγχο</p>
      <p>• Διόρθωσης των αρχείων, που παράγει το συνδεδεμένο με το μηχανισμό λογισμικό, τα οποία προορίζονται για διαβίβαση πληροφοριών στις βάσεις δεδομένων της ΑΑΔΕ, ώστε να μην παρουσιάζεται η οποιαδήποτε απόκλιση με τα τροποποιημένα<br/>• Μαζικής διόρθωσης των αλγορίθμων ασφαλούς σήμανσης σε όλα τα παραγόμενα αρχεία, ώστε να αποτρέπεται τυχόν εντοπισμός λάθους</p>
      <p>• Εξάλειψης των ημερομηνιών τροποποίησης των αρχείων, που μεταβλήθηκαν, ώστε να μην αφήνεται σχετικό ίχνος ως προς το χρόνο μεταβολής τους</p>
      <p>• Αυτοματοποιημένης διαγραφής των καταχωρημένων παραγγελιών, καθώς και τα ίχνη αυτών (logs – βήματα χρήστη) κατά την εκκίνηση του υπολογιστή.</p>
      <p>Στο συγκεκριμένο κύκλωμα φέρεται να εμπλέκονται γύρω στις 100 επιχειρήσεις.<br/>Εκτιμάται ότι η συνολική καθαρή αποκρυβείσα φορολογητέα ύλη ανέρχεται σε 25 εκατομμύρια ευρώ, ενώ ο αναλογών Φ.Π.Α. σε περίπου 6 εκατομμύρια ευρώ. Οι σχετικές έρευνες είναι σε εξέλιξη στο πλαίσιο της παραγγελίας της Εισαγγελέως Οικονομικού Εγκλήματος.</p>
    </article>
  </body>
</html>