<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/anton-polyakov-poyasniv-svoye-viklyuchennya-zi-slugi-narodu-50053707.html"/>
    <meta property="og:site_name" content="НВ"/>
    <meta property="article:published_time" content="2019-11-15T10:19:00+00:00"/>
    <meta property="og:title" content="Поляков зв’язав своє виключення із Слуги народу зі збором підписів проти генпрокурора Рябошапки"/>
    <meta property="og:description" content="Народний депутат Антон Поляков зв’язав своє виключення з фракції Слуги народу з критикою генпрокурора Руслана Рябошапки і збором підписів за висловлення йому недовіри."/>
  </head>
  <body>
    <article>
      <h1>Поляков зв’язав своє виключення із Слуги народу зі збором підписів проти генпрокурора Рябошапки</h1>
      <h2>Народний депутат Антон Поляков зв’язав своє виключення з фракції Слуги народу з критикою генпрокурора Руслана Рябошапки і збором підписів за висловлення йому недовіри.</h2>
      <address>
        <time datetime="2019-11-15T10:19:00+00:00">15 Nov 2019, 10:19</time>
      </address>
      <p>Як повідомляє <a href="https://www.radiosvoboda.org/a/news-polyakov-vyklyuchennia-z-fraktsii/30273344.html">Радіо Свобода,</a> напередодні Поляков опублікував в своєму Telegram скріншот листування, в якому нібито викладені причини його виключення. Невідомий автор повідомлення стверджував, що Поляков пропускає засідання без попередження, голосує врозріз з рішеннями фракції і «підводить в критичні моменти».</p>
      <p>Поляков спростував ці звинувачення, заявивши, що не прогулював, а окремі законопроекти не підтримував через свої принципи.</p>
      <p>«У мене прогулів взагалі немає…Голосування проти? Ну хлопці, є якісь поодинокі законопроєкти, щодо яких у мене принципова позиція, тому що я був обраний людьми. Так, є позиція та загальна лінія партії, але лінія президента, яка трошки, давайте прямо говорити, відрізняється в деяких питаннях від позиції фракції. Правильно? Правильно. Я маю висловлювати волю виборців. І якщо в якихось законопроєктах проголосував проти чи утримався — це поодинокі випадки, і насправді є депутати, які більше за мене порушували цю партійну дисципліну», — заявив він.</p>
      <p>На питання, чому ж тоді, на його думку, фракція його виключила, він продемонстрував футболку з написом #Знімішапку і фото генпрокурора Руслана Рябошапки.</p>
      <p>«Я підписи ходжу збираю на висловлення недовіри нашому генеральному прокурору, тому що він одночасно якісь справи забуває, якісь справи не підписує, а про якісь згадує і незаконно повторне затримання», — зазначив депутат.</p>
      <p>Поляков повідомив, що на засіданні, де його виключили, було менше половини членів фракції.</p>
      <p>Раніше повідомлялося, що <a href="https://nv.ua/ukr/ukraine/politics/sluga-narodu-viklyuchila-dvoh-nardepiv-novini-ukrajini-50053676.html">з фракції Слуга народу виключили народних депутатів Анну Скороход та Антона Полякова.</a></p>
      <p>У фракції <a href="https://nv.ua/ukr/ukraine/politics/sluga-narodu-viklyuchila-skorohod-ta-polyakova-nazvana-prichina-50053691.html">пояснили виключення Полякова та Скороход їх неголосуванням за ті законопроекти, за якими є спільне рішення фракції.</a></p>
      <p>Напередодні Анна <a href="https://nv.ua/ukr/ukraine/politics/nardep-skorohod-vlada-zatrimala-cholovika-pislya-moyeji-vidmovi-golosuvati-za-rinok-zemli-novini-ukrajini-50053503.html">Скороход з трибуни ВР заявила про те, що за дорученням одного з заступників Офісу президента (особу вона не розкрила), а також заступника генпрокурора Віталія Каська її чоловік, колишній власник російського банку Пушкіно Олексій Алякін був незаконно затриманий</a>.</p>
      <p>Скороход вважає, що це було реакцією влади на те, що вона голосувала проти відкриття ринку землі.</p>
      <p>Глава фракції Слуга народу Давид Арахамія заявляв, що <a href="https://nv.ua/ukr/ukraine/politics/skandal-v-sluzi-narodu-nardepa-annu-skorohod-viklyuchat-z-frakciji-novini-ukrajini-50053519.html">Анну Скороход виключать з фракції Слуги народу</a> після її звинувачень на адресу керівництва фракції і Офісу президента.</p>
      <p>Також він стверджував, що <a href="https://nv.ua/ukr/ukraine/politics/arahamiya-zvinuvativ-skorohod-u-habarnictvi-novini-ukrajini-50053524.html">Скороход нібито неодноразово пропонувала іншим депутатам гроші за «рішення» тих чи інших питань.</a></p>
      <p><a href="https://nv.ua/ukr/ukraine/politics/bogdan-viklikaye-do-sebe-deputativ-slugi-narodu-detali-50052958.html">Антон Поляков розповідав, що глава ОПУ Андрій Богдан викликав до себе в кабінет депутатів фракції</a> для дачі пояснень через відмову голосувати за законопроекти.</p>
      <p>Також він стверджував, що <a href="https://nv.ua/ukr/ukraine/politics/deputat-vid-slugi-narodu-zayaviv-shcho-yogo-zamoviv-kolega-po-frakciji-video-50050349.html">колега по фракції «замовив його кримінальному авторитету».</a></p>
    </article>
  </body>
</html>