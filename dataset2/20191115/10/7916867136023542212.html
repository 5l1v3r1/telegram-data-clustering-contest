<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134657-eurolygoje-spindintis-giedraitis-vienas-mano-noru-buvo-save-cia-isbandyti.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-15T10:40:00+00:00"/>
    <meta property="og:title" content="Eurolygoje spindintis Giedraitis: „Vienas mano norų buvo save čia išbandyti“"/>
    <meta property="og:description" content="Rokas Giedraitis savo debiutiniame Eurolygos sezone žaidžia taip, tarsi būtų šių varžybų veteranas, o ne naujokas. 27 metų lietuvis yra rezultatyviausias ir naudingiausias Berlyno ALBA krepšininkas, o Vokietijos klubas vakar iškovojo antrąją pergalę per aštuonerias rungtynes. Tam padaryti prireikė dviejų pratęsimų, o Giedraitis žaidė dagiausiai šį sezoną – 37 minutes. Jis taip pat ir daugiausia kartų metė į krepšį (16, pataikė 7) ir surinko 15 taškų bei 4 ..."/>
  </head>
  <body>
    <article>
      <h1>Eurolygoje spindintis Giedraitis: „Vienas mano norų buvo save čia išbandyti“</h1>
      <address><time datetime="2019-11-15T10:40:00+00:00">15 Nov 2019, 10:40</time> by <a rel="author">https://www.facebook.com/jmiklovas</a></address>
      <p>Nuotr.: BasketNews.lt/V.Mikaitis</p>
      <figure>
        <a href="https://www.basketnews.lt/paveikslelis-206768-any1000x1000.jpg">
          <img src="https://www.basketnews.lt/paveikslelis-206768-any630x500.jpg"/>
        </a>
      </figure>
      <p>Nuotr. BasketNews.lt/V.Mikaitis</p>
      <p>Rokas Giedraitis savo debiutiniame Eurolygos sezone žaidžia taip, tarsi būtų šių varžybų veteranas, o ne naujokas. 27 metų lietuvis yra rezultatyviausias ir naudingiausias Berlyno ALBA krepšininkas, o Vokietijos klubas vakar iškovojo antrąją pergalę per aštuonerias rungtynes.</p>
      <p>Tam padaryti prireikė dviejų pratęsimų, o Giedraitis žaidė dagiausiai šį sezoną – 37 minutes. Jis taip pat ir daugiausia kartų metė į krepšį (16, pataikė 7) ir surinko 15 taškų bei 4 atkovotus kamuolius. Pastarieji skaičiai – panašūs į jo viso sezono skaičius.</p>
      <p>Per aštuonerias rungtynes Giedraičio vidurkiai Eurolygoje siekia 13,9 taško, 4,1 atkovoto kamuolio ir 14,3 naudingumo balo.</p>
      <p>„Komandos draugai, treneris manimi pasitiki, komanda suteikia šansus, atranda mane laisvą ir taip gaunasi“, – paprastą sėkmės formulę aiškino dvimetrinis puolėjas.</p>
      <figure>
        <iframe src="https://www.youtube.com/embed/KLwaONlfBeM" width="630" height="354" data-service="Youtube" scrolling="no"/>
      </figure>
      <p>Iki tol žaidęs Europos taurėje, o vasarą debiutavęs Lietuvos rinktinėje, Giedraitis atrodo nejaučiantis jokio aukštesnių varžybų barjero.</p>
      <p>„Iš pradžių, aišku, šioks toks barjeras buvo, pirmos rungtynės, įdomu ir taip toliau, bet kažkoks barjeras... Aišku, Eurolyga yra viršūnė, tai buvo tikrai vienas iš mano norų išbandyti save čia. Džiaugiuosi, kad viskas eina gerai ir reikia toliau dirbti“, – sakė Giedraitis.</p>
      <p>Ketvirtadienio dvikova Atėnuose jam nebuvo geriausia tritaškių pataikymo prasme (1/8), tačiau viskas nublanko prieš komandos pergalę.</p>
      <p>ALBA po šešių nesėkmių iš eilės nutraukė pralaimėjimų seriją, 106:105 įveikdama „Panathinaikos“.</p>
      <p>Po dvikovos OAKA rūbinėje skambėjo juokas ir lietuvių kalba – ne tik Giedraičiui bendraujant su žurnalistais iš gimtinės, bet ir komandos draugams vis numetant vieną kitą lietuvišką žodelį.</p>
      <p>Akivaizdu, kad laimėjimo šiai komandai reikėjo kaip oro.</p>
      <p>„Tos pergalės labai reikėjo, nes jau buvome pralaimėję šešis mačus iš eilės, Vokietijos lygoje pralaimėjome „Bayern“, – sakė Giedraitis. – Emocijos buvo nuėjusios žemyn, tos pergalės labai reikėjo, be to, pavyko laimėti po dviejų pratęsimų, tikrai džiugu. Taisytinų dalykų daug, tačiau smagu, kad su pergale važiuojame namo.“</p>
      <p>Giedraitis prisipažino, jog norėtų Atėnuose pabūti diena ilgiau ir pažiūrėti penktadienio dvikovą Pirėjuje, kur Kauno „Žalgiris“ kausis su „Olympiakos“, tačiau tam nėra laiko.</p>
      <p>ALBA šiandien grįžta atgal į Vokietiją, kur sekmadienį laukia vietinės lygos dvikova su Liudvigsburgo komanda.</p>
      <p>Nacionaliniame čempionate 5 kartus per 6 dvikovas laimėjusi ALBA užima ketvirtąją vietą.</p>
      <p>Giedraičio statistika Vokietijos lygoje yra net kiek kuklesnė nei Eurolygoje (vid. 10,7 taško, 3,5 atkovoto kamuolio, 12 naudingumo balų), tačiau lietuvis sako visada pirmiausia galvojantis apie pergales, o ne asmeninius pasiekimus.</p>
      <p>„Esi alkanas ir nori viską laimėti, – sakė Giedraitis. – Vis tiek skrendi, dalyvauji, nesinori vykti vien tam, kad sužaistume. Tikrai ne mano ir ne mūsų toks charakteris. </p>
      <p>Visada atiduodame visą širdį, sunkiai sportuojame. Dabar treniruočių daug nėra, bet jos būna intensyvios, ir smagu, kad laimime“, – sakė puolėjas.</p>
      <h3>
        <a href="https://www.basketnews.lt/zaidejai/8320-rokas-giedraitis.html">Rokas Giedraitis</a>
      </h3>
      <figure>
        <img src="https://www.basketnews.lt/paveikslelis-201163-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/80-berlyno-alba.html">Berlyno ALBA</a></li>
        <li>Pozicija: SF, SG</li>
        <li>Amžius: 27</li>
        <li>Ūgis: 200 cm</li>
        <li>Svoris: 88 kg</li>
        <li>Gimimo vieta: Tauragė, Lietuva</li>
      </ul>
      <h3>
        <a href="https://www.basketnews.lt/zaidejai/8320-rokas-giedraitis.html">Rokas Giedraitis</a>
      </h3>
      <figure>
        <img src="https://www.basketnews.lt/paveikslelis-93901-any150x150.jpg"/>
      </figure>
      <figure>
        <img src="https://www.basketnews.lt/paveikslelis-201163-crop100x150.jpg"/>
      </figure>
      <ul>
        <li>MIN: 28.48</li>
        <li>PTS: 13.88 (52.94%)</li>
        <li>REB: 4.13</li>
        <li>AS: 1.38</li>
        <li>ST: 1.75</li>
        <li>BS: 0.13</li>
        <li>TO: 1.38</li>
        <li>GM: 8</li>
      </ul>
    </article>
  </body>
</html>