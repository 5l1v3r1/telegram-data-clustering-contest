<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741867"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T10:46:00+00:00"/>
    <meta property="og:title" content="ญาติเหยื่อ&quot;ทัวร์มรณะ&quot;ภูมิใจ ลูกตายส่งต่อตับไตให้8ชีวิต"/>
    <meta property="og:description" content="ผอ.รพ.ร้อยเอ็ด มอบพวงหรีดอาลัยหนุ่มัวย 27 ปี เหยื่อรถทัวร์สมองตาย ญาติเผยแม้ลูกตายแต่ภาคภูมิใจ จิตกุศลบริจาคอวัยวะ 1 ผู้ให้ต่อชีวิตได้อีก 8 คน"/>
  </head>
  <body>
    <article>
      <h1>ญาติเหยื่อ"ทัวร์มรณะ"ภูมิใจ ลูกตายส่งต่อตับไตให้8ชีวิต</h1>
      <address>
        <time datetime="2019-11-15T10:46:00+00:00">15 Nov 2019, 10:46</time>
      </address>
      <figure>
        <img src="https://www.dailynews.co.th/admin/upload/20191115/news_sZrpqYEykr175636_533.jpg?v=20191115238"/>
      </figure>
      <p>
        <b>ผอ.รพ.ร้อยเอ็ด มอบพวงหรีดอาลัยหนุ่มัวย 27 ปี เหยื่อรถทัวร์สมองตาย ญาติเผยแม้ลูกตายแต่ภาคภูมิใจ จิตกุศลบริจาคอวัยวะ 1 ผู้ให้ต่อชีวิตได้อีก 8 คน</b>
      </p>
      <p>เมื่อวันที่ 15 พ.ย. นพ.ชลวิทย์ หลาวทอง ผอ.รพ.ร้อยเอ็ด พร้อมเจ้าหน้าที่โรงพยาบาล ได้มอบพวงหรีดเพื่อเป็นการแสดงความขอบคุณ นายสมหวัง เดิมบุรี บิดา และนางสิริลักษณ์ เสริมพิมาย ภรรยาของนายชาคริต เดิมบุรี อายุ 27 ปี ชาวอ.พิมาย จ.นครราชสีมา ผู้บริจาคอวัยวะรายที่ 4 ในปีงบประมาณ 2563 ด้วยภาวะสมองตายจากสาเหตุเลือดออกในสมองจากอุบัติเหตุรถทัวร์โดยสารพลิกคว่ำที่อ.สุวรรณภูมิ จ.เอ็ด โดยได้บริจาคตับ, ไตและดวงตา 2 ข้าง ให้กับศูนย์รับบริจาคอวัยวะสภากาชาดไทย เพื่อนำไปปลูกถ่ายให้แก่ผู้ป่วยต่อไป</p>
      <figure>
        <img src="https://www.dailynews.co.th/admin/upload/20191115/news_JTYJLzmSAr175636_533.jpg?v=20191115238?v=3767"/>
      </figure>
      <p> <br/>นายสมหวัง บิดาผู้เสียชีวิต เปิดเผยว่า ครั้งแรกที่ได้รับข่าวการเสียชีวิตของนายชาคริต ญาติทุกคนล้วนมีความเสียใจเป็นอย่างมาก แต่เมื่อทุกคนมีความเห็นพร้อมกันในการที่จะบริจาคอวัยวะของผู้เสียชีวิตแล้ว ต่างมีความภาคภูมิใจที่ทางครอบครัวได้มีส่วนร่วมในการได้บริจาคอวัยวะ เพื่อเป็นการสร้างกุศลให้แก่ผู้เสียชีวิต และบรรดาญาติ ๆ อีกทั้งเป็นการสร้างชีวิตใหม่จาก 1 ผู้ให้ ช่วยได้ 8 ชีวิต</p>
      <figure>
        <img src="https://www.dailynews.co.th/admin/upload/20191115/news_DcdrEKUCNB175637_533.jpg?v=20191115238?v=7637"/>
      </figure>
      <p> <br/>นพ.ชลวิทย์ กล่าวว่า ปัจจุบันรพ.ร้อยเอ็ด มีผู้ป่วยในระยะสุดท้ายอยู่เป็นจำนวนมาก ที่ทุกข์ทรมานจากการที่อวัยวะสำคัญ เช่น หัวใจ ตับ ไต ปอด ฯลฯ ไม่สามารถทำงานได้ตามปกติ วิธีรักษาทางการแพทย์ที่ดีที่สุดสำหรับผู้ป่วยเหล่านี้ คือ การปลูกถ่ายอวัยวะใหม่ จึงรอผู้มีจิตศรัทธา ซึ่งได้แสดงเจตนารมณ์ในการบริจาคอวัยวะ หรือได้จากญาติที่มีความประสงค์บริจาคอวัยวะของบุคคลนั้น จึงจะช่วยให้ผู้ป่วยในระยะสุดท้ายมีชีวิตอยู่เป็นประโยชน์ต่อครอบครัวและสังคมต่อไปได้<br/> <br/>อย่างไรก็ตาม คุณสมบัติของผู้บริจาคอวัยวะ จะต้องมีอายุไม่เกิน 60 ปี เสียชีวิตจากสภาวะสมองตายด้วยสาเหตุต่าง ๆ ปราศจากโรคติดเชื้อ และโรคมะเร็ง ไม่เป็นโรคเรื้อรัง เช่น เบาหวาน หัวใจ โรคไต ความดันโลหิตสูง โรคตับ และไม่ติดสุรา นอกจากนี้อวัยวะที่จะนำไปปลูกถ่ายต้องทำงานได้ดี ปราศจากเชื้อที่ถ่ายทอดทางการปลูกถ่ายอวัยวะ เช่น ไวรัสตับอักเสบชนิดบี ไวรัสเอดส์ เป็นต้น.</p>
    </article>
  </body>
</html>