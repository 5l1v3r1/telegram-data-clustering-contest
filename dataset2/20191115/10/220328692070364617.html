<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/ot-namibiya-zakharieva-pristigna-v-angola-406785.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T10:58:00+00:00"/>
    <meta property="og:title" content="От Намибия Захариева пристигна в Ангола"/>
    <meta property="og:description" content="Mинистърът на външните работи Екатерина Захариева разговаря във Виндхук с президента на Република Намибия - Хаге Готфрид Гейнгоб"/>
  </head>
  <body>
    <article>
      <h1>От Намибия Захариева пристигна в Ангола</h1>
      <address>
        <time datetime="2019-11-15T10:58:00+00:00">15 Nov 2019, 10:58</time>
      </address>
      <p>Заместник министър-председателят и министър на външните работи Екатерина Захариева пристигна от столицата на Намибия Виндхук в Луанда, съобщи МВнР. Тя ще бъде на двудневно официално посещение в Република Ангола по покана на външния министър Мануел Домингуш Аугущу - първо по рода си след 1989 година.</p>
      <p>Целта на посещението е да възстанови и засили политическите контакти между двете страни, както и да насърчи бизнес контактите и инвестициите на български компании в Ангола.</p>
      <p>
        <b>Българското завръщане в Ангола</b>
      </p>
      <p>Външнотърговските отношения на България с региона са част от общата търговска политика и политиката за сътрудничество за развитие на ЕС спрямо държавите от Африка на юг от Сахара, в чието формиране страната ни участва активно. Външноикономическите отношения на България с тези страни следва да се активизират, предвид традиционно добрите връзки с редица от тях и с оглед нарастващата роля на региона в световната политика и икономика, огромния икономически потенциал и природни богатства.</p>
      <p>Очаква се да бъде обсъдено и възстановяването на традицията анголски граждани да се обучават в български университети. По информация от МОН в момента 40 анголски граждани се обучават в България.</p>
      <p>Анголската страна проявява интерес и за проучване на възможностите за обучение на нейни военни в България. През 2017 г. делегация, водена от генерал-лейтенант Антониу Фернандеш, началник на Артилерията на Ангола, посети Националния военен университет "В. Левски", а заместник-министърът на риболова на Ангола г-жа Мария Антониу Нелумба посети Висшия военноморски университет "Н. Вапцаров" във Варна.</p>
      <p>Вицепремиерът Екатерина Захариева получи покана за посещение в Ангола по време на първата си среща със своя колега Мануел Домингуш Аугущу в Претория през 2018 г. Тогава в Република Южна Африка като председател на Съвета на ЕС Захариева бе съпредседател на министерската срещу ЕС - Южноафриканска общност за развитие (SADC). Тогава българският външен министър разговаря по телефона и с министъра на икономиката на Ангола, който е завършил висшето си образование в УНСС. И с двамата министри Захариева обсъди възможностите за различни форми на сътрудничество в областта на сигурността, трансграничната престъпност, трафика на хора и оръжие, както и нелегалната миграция.</p>
      <p>Република Ангола е страна в Южна Африка, разположена върху площ от 1 246 700 кв. км на южното крайбрежие на Атлантическия океан. На север граничи с Демократична Република Конго, на изток - със Замбия и на юг - с Намибия.</p>
      <p>Страната е бивша португалска колония, която получава независимост на 11 ноември 1975 г. България е една от първите страни, признали независимостта на Ангола още същия ден с телеграма до анголския президент Агостиньо Нето. Населението на Ангола е 17 милиона.</p>
      <p>
        <b>Пробив в Намибия</b>
      </p>
      <p>Два дни по-рано - на 13 ноември, Екатерина Захариева представи възможностите за бизнес между Намибия и България пред представители на правителството на африканската страна, съобщи тогава пресцентърът на МВнР.</p>
      <p>В рамките на своето двудневно официално посещение и след срещите си с президента Хаге Готфрид Гейнгоб и министър-председателя Сара Кугуингелуа, българският първи дипломат проведе обстойни консултации със своя колега - вицепремиера и министър на международните отношения и сътрудничеството г-жа Нетумбо Нанди-Ндаитва. В тях се включиха от намибийска страна още министърът на финансите, на околната среда и туризма, на икономическото планиране, зам.-министърът на висшето образование, обучението и иновациите, зам.-министърът на вътрешните работи и миграцията.</p>
      <figure>
        <a href="https://dnes.dir.bg/gallery/ot-namibiya-ekaterina-zaharieva-pristigna-v-angola?i=2">
          <img src="https://static.dir.bg/uploads/images/2019/11/15/1901674/orig.jpg?_=1573800927"/>
        </a>
      </figure>
      <p>
        <i>Екатерина Захариева разговаря на четири очи с вицепремиера и министър на международните отношения и сътрудничеството на страната Нетумбо Нанди-Ндаитва</i>
      </p>
      <p>
        <i>Снимка: МВнР</i>
      </p>
      <p>"Голяма чест за мен е да съм първият външен министър на България, посетил вашата страна. Земеделието, хранителната промишленост и фармацевтичната индустрия, включително производството на лекарства за ветеринарната медицина, са сред секторите, в които може да си партнираме", каза Захариева. Тя изтъкна, че отношенията ни имат потенциал и в енергетиката - тъй като България вече е натрупала голяма експертиза във възобновяемите енергийни източници, които Намибия също има планове за експлоатира ефективно.</p>
      <p>"Може да ви предадем нашия опит във финансирането на стартиращи бизнес компании и в иновациите. Предлагаме много добро висше образование по информационни технологии и аграрно инженерство. Необходимо е да се фокусираме върху професиите, от които бизнесът се нуждае. Нашият бизнес е отворен за сътрудничество и би се съгласил да вземе на стаж младежи от вашите държави като МВнР може да съдейства за издаване на краткосрочни визи за обмяна на опит и стажове", изтъкна българският вицепремиер.</p>
      <p>"По време на нашата борба за самоопределение и независимост вие ни оказахте незабравима помощ - България обучи в своите университети редица представители на нашето освободително движение, които сега заемат ръководни постове в държавното управление или в частния бизнес - каза вицепремиерът и външен министър на Намибия г-жа Нетумбо Нанди-Ндаитва.</p>
    </article>
  </body>
</html>