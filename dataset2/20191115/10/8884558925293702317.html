<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/od-danes-so-pri-nas-obvezne-zimske-gume"/>
    <meta property="og:site_name" content="Primorske novice"/>
    <meta property="article:published_time" content="2019-11-15T10:11:12+00:00"/>
    <meta property="og:title" content="Od danes so pri nas obvezne zimske gume"/>
    <meta property="og:description" content="Od 15. novembra do 15. marca je v Sloveniji zakonsko določeno, da morajo imeti vsa osebna vozila in dostavniki ter minibusi obvezno zimsko opremo. Predpisana globa za neupoštevanje znaša najmanj 40 evrov oziroma največ 500 evrov, če voznik brez zimske opreme povzroči zastoj oziroma ovira promet."/>
  </head>
  <body>
    <article>
      <h1>Od danes so pri nas obvezne zimske gume</h1>
      <address><time datetime="2019-11-15T10:11:12+00:00">15 Nov 2019, 10:11</time> by <a rel="author">Peter Pirkovič</a></address>
      <p>
        <b>Od 15. novembra do 15. marca je v Sloveniji zakonsko določeno, da morajo imeti vsa osebna vozila in dostavniki ter minibusi obvezno zimsko opremo. Predpisana globa za neupoštevanje znaša najmanj 40 evrov oziroma največ 500 evrov, če voznik brez zimske opreme povzroči zastoj oziroma ovira promet.</b>
      </p>
      <figure>
        <img src="https://static.primorske.si/foto/highres/politika/719870_263-zimske_gume_028.jpg"/>
        <figcaption>Poskrbite, da bo vaš avtomobil čim prej imel zimsko obutev, saj boste samo tako dobro pripravljeni na spremenljive razmere na cestah. Foto: Leo Caharija</figcaption>
      </figure>
      <p><b>SLOVENIJA</b> &gt; Zima v pravem pomenu besede še ni potrkala na vrata, zato je marsikateri uporabnik odlašal do zadnjega, zakonsko določenega dneva, ko morajo biti vozila opremljena z zimskimi gumami. A zakon obenem določa, da v kolikor pred omenjenim datumom nastopijo zimske razmere (sneg ali poledica), morajo biti avtomobili opremljeni z zimsko obutvijo.</p>
      <h3>Zimska guma potrebuje nizke temperature</h3>
      <p>Ko se temperature spustijo pod sedem stopinj Celzija, je oprijem letnih gum bistveno slabši in takrat nastopi čas zimskih gum. To pomeni, da morajo gume imeti na sebi oznako M+S, M.S ali M&amp;S oziroma oznako snežinke, še bolj pomembno pa je, da mora biti na njih, kot določa zakon, vsaj trimilimetrski profil.</p>
      <blockquote><b>Zimska oprema v sosednjih državah</b><br/>Avstrija: od 1. novembra do 15. aprila, štiri zimske gume (minimalno 4 mm profila);<br/>Italija: od 1. novembra do 15. aprila, v dolini Aoste od 15. oktobra, štiri zimske gume ali letne gume ter snežne verige;<br/>Hrvaška: od 15. novembra do 15. aprila, štiri zimske gume (minimalno 4 mm profila) ali letne gume ter snežne verige.</blockquote>
      <p>A mnogi strokovnjaki opozarjajo, da guma na mokri, zasneženi in poledeneli podlagi precej oprijema izgublja že pri štirimilimetrskemu profilu žlebov. Samo za predstavo, nove gume imajo večinoma osem ali celo devetmilimetrski profil žlebov. Pomembno pri izbiri gum je tudi leto izdelave. Guma naj ne bo starejša od štirih let, kajti po tolikem času jo načne zob časa, posledica pa je izguba zanesljivega stika s podlago. Prav tako ni nepomembno dejstvo, da menjavo gum zaupamo vulkanizerjem. Ti vselej poskrbijo za kakovostno premontažo ter za pravo nastavitev gum, da bo oprijem optimalen in da bo obraba enakomerna.</p>
      <p>Seveda se med vozniki velikokrat krešejo mnenja o proizvajalcih. Zato si morda velja ogledati najnovejši test zimskih gum, ki so ga nedavno objavili pri AMZS.</p>
      <h3>V priobalnem pasu ni obvezna, je pa priporočljiva</h3>
      <p>Zakon o pravilih cestnega prometa določa, da morajo biti vozila do skupne teže tri tone in pol opremljena z vsemi štirimi zimskimi gumami oziroma imajo ta na sebi nameščeno letno obutev, a mora voznik za izpolnitev pogojev imeti v vozilu snežne verige. Vendar je to zgolj metanje peska v oči, saj se, ko se na cesti razmere poslabšajo, velik del voznikov sooča z neznanjem nameščanja verig na gume.</p>
      <p>Omeniti velja še to, da v zakonsko določeno zimsko opremo spadajo tudi večja transportna dvosledna vozila s skupno težo, ki presega 3,5 tone. Zanje je določeno, da morajo imeti zimske gume vsaj na pogonskih kolesih oziroma imajo lahko letne gume, a tudi ustrezne verige. Ti so dolžni imeti tudi lopato. Ko gre za zimsko opremo, velja omeniti, da so iz teh določil izvzeti vozniki v priobalnem pasu, vendar ni odveč omeniti, da so lahko temperature asfalta tudi na tem območju pozimi krepko pod sedmimi stopinjami, ko pa letna guma ni več tako zelo zanesljiva.</p>
    </article>
  </body>
</html>