<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nektere-cesty-na-hrebenech-krkonos-jsou-zavate-hrozi-silny-vitr/1821348?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T10:10:00+00:00"/>
    <meta property="og:title" content="Některé cesty na hřebenech Krkonoš jsou zaváté, hrozí silný vítr"/>
    <meta property="og:description" content="Pec pod Sněžkou (Trutnovsko) - Některé cesty na hřebenech Krkonoš jsou zaváté po nedávném sněžení se silným větrem. Meteorologové v Královéhradeckém kraji zvláště na horách varují, že vítr tam může v nárazech dosahovat až 90 kilometrů v hodině. ČTK to zjistila na webu horské služby."/>
  </head>
  <body>
    <article>
      <h1>Některé cesty na hřebenech Krkonoš jsou zaváté, hrozí silný vítr</h1>
      <address><time datetime="2019-11-15T10:10:00+00:00">15 Nov 2019, 10:10</time> by <a rel="author" href="http://www.ctk.cz/" target="_blank">ČTK</a></address>
      <p>Pec pod Sněžkou (Trutnovsko) - Některé cesty na hřebenech Krkonoš jsou zaváté po nedávném sněžení se silným větrem. Meteorologové v Královéhradeckém kraji zvláště na horách varují, že vítr tam může v nárazech dosahovat až 90 kilometrů v hodině. ČTK to zjistila na <a href="https://www.horskasluzba.cz/cz/pocasi-na-horach/upozorneni-hs/krkonose">webu</a> horské služby.</p>
      <p>"Napadl na hřebenech sníh a jelikož byl silný vítr, tak na některých místech sníh vyfoukal a někde vytvořil až půlmetrové závěje. V takové situaci může být pro turisty pohyb vysilující," řekl dnes ČTK náčelník krkonošské horské služby Pavel Jirsa.</p>
      <p>U hřebenové Luční boudy v nadmořské výšce 1415 metrů bylo ráno okolo nuly, silná mlha, okolo 20 centimetrů sněhu a vítr v nárazech dosahoval přes 70 kilometrů v hodině. Ještě silnější vítr byl zaznamenán na Sněžce, přes 100 kilometrů v hodině, vyplynulo z informací české a polské horské služby. Tento týden Krkonoše zasáhlo před nacházející zimou první vydatnější sněžení, sníh se dnes dopoledne držel i v údolích. Tam ale v důsledku vyšších teplot tál.</p>
      <p>Kabinová lanovka z Pece pod Sněžkou přes Růžovou horu na Sněžku má pravidelnou podzimní odstávku kvůli údržbě, až do 6. prosince pojede jen o víkendech. Turisté se na hřebeny hor ve všední dny se dostanou jen pěšky. I kdyby byla v provozu, zřejmě by dnes nejela, protože může fungovat, jen není-li vítr silnější než 60 kilometrů v hodině.</p>
      <p>Podle meteorologů by dnes v Královéhradeckém kraji mělo být zataženo, místy polojasno nebo skoro jasno. K večeru od jihozápadu by mělo oblačnosti přibývat. Nejvyšší denní teploty dosáhnou až k 12 stupňům Celsia, v 1000 metrech na horách bude kolem plus sedmi stupňů. Vítr má vát čerstvý, na horách by měl v nárazech dosahovat 55 až 90 kilometrů v hodině. Podobné počasí se očekává i v sobotu.</p>
    </article>
  </body>
</html>