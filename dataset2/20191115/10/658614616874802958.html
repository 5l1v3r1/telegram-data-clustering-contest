<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175847/om-eist-2-jaar-cel-voor-steekpartij-in-polenhotel"/>
    <meta property="og:site_name" content="omroep flevoland"/>
    <meta property="article:published_time" content="2019-11-15T10:19:00+00:00"/>
    <meta property="og:title" content="OM eist 2 jaar cel voor steekpartij in Polenhotel"/>
    <meta property="og:description" content="Het Openbaar Ministerie (OM) heeft 2 jaar cel geëist tegen een Poolse man. Hij wordt beschuldigd van poging tot doodslag. De man woont in een zogenoemd Polenhotel aan de Bosruiterweg in Zeewolde. Daar zou hij op 13 juli een andere Pool hebben neergestoken."/>
  </head>
  <body>
    <article>
      <h1>OM eist 2 jaar cel voor steekpartij in Polenhotel</h1>
      <address>
        <time datetime="2019-11-15T10:19:00+00:00">15 Nov 2019, 10:19</time>
      </address>
      <p>
        <b>Het Openbaar Ministerie (OM) heeft 2 jaar cel geëist tegen een Poolse man. Hij wordt beschuldigd van poging tot doodslag. De man woont in een zogenoemd Polenhotel aan de Bosruiterweg in Zeewolde. Daar zou hij op 13 juli een andere Pool hebben neergestoken.</b>
      </p>
      <p>De 35-jarige man zei tegen de rechtbank dat het slachtoffer hem pestte. Diegene draaide steeds keiharde muziek en had de verdachte buiten in elkaar geslagen. De 35-jarige liep daarbij een gebroken neus op. Hij haalde binnen een mes en stak daarmee de andere Pool diep in de buik.</p>
      <p><b>Dronken</b><br/>Volgens het OM had het slachtoffer dood kunnen zijn als de artsen er niet op tijd bij waren geweest. De officier vond dat de verdachte genoeg tijd had gehad om weg te lopen bij de vechtpartij. Zij nam bij het vaststellen van de eis ook mee dat beide mannen die avond dronken waren.</p>
      <p><b>Noodweer</b><br/>Volgens de advocaat van de verdachte was hij in shock nadat hij in elkaar geslagen was. De verdachte liep naar binnen omdat hij dacht daar veilig zijn wonden te kunnen verzorgen. Daar werd hij echter opnieuw aangevallen. De advocaat zei daarom dat dit een geval van noodweer is en vroeg om vrijspraak.</p>
      <p>De uitspraak is op 29 november.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>