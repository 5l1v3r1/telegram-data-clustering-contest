<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617711,Krystyna-Szter-nominowana-do-Nagrody-POLIN-2019.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-15T10:24:47+00:00"/>
    <meta property="og:title" content="Krystyna Szter nominowana do Nagrody POLIN 2019"/>
    <meta property="og:description" content="Krystyna Szter, prezes oddziału Stowarzyszenia Społeczno-Kulturalnego „Pojezierze” w Barczewie została nominowana do ogólnopolskiej Nagrody POLIN 2019, przyznawanej tym, którzy przyczyniają się do kultywowania pamięci o Żydach i ich dorobku kulturalnym. Wyniki poznamy 3 grudnia."/>
  </head>
  <body>
    <article>
      <h1>Krystyna Szter nominowana do Nagrody POLIN 2019</h1>
      <address>
        <time datetime="2019-11-15T10:24:47+00:00">15 Nov 2019, 10:24</time>
      </address>
      <p>
        <b>Krystyna Szter, prezes oddziału Stowarzyszenia Społeczno-Kulturalnego „Pojezierze” w Barczewie została nominowana do ogólnopolskiej Nagrody POLIN 2019, przyznawanej tym, którzy przyczyniają się do kultywowania pamięci o Żydach i ich dorobku kulturalnym. Wyniki poznamy 3 grudnia.</b>
      </p>
      <p>Krystyna Szter, z zawodu nauczycielka, radna powiatu, od 7 lat jako prezes stowarzyszenia, opiekuje się w ramach wolontariatu dawną barczewską bożnicą, w której dzisiaj mieści się Galeria Sztuki „Synagoga”. Dzięki jej zaangażowaniu miejsce to jest ważnym ośrodkiem kultury na mapie województwa.<br/><br/>W galerii, gdzie zachowały się elementy wystroju dawnej synagogi, zgromadzono wiele pamiątek po Żydach, którzy mieszkali na Warmii.<b> W Barczewie ta społeczność żyła w zgodzie z innymi nacjami, niemiecką, polska, warmińską i, chociaż nieliczna, zaznaczyła swoją obecność w różnych dziedzinach życia.</b> Żydzi zajmowali się głównie kupiectwem i usługami, ale byli wśród nich również prawnicy, lekarze, nauczyciele. Ich los, podobnie jak wielu żyjących tuż przed wojną Żydów na Warmii, był tragiczny. Jeśli nie zdołali wyjechać, w czasach terroru hitlerowskiego trafili do obozów zagłady. Wybudowana w 1894 roku barczewska synagoga nie podzieliła losu innych świątyń, które podczas tzw. nocy kryształowej zostały spalone, ponieważ wobec malejącej liczby wyznawców, gmina żydowska w 1937 roku sprzedała budynek osobie prywatnej. Po wybuchu wojny mieściło się tutaj hitlerowskie więzienie. W latach 1976- 1978 przeprowadzono gruntowny remont budynku i urządzono w nim oddział Muzeum Warmii i Mazur. Potem mieściło się tu Centrum Tkactwa Warmii i Mazur. Dla obecnego użytkownika, barczewskiego oddziału SSK „Pojezierze” z prezesem Krystyną Szter, jest nie tylko biurem, ale i miejscem aktywnego działania. Wiele w tych działań jest związanych z upamiętnieniem Żydów, w tym ich dorobku kulturalnego.</p>
      <figure>
        <img src="http://m.wm.pl/2019/11/n/wu-ka-fot-2-synagoga-591343.jpg"/>
      </figure>
      <p>— Ale nie tylko — mówi Krystyna Szter. — W galerii organizowane są również wernisaże malarskie i spotkania autorskie osób, które z Żydami i tematyką żydowską nie mają nic wspólnego, a tworzą dzieła plastyczne, literaturę, muzykę czy też rękodzieło artystyczne. To miejsce żyje kulturą!<br/><br/>W mijającym roku miała tu wystawę obrazów m. in. Anastazja Fietisowa, fotografii Andrzej Lubecki, recital poetycki Magdalena Łowkiel. Do kultury żydowskiej z przeszłości i teraźniejszości nawiązywały zaprezentowane 13 września prace malarskie Agnieszki Markowicz z Barczewa, tegorocznej stypendystki Marszałka Województwa Warmińsko-Mazurskiego. „ Jest tu klimatycznie, artystycznie, historycznie!”, to jeden z wpisów autorstwa turysty, który w tym roku odwiedził barczewską Galerię Sztuki „Synagoga”. <br/><br/>Od kwietnia do października Krystyna Szter oprowadza społecznie przybywające tu licznie wycieczki. Jest, jak chwalą ją turyści, osobą ciepłą i uczynną. W ramach jednego z projektów, dzięki jej inicjatywie, w dawnej synagodze umieszczono 49 imiennych tabliczek barczewskich rodzin, które zginęły podczas ostatniej wojny. W 2017 roku Krystyna Szter zaangażowała się w sprowadzenie z muzeum w Stębarku składowanych tam nagrobków ( macew) z żydowskiego cmentarza ( kirkutu), który został zlikwidowany w latach 60-tych ub. wieku. Po ich odnowieniu, na posesji przy synagodze utworzono lapidarium. Również na terenie budynku dawnej synagogi prowadzone są różnorodne działania inwestycyjne, jak ostatnio wymiana okien.</p>
      <figure>
        <img src="http://m.wm.pl/2019/11/n/wu-ka-szter-krystyna-591341.jpg"/>
      </figure>
      <p>— Mijający rok oceniam dla siebie jako bardzo łaskawy — mówi Krystyna Szter. — Otrzymałam odznakę honorową „Za zasługi dla turystyki” oraz statuetkę Przyjaciela Warmii. Nie ukrywam, że nominacją do Nagrody POLIN 2019 jestem bardzo zaskoczona i czuję się doceniona. To dobra zachęta do pracy.<br/><br/>wk</p>
      <blockquote>Nagroda POLIN przyznawana jest co roku ( w tym po raz piąty) przez Muzeum Historii Żydów Polskich osobo, organizacjom lub instytucjom aktywnie działającym na rzecz ochrony pamięci o historii polskich Żydów oraz przyczyniają się do kształtowania wspólnej przyszłości, wzajemnego zrozumienia i szacunku pomiędzy Polakami i Żydami. W tym, roku, spośród 80 zgłoszeń z całej Polski kapituła wyłoniła 7 finalistów. Ogłoszenie wyników nastąpi 3 grudnia podczas uroczystej gali w Muzeum Historii Żydów Polskich. Zwycięzca otrzyma nagrodę finansową oraz rzeźbę Barbary Falender.</blockquote>
    </article>
  </body>
</html>