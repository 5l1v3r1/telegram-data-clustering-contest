<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/next-maharashtra-cm-from-shiv-sena-decision-on-congress-joining-govt-soon-says-ncp.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T10:02:00+00:00"/>
    <meta property="og:title" content="മഹാരാഷ്ട്രയിലെ തീരുമാനം അന്തിമമാകുമോ?; കോണ്‍ഗ്രസ് തീരുമാനം ഉടന്‍; തിരക്കിട്ട് യോഗങ്ങള്‍"/>
    <meta property="og:description" content="Congress Maharashtra National News Nawab Malik NCP Shiv Sena India മഹാരാഷ്ട്രയില്‍ രാഷ്ട്രീയ ചരടുവലികള്‍ക്ക് അന്ത്യം കുറിച്ച് ശിവസേന-എന്‍.സി.പി-കോണ്‍ഗ്രസ് സഖ്യത്തിന് തീരു"/>
  </head>
  <body>
    <article>
      <h1>മഹാരാഷ്ട്രയിലെ തീരുമാനം അന്തിമമാകുമോ?; കോണ്‍ഗ്രസ് തീരുമാനം ഉടന്‍; തിരക്കിട്ട് യോഗങ്ങള്‍</h1>
      <address><time datetime="2019-11-15T10:02:00+00:00">15 Nov 2019, 10:02</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ രാഷ്ട്രീയ ചരടുവലികള്‍ക്ക് അന്ത്യം കുറിച്ച് ശിവസേന-എന്‍.സി.പി-കോണ്‍ഗ്രസ് സഖ്യത്തിന് തീരുമാനമായെന്ന സൂചനകളാണ് പുറത്തുവരുന്നത്. മുഖ്യമന്ത്രി ശിവസേനയില്‍നിന്നായിരിക്കുമെന്നാണ് പ്രാഥമിക വിവരം.</p>
      <p>കോണ്‍ഗ്രസ്‌, സര്‍ക്കാരിന്റെ ഭാഗമാവണോ പുറത്തുനിന്ന് പിന്തുണക്കണോ എന്ന കാര്യത്തില്‍ അന്തിമ തീരുമാനമായിട്ടില്ലെന്ന് എന്‍.സി.പി നേതാവ് നവാബ് മാലിക് പറഞ്ഞു.</p>
      <p>‘മുന്‍ സഖ്യത്തില്‍നിന്നും വേര്‍പെട്ട് വന്ന ശിവസേനയെ ആത്മാഭിമാനം നഷ്ടപ്പെടാതെ ചേര്‍ത്തുനിര്‍ത്തേണ്ട ഉത്തരവാദിത്വമുണ്ട്. അതുകൊണ്ട് മുഖ്യമന്ത്രി സ്ഥാനം ശിവസേനയ്ക്ക് വിട്ടുനല്‍കാനാണ് ആലോചന. കോണ്‍ഗ്രസ് സര്‍ക്കാരിന്റെ ഭാഗമാകണോ അതോ പുറത്തുനിന്ന് പിന്തുണച്ചാല്‍ മതിയോ എന്ന കാര്യത്തില്‍ ഉടന്‍ തീരുമാനമുണ്ടാകും’, മാലിക് പറഞ്ഞു.</p>
      <related>
        <a href="https://www.doolnews.com/maharashta-cmp-finalised-sena-to-get-full-term-cm-1-deputy-cm-each-from-congress-ncp-454.html?utm_source=doolnews&amp;utm_medium=related"/>
      </related>
      <p>എന്‍.സി.പി നേതാവ് ശരദ് പവാര്‍ ഞായറാഴ്ച ദല്‍ഹിയില്‍വെച്ച് കോണ്‍ഗ്രസ് അധ്യക്ഷ സോണിയാഗാന്ധിയുമായി നടത്തിയ ചര്‍ച്ചയില്‍നിന്ന് ഉരുത്തിരിഞ്ഞതാണ് തീരുമാനമെന്നാണ് സൂചന.</p>
      <p>സോണിയയും ശരദ് പവാറും ശിവസേന നേതാവ് ഉദ്ധവ് താക്കറെയുമായി ഉടന്‍ ചര്‍ച്ച നടത്തും. കോണ്‍ഗ്രസ്-എന്‍.സി.പി ചര്‍ച്ചയ്ക്കുശേഷമായിരിക്കും ഇത്. അന്തിമ തീരുമാനമെടുക്കുന്ന നിര്‍ണായക കൂടിക്കാഴ്ചയാവുമിതെന്നാണ് സൂചന.</p>
      <p>അതേസമയം, ബി.ജെ.പിയെക്കൂടാതെ ആര്‍ക്കും മഹാരാഷ്ട്രയില്‍ സര്‍ക്കാരുണ്ടാക്കാന്‍ കഴിയില്ലെന്ന് ബി.ജെ.പി മുന്‍ മുഖ്യമന്ത്രി ദേവേന്ദ്ര ഫഡ്‌നാവിസ് അവകാശപ്പെട്ടു.</p>
      <related>
        <a href="https://www.doolnews.com/road-clear-for-sena-ncp-congress-govt-parties-finalise-draft-common-agenda677.html?utm_source=doolnews&amp;utm_medium=related"/>
      </related>
      <p>ശിവസേനയും കോണ്‍ഗ്രസും എന്‍.സി.പിയും തമ്മില്‍ സര്‍ക്കാര്‍ രൂപീകരണവുമായി ബന്ധപ്പെട്ട് ഇന്നലെ രാത്രിയും ഇന്ന് രാവിലെയുമായി ചര്‍ച്ചകള്‍ നടന്നിരുന്നു. മുഖ്യമന്ത്രി ശിവസേനക്കും ഉപമുഖ്യമന്ത്രി സ്ഥാനങ്ങള്‍ കോണ്‍ഗ്രസിനും എന്‍.സി.പിയ്ക്കും ലഭിക്കുമെന്നാണ് വിവരം.</p>
      <p>പൊതുമിനിമം പദ്ധതി(കോമണ്‍ മിനിമം പ്രോഗ്രാം) സംബന്ധിച്ച് മൂന്ന് പാര്‍ട്ടികളും ധാരണയിലെത്തി. ഇതുപ്രകാരം ശിവസേനയ്ക്ക് മുഖ്യമന്ത്രി സ്ഥാനവും നാഷണലിസ്റ്റ് കോണ്‍ഗ്രസ് പാര്‍ട്ടിക്ക് (എന്‍.സി.പി) 14 മന്ത്രിമാരും കോണ്‍ഗ്രസിന് 12 മന്ത്രിസ്ഥാനവും ലഭിക്കും.</p>
      <related>
        <a href="https://www.doolnews.com/3-day-meet-of-bjp-mlas-in-mumbai-to-begin-tomorrow-454.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മുഖ്യമന്ത്രി സ്ഥാനത്തിന് പുറമെ 16 മന്ത്രിസ്ഥാനങ്ങളും ശിവസേനയ്ക്ക് ലഭിക്കുമെന്നാണ് അറിയുന്നത്.</p>
      <p>കോണ്‍ഗ്രസ് അധ്യക്ഷ സോണിയ ഗാന്ധിയും എന്‍.സി.പി നേതാവ് ശരദ് പവാറും തമ്മില്‍ അടുത്ത ദിവസം തന്നെ കൂടിക്കാഴ്ച നടത്തുമെന്നും പാര്‍ട്ടി വൃത്തങ്ങള്‍ അറിയിച്ചു.</p>
      <p>മഹാരാഷ്ട്രയില്‍ രാഷ്ട്രപതി ഭരണത്തിന് കേന്ദ്രം നിര്‍ദേശം നല്‍കിയിതിന് പിന്നാലെ ശിവസേന-കോണ്‍ഗ്രസ്- എന്‍.സി.പി നേതാക്കള്‍ വിവിധ ഘട്ടങ്ങളിലായി ചര്‍ച്ച നടത്തിയിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>