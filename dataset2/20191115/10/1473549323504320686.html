<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/radlin-15-latka-potracona-na-pasach-przez-dwa-samochody,984984.html"/>
    <meta property="og:site_name" content="TVN24"/>
    <meta property="article:published_time" content="2019-11-15T10:32:00+00:00"/>
    <meta property="og:title" content="Odbiła się od samochodu, wpadła pod drugi. Wstrząsające nagranie z potrącenia na pasach"/>
    <meta property="og:description" content="Policja publikuje, ku przestrodze, wstrząsające nagranie z monitoringu. 15-latka na pasach zostaje potrącona przez samochód, odbija się od maski i wpada pod drugi, nadjeżdżający z przeciwka. Próbuj..."/>
  </head>
  <body>
    <article>
      <h1>Odbiła się od samochodu, wpadła pod drugi. Wstrząsające nagranie z potrącenia na pasach</h1>
      <address><time datetime="2019-11-15T10:32:00+00:00">15 Nov 2019, 10:32</time> by <a rel="author">mag/gp</a></address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/d6133ee4-5b56-4fa9-ba86-14726370b2e9.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/f051d1dd-1ec6-40c3-b925-1e30bcf148da-480p.mp4"/>
          <figcaption>15-latka potrącona przez dwa auta na pasach - monitoring</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3e021201-2b97-4bde-b862-3fc1653af2e6-480p.mp4"/>
          <figcaption>Potrącenie 15-latki na pasach w Radlinie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/84c07a74-9585-4aa3-8d43-531ea4e34104-480p.mp4"/>
          <figcaption>Mieszkańcy Radlina o pasach, gdzie potrącono 15-latkę</figcaption>
        </figure>
        <figcaption>Radlin. 15-latka potrącona na pasach przez dwa samochody<cite>Foto: policja | Video: śląska policja</cite></figcaption>
      </slideshow>
      <h3>Policja publikuje, ku przestrodze, wstrząsające nagranie z monitoringu. 15-latka na pasach zostaje potrącona przez samochód, odbija się od maski i wpada pod drugi, nadjeżdżający z przeciwka. Próbuje się podnieść, upada. Okazało się, że ma liczne złamania. - Tutaj wszystko zależy od kultury kierowcy. Przepuści albo nie. Idzie się w ciemno. Co z tego, że ktoś ma prawo przejść, jak go samochód przejedzie - mówili nam mieszkańcy o tym przejściu dla pieszych.</h3>
      <p>Do wypadku doszło w niedzielę po godzinie 17 w Radlinie pod Wodzisławiem Śląskim, na przejściu dla pieszych w ciągu ulicy Korfantego.</p>
      <related>
        <a href="https://www.tvn24.pl/katowice,51/kierowca-samochodu-zatrzymal-sie-przed-pasami-motocyklista-nie-piesza-w-szpitalu,965129.html"/>
      </related>
      <p>Dzisiaj policja udostępniła ku przestrodze wstrząsające nagranie z monitoringu: dziewczyna, będąc na drugiej połowie pasów, zostaje potrącona przez samochód, odbija się od maski i wpada pod drugi, nadjeżdżający z przeciwka. Próbuje się podnieść, upada.</p>
      <p>- Wstępne ustalenia wskazują na to, że kierujący oplem, jadąc w kierunku ulicy Rybnickiej, nie zachował ostrożności i potrącił na oznakowanym przejściu dla pieszych 15-latkę. Dziewczyna odbiła się od samochodu i wpadła wprost pod nadjeżdżającego z przeciwległego kierunku volkswagena - mówi Marta Pydych, rzeczniczka policji w Wodzisławiu.</p>
      <p>15-latka była przytomna w chwili przyjazdu karetki pogotowia, ale ma liczne złamania. We wtorek została przewieziona do szpitala w Katowicach. Z informacji policji wynika, że jej życiu już nic nie zagraża. Jest w stanie ciężkim, ale stabilnym.</p>
      <p>Obaj kierowcy byli trzeźwi. Obaj młodzi, w oplu 20-latek, w volkswagenie 19-latek.</p>
      <p>Postępowanie wyjaśniające trwa. Jak mówi Pydych, wszystko wskazuje na to, że zawinił 20-letni kierowca opla.</p>
      <h3>Progi, więcej światła i odblaski na ubraniach</h3>
      <p>Mieszkańcy Radlina, z którymi rozmawialiśmy w okolicy pasów na ulicy Korfantego, nie pamiętają, żeby doszło tam wcześniej do innych wypadków. Ale nie uważają, że przejście jest bezpieczne.</p>
      <p>- Wszyscy bardzo nieroztropnie jeżdżą, za szybko. Nie przepuszczają pieszych. To zależy od kultury kierowcy, czy puści, czy nie - powiedziała mieszkanka.</p>
      <p>Bo przejście nie ma sygnalizacji świetlnej, a Korfantego jest bardzo ruchliwa.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/84c07a74-9585-4aa3-8d43-531ea4e34104/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Mieszkańcy Radlina o pasach, gdzie potrącono 15-latkę<cite>Wideo: TVN 24 Katowice</cite></figcaption>
      </figure>
      <p>- Przed przejściem powinny być progi zwalniające - powiedział pan Henryk, który kiedyś czekał przed pasami dwie minuty, a gdy w końcu ruszył na drogą stronę z podniesioną ręką, ledwo uniknął potrącenia. - Albo nową technikę zamontować. Światła pulsujące. To każdy jeden by wiedział, co jest grane. A tak to idzie się w ciemno. Kaptur, telefon i zapycha człowiek, a później tata z mamą dowiadują się, że jest wypadek.</p>
      <p>- Po prostu trzeba uważać, wszędzie - podsumował pan Waldemar. - To, że ktoś ma prawo przejść, to nic nie znaczy. Co z jego prawa, jak go samochód przejedzie?</p>
      <p>Marta Pydych: Apelujemy do pieszych o używanie elementów odblaskowych. Pieszy ubrany na czarno, w momencie kiedy zapada zmrok, jest widoczny dla kierującego w odległości około 40 metrów. Gdy posiada element odblaskowy, jest to już 110 metrów, więc kierujący ma szansę w porę wyhamować lub ominąć pieszego.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/piesze-pod-kolami-ciezarowki-kierowca-ukarany-czy-musi-dojsc-do-kolejnej-tragedii,983452.html"/>
        <a href="https://www.tvn24.pl/wiadomosci-z-kraju,3/21-latek-busem-potracil-dziewczynke-na-pasach-zostal-aresztowany-przez-sad,982126.html"/>
      </related>
    </article>
  </body>
</html>