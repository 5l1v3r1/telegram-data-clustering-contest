<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/15/servizio-civile-universale-petizione-contro-il-taglio-dei-fondi/153293/"/>
    <meta property="og:site_name" content="VITA"/>
    <meta property="article:published_time" content="2019-11-15T10:53:00+00:00"/>
    <meta property="og:title" content="Servizio civile universale: petizione contro il taglio dei fondi"/>
    <meta property="og:description" content="Lanciata su Change.org una raccolta firme. A proporla la Rappresentanza dei volontari per chiedere a tutte le forze politiche e all’esecutivo di non procedere alla riduzione del 70% delle risorse previste nello schema della Legge di Bilancio"/>
  </head>
  <body>
    <article>
      <h1>Servizio civile universale: petizione contro il taglio dei fondi</h1>
      <address><time datetime="2019-11-15T10:53:00+00:00">15 Nov 2019, 10:53</time> by <a rel="author">Redazione</a></address>
      <p>
        <b>Lanciata su Change.org una raccolta firme. A proporla la Rappresentanza dei volontari per chiedere a tutte le forze politiche e all’esecutivo di non procedere alla riduzione del 70% delle risorse previste nello schema della Legge di Bilancio</b>
      </p>
      <p>“<b>Il Governo non riduca del 70% i fondi per il Servizio Civile.</b> Perché i giovani possano ancora vivere questa fantastica esperienza firma e diffondi la petizione!<br/>Grazie a nome delle centinaia di migliaia aspiranti Volontari” È questo l’appello lanciato su <a href="http://chng.it/DcxQyzrXt7">Change</a> dalla <a href="https://it-it.facebook.com/rappresentanzasc/">Rappresentanza dei volontari in Servizio civile.</a></p>
      <p>Come viene spiegato in una nota: “Dallo Schema della Legge di Bilancio 2020 emerge che per dare il tanto atteso calcio di inizio all’Universalità del Servizio, <b>il Governo ha pensato bene di diminuire drammaticamente le risorse occorrenti</b>: 139 mln per il 2020, 99 mln per il 2021, 106 mln per il 2022 contro gli oltre 300 mln del 2018. <b>Dei circa 53mila volontari attualmente in servizio, in altre parole, se ne vedrebbero meno della metà”.</b></p>
      <p>Eppure il servizio civile universale si ricorda nell’incipit della petizione «è un anno di vita che i giovani dai 18 ai 28 anni donano alla propria comunità garantendo benessere al nostro Paese», in pratica si sottolinea «<b>Un raro esempio di attuazione della Costituzione e di difesa non armata della Patria».</b></p>
      <p>«Se il Servizio Civile Universale si candida ad accogliere le richieste di tutti i giovani che chiedono di fare questa esperienza - con un pizzico di ironia - è proprio il caso di dirlo: chi ben inizia è a metà dell’opera!», continua la Rappresentanza dei Volontari nel lanciare la petizione per «esigere dai parlamentari e senatori di tutte le forze politiche nonché dal Governo la giusta attenzione ad un tema che riguarda da vicino i giovani».</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/14/riforma-118-il-volontariato-scende-in-piazza/153289/"/>
        <a href="http://www.vita.it/it/article/2019/11/13/terzo-settore-bobba-governo-se-ci-sei-batti-un-colpo/153274/"/>
        <a href="http://www.vita.it/it/article/2019/11/13/i-ragazzi-del-servizio-civile-dove-sono-finiti-i-soldi/153271/"/>
        <a href="http://www.vita.it/it/article/2019/11/06/servizio-civile-universale-che-fine-hanno-fatto-i-70-milioni-promessi/153200/"/>
      </related>
    </article>
  </body>
</html>