<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.com.tr/haber/akilli-saat-alirken-nelere-dikkat-etmeli_85051.html"/>
    <meta property="og:site_name" content="CHIP Online"/>
    <meta property="article:published_time" content="2019-11-15T10:13:00+00:00"/>
    <meta property="og:title" content="Akıllı Saat Alırken Nelere Dikkat Etmeli?"/>
    <meta property="og:description" content="Akıllı saat satın alırken dikkat edilmesi gerekenleri sizler için sıraladık!"/>
  </head>
  <body>
    <article>
      <h1>Akıllı Saat Alırken Nelere Dikkat Etmeli?</h1>
      <h2>Akıllı saat satın alırken dikkat edilmesi gerekenleri sizler için sıraladık!</h2>
      <address><time datetime="2019-11-15T10:13:00+00:00">15 Nov 2019, 10:13</time> by <a rel="author">CHIP Online</a></address>
      <p>Giyilebilir teknolojinin ilk adımlarından olan akıllı saatler, bir süre önce geleneksel saatlerin evrilerek akıllı özellikler kazanmasıyla teknoloji dünyasına adım attı ve artık günümüzün vazgeçilmez aksesuarları arasına yerleşmeyi başardı. Hatta durum o kadar ciddi boyuta ulaştı ki, geleneksel saat üreticileri de trendi takip etmeye ve saatlerine birtakım akıllı özellikler yerleştirmeye başlayarak, bu değişime ayak uydurmak zorunda kaldılar. Artık pek çok kişi tarafından tercih edilen akıllı saatler arasında kuşkusuz çok sayıda seçenek var. Peki, akıllı saat alırken nelere dikkat etmeniz gerekiyor? Bu rehberimizde işinize yarayacak ipuçlarını derleyecek ve seçim yaparken dikkat etmeniz gereken özelliklerden adım adım bahsedeceğiz.</p>
      <h3>1. Tasarım</h3>
      <figure>
        <img src="https://cdn.chip.gen.tr/images/content/2019/11/15/2019111511244290637.jpg"/>
      </figure>
      <p>Klasik bir tasarım mı tercih edeceksiniz, yoksa daha sportif bir görünümü mü arıyorsunuz? Bu noktada kuşkusuz tercih sizin, ancak piyasada bulunan yeni akıllı saatler arasında aynı modelin hem klasik hem sportif görünüme sahip seçenekleri yer alıyor. İlk adımda, jenerasyonun tüm özelliklerini içeren, ancak görünüm bakımından tercihi size bırakan bu modelleri mercek altına almanızın yararınıza olacağını söyleyebiliriz.</p>
      <p>Öte yandan dikkat etmeniz kilit bir nokta var ki, o da ister klasik olsun ister spor, dışarıdan bakıldığında gerçek bir kol saatinden ayırt edilememesi. Akıllı saat olduğunu ise, arayüz seçenekleriyle öne çıkartan bu cihazlar, dış görünümüyle görenlerin dikkatini çekerken, size de sayısız kişiselleştirme seçeneği sunacaktır.</p>
      <h3>2. Ekran</h3>
      <figure>
        <img src="https://cdn.chip.gen.tr/images/content/2019/11/15/2019111511253818837.jpg"/>
      </figure>
      <p>Ekran konusunda önerimiz kesinlikle AMOLED olacak. Zira AMOLED ekrana sahip bir akıllı saat, ekran parlaklığıyla kendini belli ederken, LCD ekranlara göre parlaklık oranıyla olduğu gibi, geniş renk gamı ve yüksek kontrast seviyesiyle de daha zengin bir görüntü sağlıyor. Ekran parlaklığı ve kontrast konusu bilhassa önemli. Zira dışarıda baktığınızda size zamanı gösteremeyen bir akıllı saati satın almak istemezsiniz. Ekranın çözünürlüğü de kuşkusuz bir o kadar önemli. 454x454 piksel çözünürlüğünde bir ekran, gerek görsellik bakımından, gerek içeriğindeki uygulamaları kullanma açısından, yeterli olacaktır.</p>
      <p>Elbette satın alacağınız saatte suya, toza ve çizilmeye karşı dayanıklı bir ekran aramanız gerektiğini söylememize bile gerek olmadığını düşünüyoruz.</p>
      <h3>3. Arayüz</h3>
      <figure>
        <img src="https://cdn.chip.gen.tr/images/content/2019/11/15/2019111511251684337.jpg"/>
      </figure>
      <p>Az önce değindiğimiz arayüz konusunu biraz daha detaylandırmamız gerek: Akıllı saatin, sade ve pratik bir arayüzü olmasına dikkat edin. Her ne kadar modeller arasında ekranı büyük olanlar yer alsa da, neticede küçük olan bir ekranı hassas dokunuşlarla kontrol edebilmek oldukça önemli.</p>
      <p>Ve tabii ki mod seçeneği. Akıllı saatleri klasik saatlerden ayıran en temel unsurlardan biri olan arayüz, size çok sayıda seçenek sunmalı. Arayüzünü yenileyebileceğiniz akıllı saatleri tercih etmeniz, o günkü modunuza göre farklı renkler ve stillerle saati kişiselleştirmenize olanak tanıyacağı gibi, kolunuza her gün farklı bir saat taktığınızı düşünmenize yol açarak, kullanım ömrünü de uzatır.</p>
      <h3>4. Özellikler</h3>
      <figure>
        <img src="https://cdn.chip.gen.tr/images/content/2019/11/15/2019111511261842237.jpg"/>
      </figure>
      <p>Akıllı saatler, elbette geleneksel saatlerden en büyük ayrımını özellikleriyle ortaya koyuyor. İlk etapta yalnızca adım sayar özelliğiyle dikkat çeken akıllı saatler artık daha fazla hayatın içinde. Bu noktada bir akıllı saat seçerken, sizin için en yararlı ve en detaylı özellikleri sunan modeli odağınıza almanız lazım.</p>
      <p>Özellikle sürekli nabız ve hareket takibi yapabilen, stres seviyesini ölçümleyebilen, uyku kalitesini analiz edebilen ve tüm bunları size istatistiki olarak raporlayabilen bir akıllı saat, günlük yaşamanızı ve sağlığınızı takip edebilmenizi sağlayacaktır. Günlük kullanımda kalp atış hızı belli bir seviyenin üzerine çıktığında uyarması ve belli bir süre hareketsiz kalındığında hareket edilmesi gerektiğini hatırlatması akıllı saat seçiminde önemli faktörler olacakken, profesyonel spor takibi yapabilmesi de tercih sebebi.</p>
      <p>Hemen herkesin ilgi odağında olan kalori takibinin yanı sıra biraz da olsa sporla uğraşanların dikkat etmesi gereken spor takibi özelliği, tercih arifesinde detaylarına inmeniz gereken bir nokta. Bu durumda akıllı saatin kaç farklı spor türünü desteklediğine ve suya karşı dayanıklı olup olmadığına muhakkak bakmanızı öneriyoruz.</p>
      <h3>5. Pil Ömrü</h3>
      <figure>
        <img src="https://cdn.chip.gen.tr/images/content/2019/11/15/2019111511263571937.jpg"/>
      </figure>
      <p>Elbette günün sonunda geldiğimiz yer, pil ömrü. Saatinizi gönül rahatlığı ile kullanmak istiyorsanız, bu konuda da araştırmacı olmalısınız. Akıllı saatte yer alan işlemci ve kullanılan ekran, pil ömrü konusunda en büyük belirleyiciler olurken, günlük kullanım alışkanlıklarınızı sekteye uğratmayacak modelleri bulmanız gerekiyor. Neyse ki piyasada bu tip modelleri artık görebiliyoruz. Ancak yine de aralarında kıyaslamalarda bulunmanız, detaylarına inmeniz gerekebiliyor.</p>
      <p>Akıllı saat seçerken pil ömrü konusunda fikir sahibi olmaya çalışırken; günlük kullanımda size maksimum eşlik edebilecek olan modelleri öne alın. Mesela GPS açıkken pil ömrü ne kadar gidiyor, spor koşullarında size ne kadar ayak uydurabiliyor ve çağrı cevaplamalarını ne kadar süreyle gerçekleştirebiliyor gibi sorulara alacağınız tatmin edici bir yanıt, tercih yapmanızı kolaylaştıracaktır.</p>
      <h3>CHIP ONLINE ÖNERİYOR</h3>
      <figure>
        <img src="https://cdn.chip.gen.tr/images/content/2019/11/15/2019111511273031237.jpg"/>
      </figure>
      <p><b><a href="https://www.chip.com.tr/inceleme/huawei-watch-gt-2_5468.html">Huawei Watch GT 2</a></b>, rehberimiz boyunca değerlendirdiğimiz her adım sonucunda CHIP Online olarak önerebileceğimiz bir model olarak öne çıkıyor. Sahip olduğu özellikleriyle rakip modellerden fark yaratan Watch GT 2, bilindiği gibi <b>Huawei</b>'nin satışa sunduğu yeni akıllı saati.</p>
      <p>İsteğe göre hem klasik ve sportif seçenekleriyle tercih edilebilen Huawei Watch GT 2, özelliklerini selef modele göre geliştirmesiyle dikkat çekerken, bahsettiğimiz ekran, arayüz, özellikler ve pil ömrü adımları için de bir akıllı saatten beklenenleri sağlıyor.</p>
      <p>Huawei'nin <b>3 boyutlu cam</b> tasarımıyla geliştirilen ve <b>AMOLED</b> panelin kullanıldığı ekran güzel bir görüntü sunarken, sağlamlığıyla da darbe ve çizilmelere karşı dayanıklı. Sade ve zengin arayüzüyle beraber pratik bir kullanıma ve çeşitli saat yüzleri ile kişiselleştirmeye olanak tanıması, <b>15 farklı profesyonel spor takibi</b> de dahil sunduğu, sürekli nabız ve hareket takibi, stres ölçümü, uyku kalitesi analizi ve <b>2 haftayı bulan pil ömrüyle</b> beraber Watch GT 2, iyi bir akıllı saat satın almak isteyenlerin yakından inceleyebilecekleri bir model olarak önerimiz.</p>
      <p>
        <b>
          <a href="https://www.chip.com.tr/inceleme/huawei-watch-gt-2_5468.html">Huawei Watch GT 2 video incelememizi buradan izleyebilirsiniz. </a>
        </b>
      </p>
    </article>
  </body>
</html>