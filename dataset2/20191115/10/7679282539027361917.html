<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-haryana-cabinet-expansion-banwari-lal-become-minister-in-khattar-govt-2850404.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T10:41:22+00:00"/>
    <meta property="og:title" content="हरियाणा कैबिनेट विस्तार : बनवारी लाल का कद बढ़ा, गुरुग्राम के हाथ मासूसी"/>
    <meta property="og:description" content="मुख्यमंत्री मनोहर लाल के मंत्रिमंडल विस्तार में गुरुवार को गुरुग्राम को मासूसी हाथ लगी। जिले के किसी भी विधायक को मंत्रिमंडल में स्थान नहीं मिल पाया। मुख्यमंत्री मनोहर लाल के पहले कार्यकाल में..."/>
  </head>
  <body>
    <article>
      <h1>हरियाणा कैबिनेट विस्तार : बनवारी लाल का कद बढ़ा, गुरुग्राम के हाथ मासूसी</h1>
      <address><time datetime="2019-11-15T10:41:22+00:00">15 Nov 2019, 10:41</time> by <a rel="author">गुरुग्राम | अचलेन्द्र कटियार</a></address>
      <p>मुख्यमंत्री मनोहर लाल के मंत्रिमंडल विस्तार में गुरुवार को गुरुग्राम को मासूसी हाथ लगी। जिले के किसी भी विधायक को मंत्रिमंडल में स्थान नहीं मिल पाया। मुख्यमंत्री मनोहर लाल के पहले कार्यकाल में बादशाहपुर से जीते राव नरबीर सिंह को जगह मिली थी, लेकिन इस बार मिलेनियम सिटी को सीधे मंत्रिमंडल में प्रतिनिधित्व नहीं मिला, हालांकि गुरुग्राम लोकसभा में आने वाली बावल विधानसभा सीट से जीते डॉ. बनवारी लाल ने कैबिनेट मंत्री की शपथ ली, पिछली सरकार में वह जन स्वास्थ्य अभियंत्रिकी, नव एवं नवीकरणीय उर्जा राज्य मंत्री थे, इस बार उनका कद बढ़ाकर कैबिनेट मंत्री बनाया गया।</p>
      <p><b>दौड़ में छूटे पीछे : </b>मंत्रिमंडल के लिए इस बार सोहना से जीते विधायक संजय सिंह और गुरुग्राम विधायक सुधीर सिंगला का नाम चर्चा में था। इसमें संजय सिंह का पलड़ा कई कारणों से भारी था, लेकिन उन्हें मंत्री परिषद् जगह नहीं मिल पाई। बादशाहपुर से निर्दलीय जीते राकेश दौलताबाद के करीबी भी मंत्री बनने की उम्मीद कर रहे थे, लेकिन मंत्रिमंडल में सिर्फ एक निर्दलीय को मंत्री पद मिला। मंत्रिमंडल विस्तार में कुल 10 मंत्रियों ने शपथ ली, इसमें छह कैबिनेट मंत्री और चार राज्य मंत्री (स्वतंत्र प्रभार) शामिल रहे।</p>
      <p>
        <b>चिकित्सा से राजनीति में आए</b>
      </p>
      <p>बवाल सुरक्षित सीट से दूसरी बात जीते डॉ. बनवारी लाल सरल छवि के व्यक्ति हैं, मूलरूप से चिकित्सक डॉ. बनवारी लाल को केंद्रीय राज्य मंत्री राव इंद्रजीत के करीबी माना जाता है, लेकिन पहले कार्यकाल में उनके मुख्यमंत्री मनोहर लाल से अच्छे रिश्ते रहे, उनका कार्यकाल विवादों से अछूता रहा और वे केंद्रीय मंत्री और मुख्यमंत्री के बीच संतुलन बनाने में सफल रहे। यही कारण रहा कि उन्हें दूसरे कार्यकाल में भी न सिर्फ मंत्री बनने का मौका मिला, बल्कि कद भी बढ़ा।</p>
      <p>
        <b>कब कौन रहा मंत्री</b>
      </p>
      <p>गुरुग्राम के हिस्से में पिछले 10 साल लगातार मंत्री पद रहा। 2014 से 2019 तक बादशाहपुर से जीते राव नरबीर सिंह मंत्री रहे, तो वहीं 2009 से 2014 तक गुरुग्राम से निर्दलीय जीते सुखबीर कटारिया मंत्री रहे, बाद में वह कांग्रेस में शामिल हो गए। इससे पूर्व की सरकारों में गुरुग्राम से धर्मबीर गाबा, दिवंगत सीताराम सिंगला, राव धर्मपाल और कन्हैयालाल पोसवाल को मंत्री बनने का गौरव मिला। 2000 में निर्दलीय के तौर पर जीते गोपीचंद गहलोत को डिप्टी स्पीकर बनने का गौरव मिला। अब देखना दिलचस्प होगा कि प्रदेश के सबसे महत्वपूर्ण शहर को साधने के लिए मुख्यमंत्री मनोहर लाल किस तरह से सामंजस्य बैठाते हैं, हालंकि गुरुग्राम के सांसद और पांचवी बार लोकसभा पहुंचे राव इंद्रजीत सिंह केंद्र सरकार में स्वंतत्र प्रभार वाले मंत्री हैं।</p>
      <p>
        <b>
          <a href="https://www.livehindustan.com/ncr/story-anil-vij-become-new-home-minister-of-haryana-2849178.html">हरियाणा के नए गृहमंत्री बने विज, चौटाला को मिला ऊर्जा और जेल मंत्रालय</a>
        </b>
      </p>
    </article>
  </body>
</html>