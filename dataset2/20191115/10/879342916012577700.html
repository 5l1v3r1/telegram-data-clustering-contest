<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/pogljad/polityka/povorot-sluhy-narodu-socziolizmu-chomu-partiya-zminyuye-ideolohiyu"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T10:46:39+00:00"/>
    <meta property="og:title" content="Поворот «Слуги народу» до соціалізму: чому партія змінює ідеологію"/>
    <meta property="og:description" content="Новообраний глава партії Слуга народу Олександр Корнієнко заявив, що партійна ідеологія лібертаріанства буде змінена."/>
  </head>
  <body>
    <article>
      <h1>Поворот «Слуги народу» до соціалізму: чому партія змінює ідеологію</h1>
      <address><time datetime="2019-11-15T10:46:39+00:00">15 Nov 2019, 10:46</time> by <a rel="author">Віктор Небоженко</a></address>
      <p>
        <b>Новообраний глава партії «Слуга народу» <a href="https://www.slovoidilo.ua/persony/korniienko-oleksandr-serhiiovych">Олександр Корнієнко</a> заявив, що <a href="https://www.slovoidilo.ua/2019/11/10/novyna/polityka/korniyenko-zayavyv-pro-zminu-ideolohiyi-sluhy-narodu">партійна ідеологія лібертаріанства буде змінена</a>. Обговорюється щось середнє між ліберальними і соціалістичними поглядами. «<i>Ліберальні ідеї не всі депутати зараз підтримують, тобто потрібно шукати якийсь компроміс між ліберальними і соціалістичними. Ідеологія партії точно пов'язана зі збільшенням доступу людини до керування країною</i>», – сказав політик. Директор служби «Український барометр» Віктор Небоженко в коментарі «Слово і Діло» пояснив, що ідеологічне забарвлення у партії прослідковується лише у гарній назві партії – «Слуга народу», але не більше.</b>
      </p>
      <p>Віктор Небоженко нагадав, що свого часу в Україні політичний проєкт Медведчука також обрав за ідеологію соціал-демократію. Рішення обґрунтували тим, що була проведена соціологія, яка показала, що народ хоче і лібералізму, і соціалізму, зауважив політолог.</p>
      <p>«<i>Тільки не можна олігархам очолювати соціал-демократів. Ідеологічні коди повинні бути у політиків, а не олігархів, тим більше орієнтованих на Москву</i>», – підкреслив він.</p>
      <p>На його погляд, «Слуга народу» фактично повторила вибір медведчуківського проєкту за 25 років. Це ремейк соціал-демократичної партії Медведчука.</p>
      <p>Експерт не виключив, що в такому разі СН також керувалась якимись дослідженнями, згідно з якими українці нібито хочуть трохи соціалізму і трохи лібералізму.</p>
      <p>«<i>Лібертаріанство – це одночасно дуже далека і близька ідеологія, яка почалася десять років тому з Маркіза де Сада і свободи сексуальних стосунків. Тільки потім напрямок перейшов в економіку</i>», – розповів Небоженко.</p>
      <related>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
      </related>
      <p>Політолог наголосив, що лібертаріанство – дуже вузька ідеологічна ніша, яка на Заході не користується особливою популярністю. Подібні ідеї не сприйняв би, наприклад, Макрон, Джонсон чи інші світові лідери, уточнив експерт.</p>
      <p>На думку політолога, на цьому етапі становлення партія Зеленського грає словами.</p>
      <p>«<i>Провели з'їзд, потрібна була ідеологічна упаковка, тому говорили про демократію, справедливість, соціал-демократію та навіть на сексуальні теми</i>», – зазначив експерт.</p>
      <p>Небоженко звернув увагу, що лібертаріанство – ультраправий ідеологічний спектр, жорстка свобода. Однак в умовах, коли в країні є багаті та бідні, це означає свободу для олігархів.</p>
      <p>«<i>В українських реаліях ніша лібертаріанства – суто олігархічна ідеологія. Мабуть, СН підказали, що не можна з Коломойського робити «господаря землі». Тому в партії вирішили хоча б робити вигляд, що будують соціал-демократію. Реально ж «Слуга народу» – суто прагматична партія, яка буде використовувати будь-які слова, якщо потрібно. Якщо за 6 місяців від крайньої правої позиції лібертаріанства депутати перейшли до соціалізму і лібералізму, це говорить про те, що вони рухаються вбік соціалізму. Невдовзі заговорять про рівність, гуманізм і свободу</i>», – прокоментував Віктор Небоженко.</p>
      <p>Відзначимо, <a href="https://www.slovoidilo.ua/2019/10/01/infografika/polityka/rady-pochatku-roboty-ix-sklykannya-vnesly-550-zakonoproektiv">за перші 50 днів роботи Верховна рада IX скликання ухвалила в цілому 65 законопроєктів</a>.</p>
      <p>«Слово і Діло» з'ясувало,<a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"> чи вдавалося хоч одному президенту України зберегти свій рейтинг до кінця каденції.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/05/infografika/polityka/radu-pershyj-tyzhden-roboty-vnesly-bilshe-zakonoproektiv-nizh-zazvychaj-misyacz"/>
        <a href="https://www.slovoidilo.ua/2019/10/01/infografika/polityka/rady-pochatku-roboty-ix-sklykannya-vnesly-550-zakonoproektiv"/>
        <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
        <a href="https://www.slovoidilo.ua/2019/11/10/novyna/polityka/korniyenko-zayavyv-pro-zminu-ideolohiyi-sluhy-narodu"/>
      </related>
    </article>
  </body>
</html>