<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdivski-ucheni-razrabotvat-yadlivi-opakovki-za-hrani-914088"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T10:59:00+00:00"/>
    <meta property="og:title" content="Пловдивски учени разработват ядливи опаковки за храни"/>
    <meta property="og:description" content="Наши учени разработват опаковки за храни, които са подходящи за консумация, предаде репортер на Plov..."/>
  </head>
  <body>
    <article>
      <h1>Пловдивски учени разработват ядливи опаковки за храни</h1>
      <address>
        <time datetime="2019-11-15T10:59:00+00:00">15 Nov 2019, 10:59</time>
      </address>
      <p>Наши учени разработват опаковки за храни, които са подходящи за консумация, предаде репортер на <b>Plovdiv24.bg</b>. Това стана ясно на националната научна конференция "Научни изследвания и иновации за трансформиране на агро-хранителните системи", част от програмата "Здравословни храни за силна биоикономика и качество на живот", която се провежда днес в аграрния университет в Пловдив.</p>
      <p>На събитието присъстват ректорът на аграрния университет професор д-р Христина Янчева, зам.-министърът на земеделието, храните и горите Лозана Василева, евродепутатът Асим Адемов, Милена Дамянова – директор на дирекция "Наука“ към МОН, учени и студенти.</p>
      <p>Целта на конференцията е да се отчетат ползите за обществото от научните изследвания в агросектора, както и разработването на система за биоикономика.</p>
      <p>Беше повдигнат въпросът за климатичните промени и как те влияят върху стопанските екосистеми, като с помощта на 130 учени е създадена база данни по райони и култури. Правени са полски опити с пшеница, царевица, овощни и зеленчукови култури, като целта е била да се селектират най-здравите и устойчиви сортове.</p>
      <p>Изследвани са нови сортове български домати – с по-добри качества, правени са и опити за екстракция на захар от бъз. Сред най-амбициозните проекти на българските учени остава разработването на ядливи опаковки за храни и напитки.</p>
    </article>
  </body>
</html>