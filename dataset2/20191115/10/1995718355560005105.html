<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152302-u-koveli-vidnovyly-proces-vydachi-dozvoliv-dlia-avtoperevezen-v-polschu-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T10:30:00+00:00"/>
    <meta property="og:title" content="У Ковелі відновили процес видачі дозволів для автоперевезень в Польщу. ВІДЕО"/>
    <meta property="og:description" content="У Ковелі 13 листопада ввечері припинили процес видачі дозволів для автоперевезень у Польщі, проте наступного дня його відновили."/>
  </head>
  <body>
    <article>
      <h1>У Ковелі відновили процес видачі дозволів для автоперевезень в Польщу. ВІДЕО</h1>
      <address>
        <time datetime="2019-11-15T10:30:00+00:00">15 Nov 2019, 10:30</time>
      </address>
      <p>У Ковелі 13 листопада ввечері припинили процес видачі дозволів для автоперевезень у Польщі, проте наступного дня його відновили. <br/><br/>Про це <a href="https://vo.suspilne.media/news/47162">Суспільному</a> розповів ковельський кореспондент <b>Ігор Чайка.</b> <br/><br/>Нагадують, на засіданні українсько-польської змішаної Комісії з питань міжнародних вантажних автомобільних перевезень, яке відбулося наприкінці жовтня у Варшаві, домовилися про видачу додатково 5 тисяч дозволів на здійснення вантажних перевезень територією Республіки Польща до квоти на 2019 рік. 12 листопада Державна служба з питань безпеки на транспорті розпочала їх видачу в 7 пунктах, в тому числі на Волині - в Ковелі та Голобах.<br/><br/>Далекобійник <b>Андрій Ткачук</b> каже: стривожені тим, що вчора ввечері видачу дозволів на Польщу вкотре припинили.<br/><br/>«Станом на сьогодні польських дозволів для транзитних перевезень немає десь 3,5 неділі. Універсальних немає вже десь 2 місяці. В результаті всі перевізники мають простій, стоять і не можуть нікуди виїхати... Були погоджені попередні квоти на 2020 рік, була попередня квота 160 тисяч дозволів і була домовленість видати на цей рік додатково 5 тисяч дозволів. Цієї кількості не вистачає для перевізників України для здійснення своїх зобов’язань. Відучора до 9-ї вечора в Ковелі було видано 760 дозволів транзитних і 599 дозволів універсальних. Вчора вийшла директива з Укртрансбезпеки не видавати дозволи до 9 ранку, коли мало розпочатися засідання Комісії з видачі дозволів. Як воно буде - ми не знаємо. Будемо надіятися, що обійдеться без бійки...”, - каже Андрій Ткачук, перевізник ( м. Луцьк).<br/><br/>Співробітники Укртрансбезпеки в пункті видачі у Ковелі ситуацію Суспільному не прокоментували. Доки тривало засідання комісії з розгляду питань, пов’язаних з оформленням, видачею, обліком та аналізом ефективності використання дозволів, перевізники звіряли чергу, яку самі ж і контролюють. <br/><br/>Зі слів речниці патрульної поліції області <b>Ольги Бузулук</b>, ситуація на вулиці Варшавській контрольована, з водіями фур проводять профілактичні бесіди. Керівник Укртрансбезпеки в області <b>Віталій Конончук</b> ситуацію прокоментував так:<br/><br/>«Прийнято рішення про видачу дозволів. Якщо раніше на рефрижератори могли відпускати порожні, то зараз на всі завантажені без виключення автомобілі. І рефрижератори також мають бути завантажені. Тобто, якщо він з вантажем, то він в першу чергу, згідно живої черги і отримає. Це залежить від польської сторони. Якщо польська сторона нам дасть – вони на цей рік дали нам на 160 000 дозволів менше. Ці дозволи швидко закінчилися. Не штучно створена черга, це був дуже високий попит у зв’язку з тим, що деякий час були відсутні дозволи, не видавалися вони. Це накопичилися перевізники, які мали заборгованості перед клієнтами по перевезенні вантажу».<br/><br/>Близько 13 години дня 14 листопада процес видачі дозволів у Ковелі відновили. До кінця тижня тут мають видати 438 транзитних дозволів згідно попередньої черги перевізників.</p>
      <figure>
        <iframe src="https://www.youtube.com/embed/kdTyHq11SuY" width="750" height="422" data-service="Youtube" scrolling="no"/>
      </figure>
    </article>
  </body>
</html>