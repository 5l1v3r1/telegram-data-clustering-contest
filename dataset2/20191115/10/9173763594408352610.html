<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/volodymyr_biely/442322_pro_funktsional_teritorialnih.html"/>
    <meta property="og:site_name" content="LB.ua"/>
    <meta property="article:published_time" content="2019-11-15T10:29:00+00:00"/>
    <meta property="og:title" content="Про функціонал територіальних органів Держслужби якості освіти"/>
    <meta property="og:description" content="«Хочеш допомогти новачку - роби разом з ним. Хочеш допомогти старику - роби замість нього. Хочеш допомогти майстру - відійди й не заважай. Хочеш допомогти дурню – дурень», - Стас Янковський."/>
  </head>
  <body>
    <article>
      <h1>Про функціонал територіальних органів Держслужби якості освіти</h1>
      <address><time datetime="2019-11-15T10:29:00+00:00">15 Nov 2019, 10:29</time> by <a rel="author">Володимир Бєлий</a></address>
      <p>
        <b>«Хочеш допомогти новачку - роби разом з ним. Хочеш допомогти старику - роби замість нього. Хочеш допомогти майстру - відійди й не заважай. Хочеш допомогти дурню – дурень», - Стас Янковський.</b>
      </p>
      <figure>
        <img src="https://i.lb.ua/079/40/5dbfdf9d2204f.jpeg"/>
        <figcaption>
          <cite>Фото: Дмитрій Єршов</cite>
        </figcaption>
      </figure>
      <p>
        <b>Формалізація</b>
      </p>
      <p>Від практичної спрямованості форм роботи освітніх експертів прямо залежить майбутній ефект діяльності нової служби. Мова про таку інституційну формалізацію функцій експертів, яка б апріорі не мала шансів перетворити справу у бюрократичний чи напівбюрократичний формалізм.</p>
      <p>За притомного бачення складно ухилитися від усвідомлення, що ефективною діяльність служби, яка має впливати на рівень якості освіти може стати лише тоді, коли самі експерти як спеціалісти, сторонні до всіх працюючих у системі освіти педагогів та керівників закладів, будуть здійснювати:</p>
      <p>- Зрізи рівня підготовки певної вибірки учнів/студентів з усіх навчальних дисциплін та курсів;</p>
      <p>- Зрізи рівня професійної вправності певної вибірки вчителів/викладачів закладу.</p>
      <p>При цьому потрібно, щоб ці експерти знали, що паралельно з цими може працювати група «таємних експертів», які вибірково зроблять теж саме у вже відмоніторених закладах, щоб порівняти отримані результати.</p>
      <p>- Керівник групи експертів має готувати: а) звіт для засновника/власника закладу; б) рекомендації конкретного змісту для працівників закладу.</p>
      <p>При цьому у експертних документах, спрямованих на забезпечення якості діяльності зі здобувачами освіти, йде мова про:</p>
      <p>- педагогічні кадри, які не відповідають стандартам посадових обов'язків;</p>
      <p>- матеріальні, технічні та методично-навчальні засоби, які не відповідають стандартам, а також про невідповідну державним стандартам організацію внутрішньої системи закладу по забезпеченню якості освітньої діяльності.</p>
      <p>Але ніяк не треба витрачати кошти, час та зусилля на констатацію/перелік всього того, що є у закладі в наявності та «успішно працює на розумне, добре і вічне». Подібні «розшаркування» із серії «політкоректності» на якість подальшої роботи апріорі вплинути не зможуть, а натомість щоразу будуть черговим викидом бюджетних коштів «на вітер».</p>
      <related>
        <a href="https://lb.ua/society/2019/07/29/432471_obshchestvenniy_zapros_novie_podhodi.html"/>
      </related>
      <p>
        <b>Застереження</b>
      </p>
      <p>Без таких та їм подібних форм, змісту та спрямованості функціоналу експертів буде не держслужба сприяння якості, а черговий пострадянський формат нецільового та неефективного використання бюджетних коштів під прикриттям новослівних «бла-бла-бла» про те, як здійснюється «впровадження нової культури партнерської допомоги педколективам замість старої практики покарань та залякувань».</p>
      <p>До речі, ті залякування у нас ніколи ніхто й не бачив у якихось більш вагомих вимірах ніж чергового «псування нервів».</p>
      <p>Мова про застереження від безперспективної націленості на те, щоб сподіватися локально-епізодичними заходами досягати системно того, на що деякі педагоги/заклади виявляються неспроможними після п'ятирічного університетського навчання та десятком років бюджетом оплаченої роботи з учнями в умовах, коли мали вільний доступ до прикладів успішних освітніх практик власних колег чи сусідніх закладів.</p>
      <p>Якість освіти апріорі можуть забезпечити тільки голови та руки здобувачів освіти за сприятливого тому освітнього середовища, у якому роль вчителя/викладача є важливою, але не остаточно визначальною.</p>
      <p>Не варто забувати, що сприяти росту якості діяльності мають, у першу чергу, процедури підбору керівних кадрів закладу освіти, процедури відповідальності призначених керівників, а не стороння «дбайлива» допомога держслужби. Перед держслужбою потрібно відповідати як перед представником платників податків, на які здійснювалася «замовлена» ними діяльність закладу, зокрема оплачувалася робота її виконавців.</p>
      <p>Притомне суспільство завжди дбає, щоб у нього були такі служби, які слідкують, у першу чергу, за тим, щоб неякісний «продукт» не допустити до «споживання», що без службових повноважень на санкції за природно неминучі спроби до спотворень справи, не є реальним у неідеальному реальному соціумі.</p>
      <related>
        <a href="https://lb.ua/society/2014/08/06/275324_keyt_lefem_bistro_izmenit.html"/>
      </related>
    </article>
  </body>
</html>