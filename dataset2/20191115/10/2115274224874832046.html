<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_weekend_previsioni_pioggia-6554593/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T10:34:00+00:00"/>
    <meta property="og:title" content="Il maltempo non dà tregua, Italia sott'acqua nel weekend"/>
    <meta property="og:description" content="Il Paese è nella morsa di due cicloni, responsabili dell'acqua alta a Venezia, della neve a bassa quota in Piemonte e di rovesci in gran parte delle regioni"/>
  </head>
  <body>
    <article>
      <h1>Il maltempo non dà tregua, Italia sott'acqua nel weekend</h1>
      <h2>Il Paese è nella morsa di due cicloni, responsabili dell'acqua alta a Venezia, della neve a bassa quota in Piemonte e di rovesci in gran parte delle regioni</h2>
      <address><time datetime="2019-11-15T10:34:00+00:00">15 Nov 2019, 10:34</time> by <a rel="author">AGI - Agenzia Giornalistica Italia</a></address>
      <p>Il quadro meteorologico generale sull'Italia continua a essere fortemente influenzato da <b>perturbazioni</b> e vortici ciclonici, uno dei quali sta portando nuovo forte peggioramento dopo aver riportato la <b>neve</b> a quote prossime alla pianura sul Piemonte. Ma anche il weekend sembra destinato ad essere compromesso dal maltempo.</p>
      <p>Il team del sito www.iLMeteo.it comunica che la giornata di venerdì trascorrerà all'insegna di avverse condizioni atmosferiche su gran parte del Centro-Nord. <b>Intense piogge</b> colpiranno in particolare il Veneto e il Friuli Venezia Giulia e sulle Dolomiti avremo copiose nevicate, con oltre 50 cm di accumulo tra il Trentino Alto Adige e il Veneto, con quota neve rispettivamente intorno ai 1100 e ai 1300 metri.</p>
      <p><b>Acqua alta</b> a Venezia. Il tempo è destinato a rimanere fortemente perturbato anche al Centro, con rovesci e <b>temporali</b> in particolare sulla Toscana e sul Lazio, con importanti rischi per le città di Firenze e Roma.</p>
      <p>Condizioni di <b>brutto tempo</b> anche nel corso del weekend, quando un altro vortice ciclonico risalirà dal cuore della Tunisia verso il mar Tirreno.</p>
      <p>Gli esperti de iLMeteo.it avvisano che la giornata di sabato 16 novembre sarà decisamente perturbata soprattutto al Centro-Nord. Nel corso del pomeriggio e poi in serata piogge abbondanti o molto abbondanti da Sardegna, Lazio e Toscana, si porteranno verso Umbria, Emilia Romagna e Triveneto anche sotto forma di <b>forti nubifragi</b>.</p>
      <p>Domenica il maltempo interesserà anche il Sud con nubifragi in Campania. Pioverà ancora sulle regioni tirreniche centrali, sui rilievi del Triveneto dove la neve continuerà a scendere moderata dai 1300 metri. </p>
    </article>
  </body>
</html>