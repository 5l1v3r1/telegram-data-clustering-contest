<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-akil-akhtar-joins-ajsu-and-will-contest-elections-from-pakur-seat-2850360.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T10:05:34+00:00"/>
    <meta property="og:title" content="झारखंड विधानसभा चुनाव 2019: अकील अख्तर आजसू में शामिल, पाकुड़ सीट से लड़ेंगे चुनाव"/>
    <meta property="og:description" content="झामुमो के पूर्व विधायक और पार्टी के केंद्रीय सचिव अकील अख्तर बुधवार को आजसू में शामिल हो गए। आजसू अध्यक्ष सुदेश महतो ने अकील अख्तर व उनके साथ सैकड़ों समर्थकों को पार्टी की सदस्यता दिलायी। महागठबंधन..."/>
  </head>
  <body>
    <article>
      <h1>झारखंड विधानसभा चुनाव 2019: अकील अख्तर आजसू में शामिल, पाकुड़ सीट से लड़ेंगे चुनाव</h1>
      <address><time datetime="2019-11-15T10:05:34+00:00">15 Nov 2019, 10:05</time> by <a rel="author">रांची। हिन्दुस्तान ब्यूरो</a></address>
      <p>झामुमो के पूर्व विधायक और पार्टी के केंद्रीय सचिव अकील अख्तर बुधवार को आजसू में शामिल हो गए। आजसू अध्यक्ष सुदेश महतो ने अकील अख्तर व उनके साथ सैकड़ों समर्थकों को पार्टी की सदस्यता दिलायी। महागठबंधन में पाकुड़ सीट कांग्रेस के खाते में जाने के बाद अकील अख्तर ने जेएमएम से इस्तीफा दे दिया था। अब अकील अख्तर आजसू पार्टी से पाकुड़ विधानसभा के उम्मीदवार होंगे। पाकुड़ में अंतिम चरण में चुनाव होना है।</p>
      <p><b>...और रो पड़े अकील अख्तर :</b><br/>आजसू की सदस्यता ग्रहण करने के बाद अकील अख्तर ने कहा कि ऐसी राजनीति करूंगा जिसमें जनता की सेवा कर सकूं। इस बीच वो रो पड़े और कहा कि सुदेश महतो ने मुझे कुर्सी पर बैठाया है। कुर्सी लेने के बाद जो भी धोखा देता है उसे लानत है। उसका कभी भला नहीं हो सकता। सुदेश महतो ने जो सम्मान उन्हें दिया है उसका पूरा फर्ज वे निभाएंगे। उन्होंने दावा किया कि हर गांव को मॉडल गांव बनाने का जो सुदेश महतो का सपना है उसे पूर किया जाएगा।</p>
      <p>मालूम हो कि अकील अख्तर पाकुड़ से 2009 में जेएमएम के टिकट पर चुनाव जीते थे। 2014 के विधानसभा चुनाव में भी वे जेएमएम उम्मीदवार थे। तब वे दूसरे स्थान पर रहे थे। इस सीट से कांग्रेस के आलमगीर आलम ने 83338 वोट से अकील अख्तर को मात दी थी। सुदेश महतो ने उनका स्वागत करते हुए कहा कि अकील अख्तर ने पाकुड़ का नेतृत्व किया है। उन्होंने जन सरोकार के लिए खुद को न्यौछावर कर दिया है। उनके काम को लेकर क्षेत्र के लोग आज भी खुश हैं। <br/> </p>
    </article>
  </body>
</html>