<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/15/nato-ne-opredeliame-na-syrbiia-ot-kogo-da-kupuva-oryjie.429721"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T10:36:00+00:00"/>
    <meta property="og:title" content="НАТО: Не определяме на Сърбия от кого да купува оръжие!"/>
    <meta property="og:description" content="САЩ подкрепят инициативата &quot;мини Шенген&quot; в Западните Балкани | Dnes.bg"/>
  </head>
  <body>
    <article>
      <h1>НАТО: Не определяме на Сърбия от кого да купува оръжие!</h1>
      <h2>САЩ подкрепят инициативата "мини Шенген" в Западните Балкани</h2>
      <address><time datetime="2019-11-15T10:36:00+00:00">15 Nov 2019, 10:36</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>НАТО не определя на Сърбия от кого да купува оръжие, казва за в. "Данас" заместникът на генералния секретар на НАТО Таджан Илдем. Сърбия е ценен партньор на алианса в програмата Партньорство за мир от 2006 г. и ние уважаваме политиката й на сигурност, казва Илдем, като добавя, че всички партньори на алианса имат право да избират дали да се присъединят към НАТО или не и от кого да купуват въоръжение. "Зачитаме суверенното решение на Сърбия да не се присъединява към НАТО", казва още Илдем.</p>
      <p>Сърбия ще има свой прокурор в Хага, съобщава в. "Политика". Заместник-държавният прокурор Гордана Яничиевич ще бъде първият представител на страната в органа на Европейския съюз за съдебно сътрудничество Евроджъст. Споразумение за сътрудничество на Сърбия с тази организация бе подписано във вторник от сръбския министър на правосъдието Нела Кубурович и президента на Евроджъст Ладислав Харман, който заяви, че това не е политическо, а оперативно споразумение между правосъдни органи. Той каза, че Сърбия е 12-та страна извън ЕС, която членува в Евроджъст.</p>
      <p>Ричард Гренел, специалният пратеник на американския президент Доналд Тръмп за преговорите между Белград и Прищина, приветства инициативата за така наречения "мини Шенген" в Западните Балкани, но подчерта, че тя може да бъде успешна само ако обхване всички страни в региона, включително Косово.</p>
      <p>Гренел заяви, че администрацията на Тръмп се е ангажирала да помага на целия регион в създаването на добри условия за бизнес и разкриване на работни места за младите хора.</p>
      <p>Подкрепа за инициативата "мини Шенген" изрази и италианският посланик в Белград Карло ло Касо, който в интервю за в. "Блиц" каза, че по-доброто сътрудничество между страните в региона е предпоставка за преодоляване на проблемите от миналото и създаване на общи цели и интереси в името на подобряване на живота на гражданите, предаде БТА.</p>
      <p>Говорейки за отношенията между Сърбия и Косово, Ло Касо изрази очакване, че новото косовско правителство ще започне да действа в духа на диалога с Белград, започвайки от отменянето на 100-процентовите мита за сръбски стоки, станали причина за прекратяването на преговорите между Белград и Прищина.</p>
      <p>"Сигурни сме, от друга страна, че Белград ще успее конструктивно да допринесе за подновяването на диалога", каза посланикът.<br/> </p>
    </article>
  </body>
</html>