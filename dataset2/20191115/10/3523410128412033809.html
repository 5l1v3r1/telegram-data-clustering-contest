<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640072/%D8%A7%D8%AD%D8%AA%D9%85%D8%A7%D9%84-%D8%B9%D9%81%D9%88-%DB%B3-%D9%86%D8%B8%D8%A7%D9%85%DB%8C-%D9%85%D8%AA%D9%87%D9%85-%D8%A8%D9%87-%D8%AC%D8%B1%D8%A7%DB%8C%D9%85-%D8%AC%D9%86%DA%AF%DB%8C-%D8%A7%D8%B2-%D8%B3%D9%88%DB%8C-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T10:38:00+00:00"/>
    <meta property="og:title" content="احتمال عفو ۳ نظامی متهم به جرایم جنگی از سوی ترامپ"/>
    <meta property="og:description" content="تعدادی از مقامات آمریکایی اعلام کردند که دونالد ترامپ ممکن است سه نظامی متهم به جرایم جنگی را عفو کند."/>
  </head>
  <body>
    <article>
      <h1>
        <a href="https://www.bultannews.com/fa/news/640072/%D8%A7%D8%AD%D8%AA%D9%85%D8%A7%D9%84-%D8%B9%D9%81%D9%88-%DB%B3-%D9%86%D8%B8%D8%A7%D9%85%DB%8C-%D9%85%D8%AA%D9%87%D9%85-%D8%A8%D9%87-%D8%AC%D8%B1%D8%A7%DB%8C%D9%85-%D8%AC%D9%86%DA%AF%DB%8C-%D8%A7%D8%B2-%D8%B3%D9%88%DB%8C-%D8%AA%D8%B1%D8%A7%D9%85%D9%BE">احتمال عفو ۳ نظامی متهم به جرایم جنگی از سوی ترامپ</a>
      </h1>
      <h2>تعدادی از مقامات آمریکایی اعلام کردند که دونالد ترامپ ممکن است سه نظامی متهم به جرایم جنگی را عفو کند.</h2>
      <address><time datetime="2019-11-15T10:38:00+00:00">15 Nov 2019, 10:38</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از واشنگتن پست، سه مقام آمریکایی روز پنجشنبه اعلام کردند که دونالد ترامپ، رئیس جمهور آمریکا ممکن است در پرونده قضایی سه نظامی که به جرایم جنگی متهم شده اند مداخله کرده و آنها را عفو و یا تبرئه کند.<br/>مقامات کاخ سفید و پنتاگون چندین روز است که مشغول بررسی جزئیات این موضوع هستند. این سه مقام آمریکایی هم به دلیل حساسیت موضوع خواستند که نامشان فاش نشود. جزئیات مربوط به این موضوع مشخص نیست؛ اما انتظار می رود که دونالد ترامپ از حق خود برای عفو این متهمان به جرایم جنگی استفاده کند و یا حکم زندان آنها را کوتاه تر کند.<br/><br/>کارشناسان با وجود انتقاد از این موضوع، بر این باورند که دونالد ترامپ به عنوان فرمانده کل قوا برای عفو چنین پرونده هایی اختیار کامل دارد.<br/>برخی از ناظران هم اعلام کرده بودند که دونالد ترامپ ممکن است در گردهمایی انتخاباتی اش در روز پنجشنبه در لوئیزیانا این تصمیم خود را اعلام کند، اما چنین اتفاقی رخ نداد. مقامات آمریکایی گفته اند که توییتر دونالد ترامپ را زیر نظر دارند تا این خبر را اعلام کند؛ اما آنها همچنین افزودند که رئیس جمهور ممکن است این تصمیم خود را بعدها به صورت عمومی مطرح کند.<br/><br/>این پرونده‌ها شامل «متیو ال گلستین» افسر سابق نیرو‌های ویژه است که در سال ۲۰۱۰ به دلیل قتل مظنون به ساخت بمب برای گروه طالبان، به حکم اعدام محکوم شد. شخص دوم هم «ادوارد گالاقر»، افسر یگان ویژه نیروی دریایی آمریکاست که اخیرا از حکم اعدام تبرئه شده، اما به دلیل عکس گرفتن با جسد یک عضو داعش متهم شده است. شخص سوم هم «کلینت لورانس»، عضو سابق ارتش آمریکاست که در سال ۲۰۱۳ به قتل درجه دوم محکوم شد و در حال حاضر حکم حبس ۱۹ ساله اش را به دلیل صدور فرمان شلیک به سه نفر در افغانستان می‌گذراند.<br/><br/>دونالد ترامپ پیشتر درباره پرونده های گلستین و گالاقر پرسش هایی را مطرح کرده و در رسانه ها به این سه شخص متهم به جرایم جنگی پرداخته شده بود. در ماه اکتبر هم (ماه پیش)، ترامپ در حساب توییتر خود اعلام کرد که پرونده گلستین در داخل کاخ سفید در حال بررسی است.</p>
    </article>
  </body>
</html>