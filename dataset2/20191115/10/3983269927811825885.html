<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/marc-marquez-obre-la-porta-a-que-el-seu-germa-alex-sigui-el-seu-company-dequip-a-motogp/noticia/2963587/"/>
    <meta property="og:site_name" content="CCMA"/>
    <meta property="article:published_time" content="2019-11-15T10:04:07+00:00"/>
    <meta property="og:title" content="Marc Márquez obre la porta a que el seu germà Àlex sigui el seu company d'equip a MotoGP"/>
    <meta property="og:description" content="El campió del món de MotoGP suggereix que el seu germà Àlex pugi a la categoria reina en el seu equip"/>
  </head>
  <body>
    <article>
      <h1>Marc Márquez obre la porta a que el seu germà Àlex sigui el seu company d'equip a MotoGP</h1>
      <h2>El campió del món de MotoGP suggereix que el seu germà Àlex pugi a la categoria reina en el seu equip</h2>
      <address><time datetime="2019-11-15T10:04:07+00:00">15 Nov 2019, 10:04</time> by <a rel="author">esport3</a></address>
      <p>L'anunci per sorpresa de la retirada de Jorge Lorenzo deixa l'equip Repsol Honda una vacant que fa que s'hagin disparat els rumors al pàdoc. Aquesta dada, unida a la gran temporada d'Àlex Márquez, flamant campió de Moto2, fa que una de les opcions que més es parlen a hores d'ara sigui un equip format per Marc i Àlex de cara a la temporada que ve.</p>
      <p>Preguntat per aquesta opció, el mateix Marc Márquez li ha donat crèdit:</p>
      <blockquote>"Honda ha de mirar quina estratègia i quin pla esportiu té: Si agafar un pilot amb més experiència o donar l'opció a un dels joves que pugen amb projecció i donar-li l'oportunitat. Lògicament, dins d'aquests joves hi ha el campió del món de Moto2".</blockquote>
      <p>Tampoc Alberto Puig, director esportiu de l'equip Repsol Honda, ha defugit la qüestió:  </p>
      <blockquote>"Jo no el miro com a Àlex Márquez. El miro com a campió del món de Moto2. Ho he de contemplar des d'un punt de vista professional. No és que sigui el germà del Marc; és campió del món i així se l'ha de valorar. Ell, com altres pilots, és una possibilitat. Però encara és aviat per prendre aquesta decisió"</blockquote>
      <p>Àlex Márquez, però, no és l'única opció ni tampoc la més probable a hores d'ara: Johann Zarco, contractat recentment per Honda LCR per substituir el lesionat Takaaki Nakagami, està fent una gran feina a l'escuderia i seria el candidat experimentat en la llista d'aspirants.</p>
    </article>
  </body>
</html>