<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621607/%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%DA%A9%D8%A7%D8%B1-%DA%A9%D8%B1%D8%AF%D9%86-%D8%B1%D8%A7-%D8%A8%D9%87-%D8%A8%D8%A7%D8%B2%D9%86%D8%B4%D8%B3%D8%AA%DA%AF%DB%8C-%D8%AA%D8%B1%D8%AC%DB%8C%D8%AD-%D9%85%DB%8C%E2%80%8C%D8%AF%D9%87%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T10:43:00+00:00"/>
    <meta property="og:title" content="اروپایی‌ها کار کردن را به بازنشستگی ترجیح می‌دهند"/>
    <meta property="og:description" content="بررسی داده‌های مربوط به سال های اخیر نشان می دهد شمار بیشتری از سالمندان اروپایی مایل به باقی ماندن در بازار کار هستند."/>
  </head>
  <body>
    <article>
      <h1>اروپایی‌ها کار کردن را به بازنشستگی ترجیح می‌دهند</h1>
      <address>
        <time datetime="2019-11-15T10:43:00+00:00">15 Nov 2019, 10:43</time>
      </address>
      <p>
        <i>بررسی داده‌های مربوط به سال های اخیر نشان می دهد شمار بیشتری از سالمندان اروپایی مایل به باقی ماندن در بازار کار هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تا پایان سال ۲۰۱۸ نرخ اشتغال در بین جمعیت ۵۵ تا ۶۴ ساله کشورهای عضو اتحادیه اروپا به ۶۵ درصد برای مردان و ۵۲ درصد برای زنان رسیده است که در مقایسه با سال قبل آن به ترتیب پنج درصد و چهار درصد افزایش نشان می‌دهد. نرخ اشتغال این گروه سنی در سال ۲۰۰۳ برای مردان تنها ۵۰ درصد و برای زنان تنها ۳۰درصد بوده است. این نرخ اشتغال هم برای مردان و هم برای زنان به بالاترین سطح خود در طول تاریخ تشکیل اتحادیه اروپا رسیده است.</p>
      <p>بیشترین افزایش شمار شاغلین ۵۵ تا ۶۴ سال در سطح اتحادیه اروپا طی بازه زمانی ۲۰۰۳ تا ۲۰۱۸ مربوط به اسلواکی بوده است که شمار شاغلین این گروه سنی ۲۲۰ درصد افزایش یافته است. در اسلوونی و بلغارستان نیز این نسبت تقریبا دو برابر شده است. یونان تنها کشوری است که شمار شاغلین سالمند آن در مقایسه با سال ۲۰۰۳ کاهش پیدا کرده است.</p>
      <figure>
        <img src="https://aftabnews.ir/files/fa/news/1398/8/24/359530_857.jpg"/>
      </figure>
      <p>در بین کشورهای مختلف، سالمندان کشورهای شمالی اروپا بیشتر متمایل به باقی ماندن در بازار کار بوده اند به گونه ای که در سوئد ۷۸ درصد شاغلین ۵۵ تا ۶۴ ساله در بازار کار باقی مانده اند. این نسبت برای آلمان و دانمارک نیز بالای ۷۰ درصد بوده است.</p>
      <p>کمترین میزان مشرکت در بازار کار برای جمعیت سالمند نیز مربوط به لوکزامبورگ و یونان با ۴۰ درصد و کرواسی با ۴۶ درصد بوده است. در بین دیگر کشورهای عضو، این نسبت در هلند ۶۸ درصد، انگلیس ۶۵ درصد، اتریش و ایتالیا ۵۵ درصد، فرانسه ۵۴ درصد و بلژیک ۵۰ درصد اندازه گیری شده است.</p>
      <p>اتحادیه اروپا شامل ۲۸ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی، فنلاند، انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
    </article>
  </body>
</html>