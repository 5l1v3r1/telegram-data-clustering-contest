<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/aweQ2A/bunnen-er-naadd-lubna-jaffery"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T10:32:34+00:00"/>
    <meta property="og:title" content="Debatt: – Nå er bunnen nådd for de psykisk syke"/>
    <meta property="og:description" content="Når alvorlig syke pasienter havner på hospits, er det noe alvorlig galt med systemet, skriver Christine Lingjærde i Landsforeningen for Pårørende innen Psykisk helse."/>
  </head>
  <body>
    <article>
      <h1>Debatt: – Nå er bunnen nådd for de psykisk syke</h1>
      <h2>Når alvorlig syke pasienter havner på hospits, er det noe alvorlig galt med systemet.</h2>
      <address><time datetime="2019-11-15T10:32:34+00:00">15 Nov 2019, 10:32</time> by <a rel="author">Christine Lingjærde</a></address>
      <p>Debattinnlegg</p>
      <p><b>I mange år</b> har vi i Landsforeningen for pårørende innen psykisk helse (LLP) erfart en gradvis svekking av velferd, helsehjelp og omsorg for de svakeste i samfunnet. Liv og helse settes i fare, og nå er bunnen nådd.</p>
      <p><b>Det siste eksemplet </b>er helt ferskt: En pasient med både psykisk og fysisk sykdom ble flyttet fra rehabiliteringssenter til hospits. Uten forvarsel.</p>
      <p>Pårørende rykker<b> </b>ut og oppdager sitt familiemedlem i svært dårlig helsetilstand, på et helt uegnet sted. Etter en lang helg uten hjelp, finner pårørende sitt familiemedlem bevisstløst.</p>
      <p>Pårørende tilkaller ambulansen, og pasienten fraktes til sykehus. Det viser seg at pasienten, i tillegg til å ha alvorlig lungebetennelse, er blitt sparket og slått bevisstløs av en annen beboer på hospitset. Denne hendelsen er nå klaget inn til Fylkesmannen.</p>
      <p><b>«En syk pasient</b> på hospits? Er det mulig?», tenker nok mange. Men den type hendelse har skjedd med økende hyppighet i mange år, med forskjellige alvorsgrader, med eller uten skader eller dødsfall som konsekvens.</p>
      <p>Det er en virkelighet de fleste ikke vet om, men som kan ramme oss alle.</p>
      <p><b>Vi befinner oss </b>i en ekstrem situasjon, som blant annet bunner i «samhandlingsreformen» fra 2012. Reformen skulle fremme samhandling mellom helsevesenet og kommunale tjenester. Da ble sykehusopphold forkortet, avdelinger nedlagt, antall stillinger redusert og pasienten skrevet ut til rehabilitering i kommunal regi, med ambulant medisinsk oppfølging.</p>
      <p>Reformen finansieres ved at midler flyttes fra helsevesenet til kommunene.</p>
      <p><b>Da oppsto det</b> tre store feil: Midlene til kommunene ble ikke øremerket, overføringer og endringer skjedde altfor fort, og mange kommuner misforsto naturen og omfanget av de nye oppgavene.</p>
      <p>Istedenfor å bygge eller pusse opp boliger, opprette flere bo- og rehabiliteringssteder og samarbeide tett med spesialisttjenesten, fokuserte mange kommuner på informasjon og kurs, forebygging og hjelp i hjemmet.</p>
      <p><b>Det passer </b>for dem som har et hjem, eller en plass i et av de få tilgjengelige bofellesskapene. Det hjelper ikke pasienter som ikke har et sted å bo, eller som bor hos pårørende. Det hjelper heller ikke de alvorlig eller kronisk syke, som trenger tett medisinsk oppfølging.</p>
      <p>I tilfeller hvor pasienten ikke er friskmeldt ved utskrivelse, eller ved tilbakefall alene hjemme eller hos familien, kan det få tragiske konsekvenser.</p>
      <p><b>Jeg har en </b>beskjed til Lubna Jaffery, nytt byråd for arbeid, sosial og bolig i Bergen: Rehabilitering og oppfølging utenfor sykehus krever en reell dialog mellom spesialisthelsetjenester og kommunale tjenester, men først og fremst et egnet og stabilt bosted for pasienten.</p>
      <related>
        <h4>Les også</h4>
        <a href="https://www.bt.no/btmeninger/debatt/i/QoKjnR/taushetsplikten-maa-mykes-opp-overfor-foreldre"/>
        <a href="https://www.bt.no/btmeninger/debatt/i/8mz1yW/slottet-i-sandviken"/>
        <a href="https://www.bt.no/btmeninger/debatt/i/RRQ1Xa/skammelige-kutt-rammer-psykisk-syke-paa-askoey"/>
        <a href="https://www.bt.no/btmeninger/debatt/i/K38KXG/det-er-ikke-sykehusene-som-skaper-fastlegekrisen"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/sport/i/vQGqB4/branns-talenter-nektes-aa-reise-paa-proevespill-til-utenlandske-klubber"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/kultur/i/K3X5o6/oeyulf-hjertenes-slutter-som-sjefredaktoer-i-bergens-tidende"/>
        <a href="https://www.bt.no/nyheter/lokalt/i/pLxqMV/henlegger-saken-mot-bergenslege-som-var-siktet-for-korrupsjon"/>
        <a href="https://www.bt.no/utenriks/i/8mVyxW/frode-berg-overlevert-til-norske-myndigheter"/>
      </related>
      <ol>
        <li>
          <a href="https://www.bt.no/tag/Rehabilitering">Rehabilitering</a>
        </li>
        <li>
          <a href="https://www.bt.no/tag/Tjenester">Tjenester</a>
        </li>
        <li>
          <a href="https://www.bt.no/tag/Velferd">Velferd</a>
        </li>
        <li>
          <a href="https://www.bt.no/tag/Psykisk_helse">Psykisk helse</a>
        </li>
      </ol>
    </article>
  </body>
</html>