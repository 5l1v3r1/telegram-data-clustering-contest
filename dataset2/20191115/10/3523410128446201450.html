<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640073/%D9%84%D9%88%D9%84%D8%A7-%D8%AF%D8%A7%D8%B3%DB%8C%D9%84%D9%88%D8%A7-%D9%86%D8%A7%D8%A8%D8%B1%D8%A7%D8%A8%D8%B1%DB%8C%E2%80%8C%D9%87%D8%A7-%D8%AF%D8%B1-%D8%A8%D8%B1%D8%B2%DB%8C%D9%84-%D8%B4%D8%B1%D9%85%E2%80%8C%D8%A2%D9%88%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T10:44:00+00:00"/>
    <meta property="og:title" content="لولا داسیلوا: نابرابری‌ها در برزیل شرم‌آور است"/>
    <meta property="og:description" content="لوئیز ایناسیو لولا داسیلوا، رئیس‌جمهور سابق برزیل که هفته گذشته از زندان آزاد شد، نابرابری‌های اجتماعی و نژادی در کشورش را محکوم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640073/%D9%84%D9%88%D9%84%D8%A7-%D8%AF%D8%A7%D8%B3%DB%8C%D9%84%D9%88%D8%A7-%D9%86%D8%A7%D8%A8%D8%B1%D8%A7%D8%A8%D8%B1%DB%8C%E2%80%8C%D9%87%D8%A7-%D8%AF%D8%B1-%D8%A8%D8%B1%D8%B2%DB%8C%D9%84-%D8%B4%D8%B1%D9%85%E2%80%8C%D8%A2%D9%88%D8%B1-%D8%A7%D8%B3%D8%AA">لولا داسیلوا: نابرابری‌ها در برزیل شرم‌آور است</a>
      </h1>
      <h2>لوئیز ایناسیو لولا داسیلوا، رئیس‌جمهور سابق برزیل که هفته گذشته از زندان آزاد شد، نابرابری‌های اجتماعی و نژادی در کشورش را محکوم کرد.</h2>
      <address><time datetime="2019-11-15T10:44:00+00:00">15 Nov 2019, 10:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، رئیس جمهور سابق برزیل که هفته گذشته از زندان آزاد شد، نابرابری‌های اجتماعی و نژادی را در کشورش محکوم کرد.</p>
      <p>لولا داسیلوا ۷۴ ساله روز پنجشنبه در شهر سالوادور واقع در شمال شرق برزیل در نخستین نشست حزب کارگران بعد از آزادی خود از زندان، با این تلقی که دولت راست افراطی ژایر بولسونارو، رئیس جمهور برزیل برنامه‌های اجتماعی را که در دو دوره ریاست جمهوری وی انجام شد تهدید می‌کند، اعلام کرد "این شرم آور است که ببینیم تا چه میزان نابرابری در کشور ما ریشه دوانده است."</p>
      <p>لولا همچنین اعلام کرد: "آن‌ها از اصلاحات مالیاتی صحبت می‌کنند، اما به افزایش مالیات‌های ثروتمندان اعتقادی ندارند. دولت بولسونارو حتی می‌خواهد بر بیمه بیکاری مالیات ببندد."</p>
      <p>وی گفت: "آن‌ها فکر می‌کنند یک جوان سیاه پوست نباید به دانشگاه برود. به همین دلیل است که آن‌ها (دولت کنونی) می‌خواهند آموزش و پرورش را خصوصی کنند، زیرا اگر مردم به دانشگاه بروند، آگاهی سیاسی کسب می‌کنند."</p>
      <p>در زمان ریاست جمهوری لولا سیاست سهمیه بندی دانشگاه‌ها به شمار زیادی از سیاه پوستان امکان داد به دانشگاه راه یابند.</p>
      <p>لولا، نماد جناح چپ در برزیل، آوریل ۲۰۱۸ برای سپری کردن هشت سال و ۱۰ ماه حبس خود به جرم فساد راهی زندان شد، هر چند که وی همچنان اعلام می‌کند بی گناه است.</p>
    </article>
  </body>
</html>