<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741865"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T10:35:00+00:00"/>
    <meta property="og:title" content="สำนักพุทธฯนิมนต์ 76 พระเถราจารย์จัดพิธีสืบชะตารับปีใหม่"/>
    <meta property="og:description" content="สำนักงานพระพุทธศาสนาแห่งชาติ ถก โครงการสวดมนต์เพื่อความเป็นสิริมงคล เนื่องในวันขึ้นปีใหม่ 2563 เตรียม นิมนต์ 76 พระเถราจารย์จัดพิธีสืบชะตารับปีใหม่"/>
  </head>
  <body>
    <article>
      <h1>สำนักพุทธฯนิมนต์ 76 พระเถราจารย์จัดพิธีสืบชะตารับปีใหม่</h1>
      <address>
        <time datetime="2019-11-15T10:35:00+00:00">15 Nov 2019, 10:35</time>
      </address>
      <p>
        <b>สำนักงานพระพุทธศาสนาแห่งชาติ ถก โครงการสวดมนต์เพื่อความเป็นสิริมงคล เนื่องในวันขึ้นปีใหม่ 2563 เตรียม นิมนต์ 76 พระเถราจารย์จัดพิธีสืบชะตารับปีใหม่</b>
      </p>
      <p>วันนี้ (15 พ.ย.) นายณรงค์ ทรงอารมณ์ รองผอ.สำนักงานพระพุทธศาสนาแห่งชาติ (พศ.) รักษาราชการผอ.พศ. เปิดเผยภายหลังการประชุมคณะกรรมการดำเนินงานโครงการสวดมนต์เพื่อความเป็นสิริิมงคล เนื่องในวันขึ้นปีใหม่ 2563  ว่า ตามที่มหาเถรสมาคม(มส.) มีมติเห็นชอบให้พศ.ร่วมกับวัด สำนักปฏิบัติธรรม ทั่วประเทศ ร่วมกับหน่วยงานภาครัฐ เอกชนจัดกิจกรรมเฉลิมฉลองเนื่องในโอกาสวันขึ้นปีใหม่ ด้วยกิจกรรมสวดมนต์ เจริญจิตภาวนาข้ามปี เพื่อความเป็นสิริมงคลนั้น ในส่วนของพื้นที่พุทธมณฑล จ.นครปฐม พศ.เตรียมจัดกิจกรรมสำคัญวันที่ 30 ธ.ค. 2562 โดยจะจัดพิธีสืบดวงชะตา บริเวณลานรอบองค์ประธานพุทธมณฑล ภายใต้ชื่องาน  สืบดวงชะตาเสริมบารมี เริ่มสิ่งดีสู่ชีวีใหม่ โดยมีสมเด็จพระมหารัชมงคลมุนี (ธงชัย ธมฺมธโช) ผู้ช่วยเจ้าอาวาสวัดไตรมิตรวิทยาราม กรรมการมส. เป็นประธานฝ่ายสงฆ์ พร้อมด้วยพระเถราจารย์จาก 76 จังหวัดร่วมประกอบพิธี เพื่อเสริมบารมี และความเป็นมงคลก่อนร่วมสวดมนต์ข้ามปีในวันที่ 31 ธ.ค. 2562 นอกจากนี้ผู้ที่เข้าร่วมพิธีในวันที่ 30 ธ.ค. จะได้รับน้ำพระพุทธมนต์จากสระน้ำมนต์ศักดิ์สิทธิ์โบราณ วัดหงส์รัตนาราม กทม. ด้วย<br/><br/>นายณรงค์ กล่าวต่อไปว่า  สำหรับกิจกรรมสวดมนต์ข้ามปี มส.ได้มีมติเห็นชอบให้วัดทั่วประเทศ และวัดไทยในต่างประเทศทั่วโลกจัดกิจกรรมสวดมนต์ข้ามปี ในคืนวันที่ 31 ธ.ค.2562 ต่อเนื่องถึงเช้าวันขึ้นปีใหม่ วันที่ 1 ม.ค.2563 โดยส่วนกลางมีศูนย์กลางการจัดกิจกรรมที่พุทธมณฑล จ.นครปฐม และที่วัดราชบพิธสถิตมหาสีมาราม ส่วนภูมิภาคให้สำนักงานพระพุทธศาสนาจังหวัด(พศจ.) ร่วมกับเจ้าคณะจังหวัด ตั้งคณะกรรมการพิจารณาเลือกวัดที่มีความเหมาะสมเป็นศูนย์กลางการจัดกิจกรรม ทั้งนี้พศ. คาดการณ์ว่าจะมีผู้เข้าร่วมกิจกรรมครั้งนี้ประมาณ 28 ล้านคน</p>
    </article>
  </body>
</html>