<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ekshun-po-medenrudnishki-Piyan-urinira-pred-susedi-i-sipe-zakani-i-cvetushti-psuvni-914063"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T10:48:00+00:00"/>
    <meta property="og:title" content="Екшън по меденруднишки: Пиян уринира пред съседи и сипе закани и цветущи псувни!"/>
    <meta property="og:description" content="На дива селска проява, провокирана от изпито солидно количество изпит алкохол, са станали свидетели ..."/>
  </head>
  <body>
    <article>
      <h1>Екшън по меденруднишки: Пиян уринира пред съседи и сипе закани и цветущи псувни!</h1>
      <address>
        <time datetime="2019-11-15T10:48:00+00:00">15 Nov 2019, 10:48</time>
      </address>
      <p>На дива селска проява, провокирана от изпито солидно количество изпит алкохол, са станали свидетели живущите в блок 74 на бургаския квартал "Меден рудник", научи <b>Burgas24.bg</b>.</p>
      <p>В късните часове на 13 август наквасен до козирката мъж с инициали Р.А.А. пред 6 вход на блока започнал да обижда съседите си. Нахвърлил се към тях с думите <i>"Ще ви е*а майката, помияри“</i> и<i> "Ще ви убия“</i>. Пиянските му изцепки не свършили дотам - уринирал пред входната врата на блока и пред асансьора в присъствието на свидетели, сред които и деца.</p>
      <p>След телефонно обаждане на място пристигнали служители на Четвърто РУ на ОД МВР – Бургас. Независимо от това агресиралият от въздействието на огнената вода мъж продължил да отправя обидни думи към служителите на реда и отказал да изпълнява разпорежданията им. Направил опит и да напусне мястото на извършената проверка.</p>
      <p>На свое заседание във вторник Районен съд Бургас е наложил на Р.А.А. административно наказание "Задържане в поделенията на МВР" в размер пет денонощия.</p>
    </article>
  </body>
</html>