<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-s-havlickem-navstivi-pristi-tyden-ukrajinu/1821370?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T10:58:00+00:00"/>
    <meta property="og:title" content="Babiš s Havlíčkem navštíví příští týden Ukrajinu"/>
    <meta property="og:description" content="Praha - Premiér Andrej Babiš (ANO) navštíví příští týden Ukrajinu. Do Kyjeva ho na dvoudenní cestu v pondělí a úterý doprovodí vicepremiér a ministr průmyslu a obchodu Karel Havlíček (za ANO) a mise 85 podnikatelů. Součástí cesty je setkání s ukrajinským prezidentem Volodymyrem Zelenským a připravuje se i jednání s premiérem Oleksijem Hončarukem, vyplývá z materiálu s informacemi pro vládu."/>
  </head>
  <body>
    <article>
      <h1>Babiš s Havlíčkem navštíví příští týden Ukrajinu</h1>
      <address><time datetime="2019-11-15T10:58:00+00:00">15 Nov 2019, 10:58</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (ANO) navštíví příští týden Ukrajinu. Do Kyjeva ho na dvoudenní cestu v pondělí a úterý doprovodí vicepremiér a ministr průmyslu a obchodu Karel Havlíček (za ANO) a mise 85 podnikatelů. Součástí cesty je setkání s ukrajinským prezidentem Volodymyrem Zelenským a připravuje se i jednání s premiérem Oleksijem Hončarukem, vyplývá z materiálu s informacemi pro vládu.</p>
      <p>Hlavním cílem oficiální návštěvy má být vyjádření podpory územní celistvosti, svrchovanosti a nezávislosti Ukrajiny, ale i dalšímu přibližování Ukrajiny a Evropské unie. "Zvláštní důraz bude kladen na podporu reformnímu úsilí nynější ukrajinské vlády se zvláštním důrazem na pokrok v oblasti vlády práva. Velká pozornost bude věnována rovněž rozvoji česko-ukrajinských bilaterálních vztahů, především jejich ekonomické dimenzi," stojí v materiálu pro ministry.</p>
      <p>Babiš dnes novinářům po návštěvě areálu České pošty v pražských Malešicích řekl, že z Česka už na Ukrajině delší dobu nikdo nebyl, takže témat bude řada. "Ukrajina je pro nás důležitá, hlavně pro naše podnikatele a firmy, bude tam delegace asi 80 firem, máme i programy na zaměstnávání ukrajinských občanů," uvedl. Mezi tématy podle něj budou i vztahy Ukrajiny s Evropskou unií a Ruskem.</p>
      <p>Kromě politických schůzek se Zelenským, Hončarukem a předsedou sněmovny Dmytrem Razumkovem se bude Babiš společně s Havlíčkem účastnit česko-ukrajinského obchodního fóra. Podnikatelskou misi vede prezident Hospodářské komory Vladimír Dlouhý. Ukrajina je 20. největším partnerem Česka v zahraničním obchodu. Podle Hospodářské komory nabízí pro české podnikatele největší příležitosti v civilním leteckém průmyslu, dopravním průmyslu a infrastruktuře, energetice, vodohospodářství, obranném průmyslu či strojírenství.</p>
      <p>Český velvyslanec na Ukrajině Radek Matula musel v Kyjevě před dvěma týdny vysvětlovat přítomnost prokremelských Tatarů na Pražském hradě při oslavách 28. října. Prezident Miloš Zeman prohlásil, že Tatary na Hrad nezval, přišli tam podle něj jako doprovod Rusínů, kteří pozváni byli. Server Deník N ale uvedl, že pozvánky z Hradu byly adresovány přímo členům prokremelského spolku.</p>
      <p>Světová rada Podkarpatských Rusínů se následně prostřednictvím svého místopředsedy omluvila Zemanovi za předchozí tvrzení aktivistů, že Zeman při jednání s delegací řekl, že uznává Moskvou obsazený ukrajinský poloostrov Krym za součást Ruska. Mluvčí Hradu Jiří Ovčáček ČTK sdělil, že Zeman nadále považuje anexi ukrajinského Krymu za protiprávní.</p>
      <p>Podle údajů ministerstva práce mělo na konci loňska v Česku zaměstnání 121.086 lidí z Ukrajiny. Tvořili tak přes pětinu zahraničních zaměstnanců v ČR. Kabinet letos v červnu rozhodl o zdvojnásobení kvóty pro přijímání ukrajinských pracovníků v takzvaném režimu Ukrajina z 19.600 na 40.000 ročně. Projekt má přivést kvalifikovanější síly. Koncem října pak vláda schválila možnost udělit 1500 mimořádných pracovních víz ročně pro Ukrajince, kteří by mohli pracovat v zemědělství nebo potravinářství.</p>
    </article>
  </body>
</html>