<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/sluga-narodu-viklyuchila-z-frakciyi-dvoh-deputativ-329741_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T10:38:00+00:00"/>
    <meta property="og:title" content="&quot;Слуга народу&quot; виключила з фракції двох депутатів"/>
    <meta property="og:description" content="Мова йде про мажоритарників Антона Полякова та Анну Скороход.  "/>
  </head>
  <body>
    <article>
      <h1>"Слуга народу" виключила з фракції двох депутатів</h1>
      <h2>Мова йде про мажоритарників Антона Полякова та Анну Скороход.  </h2>
      <address>
        <time datetime="2019-11-15T10:38:00+00:00">15 Nov 2019, 10:38</time>
      </address>
      <p>Фракція президентської партії "Слуги народу" в п'ятницю, 15 листопада, виключила зі свого складу <a href="https://dt.ua/POLITICS/razumkov-prokomentuvav-situaciyu-zi-skorohod-329725_.html"><b>депутатів Анну Скороход</b></a> та <a href="https://dt.ua/POLITICS/figurantiv-skandalu-z-poligrafom-zi-slugi-narodu-ne-viklyuchili-deputat-327652_.html"><b>Антона Полякова</b></a>. Про це самі депутати повідомили в кулуарах парламенту.</p>
      <p>"Конкретних доказів моїх неголосувань, що я гірше всіх голосую або що я не голосую так, або що я прогулюю засідання, надано не було", - обурився депутат Поляков, пише <a href="https://lb.ua/news/2019/11/15/442320_sluga_naroda_isklyuchila.html">LB.ua</a>.</p>
      <p>Скороход в свою чергу сказала, що тепер вона вільна "голосувати за програму президента, а не ті лобістські закони, які нам пхають під гаслом законопроектів президента".</p>
      <p>Обидва депутати заявили, що мають намір і далі підтримувати президента Володимира Зеленського як позафракційні депутати.</p>
      <p>Після виключення двох депутатів у "Слуги народу" залишиться 250 депутатів.</p>
      <p>Анна Скороход пройшла до Верховної Ради IX скликання від партії "Слуга народу" по 93 мажоритарному округу Київської області, а Антон Поляков був обраний як мажоритарник по округу №206.</p>
      <p>Під час засідання Ради, 14 листопада, Анна Скороход заявила про те, що після того, як вона проголосувала проти відкриття земельного ринку і відстоювала в Раді держвласність ГТС, <b><a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html">її чоловіка затримали за дорученням </a></b>одного із заступників голови Офісу президента і заступника генпрокурора Віталія Каська. Зазначимо, що Алякіна пов'язують з російським підприємцем Павлом Фуксом. Після виступу Скороход, Арахамія звинуватив її в пропонуванні депутатам хабара.</p>
      <p>У ГПУ повідомили, що Національна поліція затримала чоловіка депутата Ганни Скороход Олексія Алякіна, оскільки він є громадянином Російської Федерації і<a href="https://dt.ua/POLITICS/gpu-poyasnila-prichini-zatrimannya-cholovika-deputatki-skorohod-329681_.html"><b> знаходиться в міжнародному розшуку за підозрою в шахрайстві в особливо великих розмірах.</b></a></p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>