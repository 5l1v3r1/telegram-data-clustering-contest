<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/golova-komitetu-nacbezpeki-zavitnevich-shvidkiy-mir-zanadto-skladne-rishennya-dlya-putina-50053692.html"/>
    <meta property="og:site_name" content="НВ"/>
    <meta property="article:published_time" content="2019-11-15T10:46:00+00:00"/>
    <meta property="og:title" content="Голова комітету нацбезпеки Завітневич: Швидкий мир — занадто складне рішення для Путіна"/>
    <meta property="og:description" content="У своєму першому великому інтерв'ю керівник комітету з нацбезпеки Олександр Завітневич розповів BBC News Україна про те, що пов’язує його з військовою сферою, які стосунки у нього з Зеленським та які перспективи миру на Донбасі після розведення сил."/>
  </head>
  <body>
    <article>
      <h1>Голова комітету нацбезпеки Завітневич: Швидкий мир — занадто складне рішення для Путіна</h1>
      <h2>У своєму першому великому інтерв'ю керівник комітету з нацбезпеки Олександр Завітневич розповів BBC News Україна про те, що пов’язує його з військовою сферою, які стосунки у нього з Зеленським та які перспективи миру на Донбасі після розведення сил.</h2>
      <address>
        <time datetime="2019-11-15T10:46:00+00:00">15 Nov 2019, 10:46</time>
      </address>
      <p>Олександр Завітневич — голова парламентського комітету з питань нацбезпеки, оборони та розвідки від «Слуги народу».</p>
      <ul>
        <li>
          <a href="https://www.bbc.com/ukrainian/features-50287613?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Рекорд на армію або що не так з нацбезпекою Зеленського</a>
        </li>
        <li>
          <a href="https://www.bbc.com/ukrainian/features-50393138?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Україна може вийти з мінських угод — Пристайко</a>
        </li>
      </ul>
      <p>До парламентських виборів він був не надто публічною фігурою та очолював «Смілянський ливарний завод».</p>
      <p>Тому його призначення головою оборонного комітету в країні, яка воює, викликало багато питань та припущень. Говорили, що насправді причиною цьому є особисті зв’язки з президентом — у медіа Олександр Завітневич відомий як «чоловік однокласниці Володимира Зеленського».</p>
      <p>У своєму першому великому інтерв'ю після кількох місяців на посаді голови комітету Олександр Завітневич розповів BBC News Україна про те, що пов’язує його з військовою сферою, які стосунки у нього з Зеленським, про реформи СБУ та Укроборонпрому, а також перспективи миру на Донбасі після розведення сил.</p>
      <h3>Комітет і знайомство з Зеленським</h3>
      <p><b><i>BBC News Україна: </i></b> <i>Як та чому ви очолили комітет з нацбезпеки? Як людина, не пов’язана безпосередньо з військовою сферою — і це у країні, що воює.</i></p>
      <p><b>Олександр Завітневич: </b>Це було вже після закінчення виборчої кампанії. Зібралися люди, які виявили бажання бути у цьому комітеті.</p>
      <p>Я почав працювати з командою президента вже давно. З’явився одним з перших, можливо, не як експерт у безпеці та обороні, але людина компетентна — у мене перша освіта військова, я військовий офіцер запасу і служив офіцером. А проблеми, які були в армії - частина їх залишилася і зараз.</p>
      <p>Тому, мабуть, і був такий вибір.</p>
      <p>
        <b><i>BBC News Україна:</i> </b>
        <i> На сайті «Смілянського ливарного заводу», співзасновником якого ви є, серед клієнтів значиться і Харківське конструкторське бюро Морозова (ХКБМ). Це також — зв’язок з оборонною сферою?</i>
      </p>
      <p><b>О.З</b> .: Коли почалася війна у 2014 році, ми з партнерами розробили для ЗСУ проєкт не просто деталей, а вузлів для бронетехніки. Виключно за свої кошти. І намагалися продати для потреб армії.</p>
      <p>І от цей скандал, який всі побачили у січні-лютому 2019 року (Звинувачення тодішнього керівництва «Укроборонпрому» у <a href="https://www.bbc.com/ukrainian/news-47448954?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">закупівлях російських деталей за завищеною ціною</a>. — <b><i>Ред</i> </b>.) — я всю цю ситуацію бачив: привозив на різні заводи свої вироби для БТРів, показував, що Україна може це виробляти: редуктори, мости, інші деталі, які на той час не випускали в Україні чи випускали давно, а ввозили з Росії.</p>
      <p>І як ми були клієнтами ХКБМ? Ми купили документацію, все зробили, але у нас нічого не купили.</p>
      <p>Ми з різними учасниками ринку бачили, як проходив весь відбір клієнтів.</p>
      <p>Тому у мене було чітке бачення реформування «Укроборонпрому»: як треба збалансувати замовників і виробників.</p>
      <figure>
        <img src="https://c.files.bbci.co.uk/12E5F/production/_109670477__109184955_gettyimages-1174967792.jpg"/>
        <figcaption>Одне з питань до президента під час його пресмарафону стосувалося і Завітневича</figcaption>
      </figure>
      <p><b><i>BBC News Україна: </i></b> <i>Під час пресмарафону Володимира Зеленського його питали, мовляв, чому головою комітету з нацбезпеки став </i>«<a href="https://www.pravda.com.ua/news/2019/10/10/7228664/">чоловік однокласниці президента</a>» <i>. На що президент відповів, що знав вас задовго до цього. Можете розповісти про це?</i></p>
      <p><b>О.З.:</b> Це давня історія, ми знайомі дуже давно — ще коли вони грали у Запоріжжі, у 90-х.</p>
      <p>Так по життю вийшло, що і моя дружина навчалася з ним.</p>
      <p>Але ми ж працювали у різних сферах, у мене немає спільного бізнесу з президентом і ніколи не було.</p>
      <p>Ми товаришували з юності - я жив у багатьох містах і в мене багато друзів з дитинства: є військові, дипломати, вчителі і медики.</p>
      <p>
        <b><i>BBC News Україна:</i> </b>
        <i> Зеленський у вас питав, чи хочете ви стати головою комітету?</i>
      </p>
      <p><b>О.З.:</b> Спочатку у нашій групі ми бачили Давида Арахамію головою комітету.</p>
      <p>У нього був досвід співпраці з Міністерством оборони, а я був більше поінформований про «Укроборонпром».</p>
      <p>
        <b><i>BBC News Україна:</i> </b>
        <i> Ви згадували, що були долучені до виборчої кампанії Володимира Зеленського. Як?</i>
      </p>
      <p><b>О.З.:</b> Це було з того часу, коли ми говорили про якісь безпекові речі і реформи «Укроборонпрому», ЗСУ, перехід до стандартів НАТО.</p>
      <p>Я говорив президенту, що вступ до НАТО має бути нашою стратегічною ціллю і що це наш єдиний шанс при нинішніх загрозах…</p>
      <p>І президент в цьому мене підтримав.</p>
      <h3>Конкуренції з Забродським немає</h3>
      <p>
        <b><i>BBC News Україна:</i> </b>
        <i> Одразу після виборів «Європейська Солідарність» пропонувала на голову комітету генерала Забродського. Як у вас зараз з ним налагоджена співпраця? Чи немає конкуренції?</i>
      </p>
      <p><b>О.З.</b>: Ніякої конкуренції чи тим більше конфліктів у нас немає.</p>
      <p>У комітеті є і Забродський, і Парубій, і Льовочкін, і Ковальов — з інших політичних сил.</p>
      <p>Але у всіх одна позиція — це «Слава Україні».</p>
      <p>Всі законопроєкти направлені на конструктив.</p>
      <p>Частину з них ведуть не лише депутати від «Слуги народу», а, наприклад, Забродський веде групу по проєкту щодо військових статутів.</p>
      <h3>Як змінять СБУ і оборонні закупівлі</h3>
      <p>
        <b><i>BBC News Україна:</i> </b>
        <i> Які головні виклики зараз у сфері безпеки та оборони?</i>
      </p>
      <p><b>О.З.</b>: І діти в школі, напевно, знають, що основна загроза — це Росія.</p>
      <p>Що ж стосується роботи комітету, то це ухвалення законів.</p>
      <p>Наприклад, закону про розвідку — старому закону близько 20 років…</p>
      <p>Зараз створені робочі групи, щоб дати нову «policy» (політику — <i>Ред.</i>) для всієї сфери безпеки та окремих секторів: СБУ, Міноборони, розвідок.</p>
      <p><b><i>BBC News Україна: </i></b> <i>Які найважливіші ініціативи?</i></p>
      <p><b>О.З.:</b> З великих — зараз з’явиться законопроєкт про СБУ. Президент поставив завдання зробити новий закон про Службу безпеки до кінця року.</p>
      <p>
        <b><i>BBC News Україна</i> </b>
        <i>: Все-таки приберуть економічну складову з її роботи?</i>
      </p>
      <p><b>О.З.:</b> Проблемні червоні лінії всім відомі - це «Відділ К» — антикорупція — і економічні відділи. Звідки це пішло?</p>
      <p>Коли тільки створювалася СБУ, то просто не було інших антикорупційних підрозділів. А при створенні НАБУ, ДБР частину відповідних повноважень треба передати їм або поліції, як це у світовій практиці.</p>
      <p>Те саме і з економічними злочинами — ними не має займатися СБУ.</p>
      <p>СБУ — це три основні функції: боротьба з тероризмом, охорона держтаємниці і контррозвідка.</p>
      <p>
        <i>(В </i>
        <a href="https://glavcom.ua/interviews/glava-sbu-ivan-bakanov-sbu-ne-vatikan-ne-derzhava-v-derzhavi-tut-ne-bude-okremih-zakoniv-i-obranih-639635.html?fbclid=IwAR2pjhozDa8BzNFPOnjioIcjizmTXvF5RLcliHW-W0AW3CXMHHfie0DQpk4"> інтерв'ю «Главкому» </a>
        <i> голова СБУ Іван Баканов відзначав, що законопроєкт про службу розробляють Офіс президента, комітет з нацбезпеки та «купа юристів». За його словами, економічна складова там залишиться лише для протидії «гібридній агресії» у вигляді «економічної експансії». — </i>
        <b> <i>Ред</i> </b>
        <i>.)</i>
      </p>
      <p>Інший проєкт, який вже майже готовий, закону про оборонні закупівлі. Про це «болить» у всіх…</p>
      <p>На ці обговорення до нас приходили всі учасники ринку. Замовники: Міноборони, МВС, Нацгвардія, Прикордонна служба, СБУ, які щороку закуповують все через оборонні замовлення — від озброєнь до шкарпеток. Також приходили виробники і постачальники.</p>
      <p>І всі казали, що старий закон настільки загнав оборонну сферу України в глухий кут, що все майже зупинилося.</p>
      <p>Проілюструвати це можна через БТР, які просто стоять пару років. Виробник каже, що зробив все правильно, а Міноборони каже — ні, не так.</p>
      <p>(<i> Мова про ситуацію з відмовою Міністерства оборони приймати вироблені «Житомирським бронетанковим заводом» БТР-4, через невідповідність бронесталі їхніх корпусів стандартам Міноборони. В «Укроборонпромі» ж </i><a href="https://ukroboronprom.com.ua/uk/media/cherez-rishennya-vijskovoyi-pryjomky-minoborony-v-ukrayini-mozhe-buty-zirvano-vyrobnytstvo-bronetehniky.html">стверджують</a> <i>, що норми міністерства застарілі, а сталь відповідає стандартам ЄС. — </i><b> <i>Ред</i> </b>.)</p>
      <p>Кожен тиждень на підприємствах «Укроборонпрому» проходять обшуки і перевірки. Це свідчить, що ні замовники, ні виконавці не мають нормальних правил.</p>
      <p>А про приватних виробників зброї взагалі не можна мовчати.</p>
      <p>У 2014 році всі на патріотизмі почали робити для армії, що знали і вміли — без якихось коштів і контрактів. Тоді ж і економіка якось почала рухатися, з’явилися винаходи.</p>
      <p>І от люди роками ходять й кажуть, що в них є унікальне обладнання чи зброя, і не можуть це донести армії.</p>
      <figure>
        <img src="https://c.files.bbci.co.uk/9607/production/_109670483__109155734_img_2871.jpg"/>
        <figcaption>В Україні є ряд приватних підприємств, які виробляють зброю та бронетехніку</figcaption>
      </figure>
      <p>Тут є і корупційні причини, але є і процедурні. Наприклад, щоб отримати дозвіл на експорт зброї у середньому потрібно два роки.</p>
      <p>Тобто два роки підприємство, яке має виробництво, продукт, закордонні дозволи і навіть іноземного замовника, не може почати експорт, а змушене ходити по кабінетах в Україні…</p>
      <p>Зараз є близько 50 українських підприємств, які в дуже поганому стані, але мають дуже потрібні розробки для наших військових. Те саме в «Укроборонпромі» — з близько 120 підприємств більш-менш працюють і дають прибуток до 20. І все впирається в старий закон про оборонні закупівлі…</p>
      <p>Новий законопроєкт ми внесли у порядок денний і плануємо, що до кінця року він пройде друге читання.</p>
      <p>Сподіваємося, що в цьому році президент його і підпише — щоб наступного 2020 року ми вже планували державні оборонні закупівлі за новим законом.</p>
      <p>
        <b><i>BBC News Україна</i> </b>
        <i>: Не боїтеся при цьому, що вас звинуватять у лобіюванні інтересів «Смілянського ливарного заводу»?</i>
      </p>
      <p><b>О.З.:</b> У законі будуть дуже конкурентні процедури, ми його не ховали. Все буде відбуватися на електронних майданчиках Prozorro. Тому всі підприємства будуть у конкурентному середовищі.</p>
      <h3>Шанс невеликий, але давайте його використаємо</h3>
      <p>
        <b><i>BBC News Україна:</i> </b>
        <i> Ви нещодавно з комітетом їздили в Золоте. Яке враження від поїздки?</i>
      </p>
      <p><b>О.З.</b>: Що мене там здивувало, так це витримка людей. П’ять років вони жили в умовах бойових дій, в останній час, може, не таких активних, і люди звикли, що коли темніє, вони вимикають світло. Доріг немає - «ну, так воно є».</p>
      <p>Кажуть, звикли під час сну ідентифікувати, що «летить» кудись не до тебе, і знову засинати. Люди виснажені. Але головне, що вони хочуть — щоб ніхто не стріляв.</p>
      <p>Коли ми були там на сьомий чи восьмий день розведення — бачили б ви очі, як вони раділи тому, що воно відбулося.</p>
      <p>Ми ходили «на нуль», звідки відійшли і наші, і росіяни. І от кажуть, ніби хтось заповнить ту «сіру зону». Але у Золотому вже встановлені камери, а сама «сіра зона» — це поле біля дороги. Хто там буде ходити — не розумію.</p>
      <p>Військові давали подивитися мапи — сили відійшли на 900−1000 метрів. Тобто, не на кілометри.</p>
      <p>Нові позиції побудували за два-три тижні, вони нормально зроблені. У нашому комітеті більше половини військових, всі подивилися та оцінили, що зроблено інженерно грамотно: підходи для особового складу і для техніки, якщо буде потрібно.</p>
      <p><b><i>BBC News Україна</i> </b><i>: Щодо місцевих. </i><a href="https://dn.depo.ua/ukr/dn/u-zolotomu-masovku-dlya-zelenskogo-za-rozvedennya-zbirayut-prichetni-do-referendumu-lnr-zhinki-201910311054610">Журналісти з’ясували</a> <i>, що серед людей, які зустрічалися у Золотому з президентом, були і люди, причетні до організації референдуму за так звану «ЛНР» у 2014 році.</i></p>
      <p><b>О.З.:</b> Серед людей я не побачив чогось такого. Всі говорили, що вони за Україну, й половина вже говорять українською, після спілкування з військовими і поліцейськими.</p>
      <p>Там дуже багато внутрішніх переселенців й у них велике бажання, щоб запрацювало КПВВ.</p>
      <p>«Між рядків» від людей у Золотому я почув, що вони хочуть простого — щоб тут ніхто не стріляв, відкрили КПВВ й ті люди, які з Первомайська проживають тут, а хтось, може, пішов туди, — щоб вони спілкувалися: родичі, знайомі.</p>
      <p>Як вони кажуть: «Ми місяцями не могли один до одного піти».</p>
      <p>Людям треба знову об'єднуватися.</p>
      <p>Попри всі складнощі, які можуть бути, нам потрібно використати цей шанс. Він невеликий, але давайте його використаємо.</p>
      <h3>Про розведення</h3>
      <p>
        <b><i>BBC News Україна:</i> </b>
        <i> Медіа повідомляють, що частина військових сприймає розведення як відступ і це демотивує армію. Ви спілкувалися з бійцями?</i>
      </p>
      <p><b>О.З.:</b> Військових деморалізує не розведення, а те, що деякі політики, і не лише, ставлять під сумнів їхній професіоналізм і здатність захищати країну.</p>
      <p>Коли ми були, ніхто з військових, нацгвардійців чи поліції не нарікав на «відведення».</p>
      <p>Всі задоволені процесом — хто туди поїде, той це за пів години відчує. Ніяких ДРГ у цих «сірих зонах» немає, все тихо-спокійно.</p>
      <p>Військові виконали наказ, і по безпекових та деяких тактичних моментах вони навіть покращили свою ситуацію.</p>
      <ul>
        <li>
          <a href="https://www.bbc.com/ukrainian/features-50247764?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Відступ чи розведення? Чому відводять війська на Донбасі</a>
        </li>
      </ul>
      <p><b><i>BBC News Україна: </i></b> <i>Щось можна вже говорити про наступні етапи розведення? ЗМІ говорили про ще </i><a href="https://www.radiosvoboda.org/a/30240405.html?withmediaplayer=1">близько тридцяти ділянок</a> <i>можливого розведення.</i></p>
      <p><b><i>О.З.</i> </b>: Що мені відомо: розвели у цих трьох населених пунктах — і все.</p>
      <p>Так, Генштаб вивчає інші ділянки на 400 км фронту. Але ніяких завдань ні верховний головнокомандувач, ні міністр, ні начальник Генштабу по інших ділянках не ставили.</p>
      <p>Наказ чіткий — три населені пункти і далі чекаємо на зустріч нашого президента у нормандському форматі. За її результатами вже, мабуть, буде ухвалюватися рішення про розведення.</p>
      <p>(<i>Інтерв'ю було записане 12 листопада. Водночас 14 листопада президент РФ Путін </i><a href="https://www.pravda.com.ua/news/2019/11/14/7231998/">заявив</a> <i>, що «треба розвести по всій лінії, щоб хоч гармати не стріляли, щоб люди не гинули, це точно треба зробити якомога швидше…» — </i><b> <i>Ред</i> </b><i>.</i>)</p>
      <p>Що ж до самого розведення, то ще у червні багато хто не вірив, що воно відбудеться.</p>
      <p>Але поїдьте у Станицю Луганську, де розведення відбулося у липні. Зараз листопад — й по людях видно, що вони більш спокійні, врівноважені, ніж там, де це зараз лише почалося, адже у людей залишається засторога.</p>
      <p>Дуже надіюся, що все буде добре.</p>
      <p>
        <b><i>BBC News Україна:</i> </b>
        <i> Є якась ясність про те, чи відбудеться «нормандська зустріч» до кінця року?</i>
      </p>
      <p><b>О.З.</b>: За моєю інформацією — має, і ми чекаємо, що вона відбудеться.</p>
      <p><i>(У нещодавньому інтерв'ю BBC News Україна міністр закордонних справ Вадим Пристайко </i><a href="https://www.bbc.com/ukrainian/features-50393138?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">підтвердив</a> <i>, що українська сторона очікує «нормандську зустріч» до кінця року: «Думаю, що до кінця цього року, адже всі погодилися».)</i></p>
      <h3>Швидкий мир — занадто складне рішення для Путіна</h3>
      <p>
        <b><i>BBC News Україна:</i> </b>
        <i> Все ж, чого більше у процесі розведення — політики чи військової тактики? Наприклад, було повідомлення пресцентру ООС про недотримання перемир’я біля Золотого, але ОБСЄ це не підтвердило і розведення почалося.</i>
      </p>
      <p><b>О.З.</b>: Те, як відбувалося військове розведення — це суто безпекове питання. Що воно йде у комплексі з політикою — звісно так.</p>
      <p>Головне, щоб там якнайскоріше настав мир. А такі дрібниці насправді не впливають на загальну ситуацію.</p>
      <p>Їх можуть використовувати якісь сили чи частина суспільства, що хоче ще подискутувати. От кажуть, що є частина нашого суспільства, якій хочеться, щоб там була війна.</p>
      <p>Я до тієї частини громадян не належу — я належу до тих, хто хоче миру. Так, це важко. Але давайте хоч потрошку будемо щось робити.</p>
      <p>У нас є вже невеличкі перемоги, як Станиця Луганська, другий тиждень — Золоте, і йде процес у Петрівському.</p>
      <p><b><i>BBC News Україна: </i></b> <i>Наскільки швидко можна припинити війну на Донбасі?</i></p>
      <p><b>О.З.</b>: Швидке рішення, напевно, є, але воно дуже складне для Путіна. От і все.</p>
      <p>РФ не визнає, що вони присутні у конфлікті - але весь світ це знає. І у нашого президента є політична воля до миру.</p>
      <p>Якщо буде наказ військовим з обох сторін припинити застосовувати зброю, то це можна зробити за один день.</p>
      <p>У нас є політична воля — побачимо, чи вона є у Путіна.</p>
      <p><i>Хочете отримувати головні статті в месенджер? Підписуйтесь на наш </i><a href="https://t.me/bbcukrainian">Telegram</a> <i>.</i></p>
    </article>
  </body>
</html>