<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/epikoinonisan-tilefonika-mitsotakis-merkel-ti-syzitisan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T10:27:49+00:00"/>
    <meta property="og:title" content="Επικοινώνησαν τηλεφωνικά Μητσοτάκης – Μέρκελ – Τι συζήτησαν"/>
    <meta property="og:description" content="Το προσφυγικό και τα τρέχοντα ευρωπαϊκά θέματα βρέθηκαν στο επίκεντρο τηλεφωνικής συνομιλίας που είχαν το πρωί της Παρασκευής ο πρωθυπουργός Κυριάκος Μητσοτάκης και η καγκελάριος της Γερμανίας Ανγκελα Μέρκελ."/>
  </head>
  <body>
    <article>
      <h1>Επικοινώνησαν τηλεφωνικά Μητσοτάκης – Μέρκελ – Τι συζήτησαν</h1>
      <h2>Το προσφυγικό και τα τρέχοντα ευρωπαϊκά θέματα βρέθηκαν στο επίκεντρο τηλεφωνικής συνομιλίας που είχαν το πρωί της Παρασκευής ο πρωθυπουργός Κυριάκος Μητσοτάκης και η καγκελάριος της Γερμανίας Ανγκελα Μέρκελ.</h2>
      <address><time datetime="2019-11-15T10:27:49+00:00">15 Nov 2019, 10:27</time> by <a rel="author">ΤοΒΗΜΑ Team</a></address>
      <p>Το <a href="https://www.tovima.gr/tag/%CF%80%CF%81%CE%BF%CF%83%CF%86%CF%85%CE%B3%CE%B9%CE%BA%CF%8C/">προσφυγικό </a>και τα τρέχοντα ευρωπαϊκά θέματα βρέθηκαν στο επίκεντρο τηλεφωνικής συνομιλίας που είχαν το πρωί της Παρασκευής ο πρωθυπουργός <a href="https://www.tovima.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/">Κυριάκος Μητσοτάκης</a> και η καγκελάριος της Γερμανίας <a href="https://www.tovima.gr/tag/%CE%B1%CE%BD%CE%B3%CE%BA%CE%B5%CE%BB%CE%B1-%CE%BC%CE%AD%CF%81%CE%BA%CE%B5%CE%BB/">Ανγκελα Μέρκελ</a>.</p>
      <p>Η τηλεφωνική επικοινωνία , σύμφωνα με κυβερνητικές πηγές, ήταν προγραμματισμένη.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <p>Σήμερα, πάντως, σύμφωνα με τη DW, πολλά γερμανικά μέσα αναφέρονται στο ρεπορτάζ του Spiegel Online, σύμφωνα με το οποίο, βάσει τουρκικών στοιχείων, γίνονται παράνομες, βίαιες απωθήσεις προσφύγων μεταναστών από την περιοχή του Έβρου προς την Τουρκία, πολλά γερμανικά μέσα συνεχίζουν να εστιάζουν στο θέμα.</p>
      <p>Όπως αναφέρει η εφημερίδα TAZ, βάσει των όσων γράφει το Spiegel, επικαλούμενο έγγραφα του τουρκικού υπουργείου Εσωτερικών, μέσα στους προηγούμενους δώδεκα μήνες σχεδόν 60.000 άνθρωποι επαναπροωθήθηκαν παράνομα στην Τουρκία από τα ελληνοτουρκικά σύνορα στον Έβρο. «Η Ελλάδα απορρίπτει τις κατηγορίες» αναφέρει η TAZ, ενώ από την πλευρά της η Ύπατη Αρμοστεία του ΟΗΕ «θεωρεί συνολικά τα στοιχεία αξιόπιστα». Η Στέλλα Νάνου, υπεύθυνη επικοινωνίας της Ύπατης Αρμοστείας του ΟΗΕ, ανέφερε στην TAZ: «Έχουμε καταγράψει εδώ και χρόνια έναν σημαντικό αριθμό αντίστοιχων επαναπροωθήσεων χωρίς νομικό έρεισμα. Η Ελλάδα δεν εκπληρώνει τις διεθνείς υποχρεώσεις της».</p>
      <p>Σύμφωνα με την TAZ, πρόσφυγες και μετανάστες που συλλαμβάνονται από τη συνοριοφυλακή επαναπροωθούνται στην Τουρκία «συνήθως με βία» αντί να στέλνονται σε κέντρα πρώτης υποδοχής. Η TAZ κλείνοντας σημειώνει: «Τον Ιούλιο αναδείχθηκε πρωθυπουργός ο Κυριάκος Μητσοτάκης από τη Νέα Δημοκρατία και ανακοίνωσε μια πιο σκληρή πολιτική στα θέματα ασύλου. Η Άγκυρα φοβήθηκε προφανώς την αύξηση των παράνομων επαναπροωθήσεων και έδωσε τώρα στη δημοσιότητα στοιχεία για τα push-back».</p>
      <p>Στο ίδιο ρεπορτάζ αναφέρεται και η Zeit Online, παραθέτοντας την ελληνική αντίδραση στα τουρκικά στοιχεία, που επικαλείται το Spiegel. Εκπρόσωπος του υπ. Εξωτερικών ανέφερε ότι η ελληνική κυβέρνηση «έχει διαψεύσει αυτές τις κατηγορίες πολλές φορές» συμπληρώνοντας ότι «η Ελλάδα είναι κράτος δικαίου». Από την άλλη, η Zeit Online σημειώνει ότι «εδώ και χρόνια υπάρχουν υπόνοιες για push-back»» και παρατηρεί ότι «πολλές ανθρωπιστικές οργανώσεις και δικηγόροι επιρρίπτουν εδώ και χρόνια στην Ελλάδα ότι οι ελληνικές αρχές απωθούν άμεσα πρόσφυγες και μετανάστες από το μεθοριακό ποτάμι του Έβρου στην Τουρκία». Συμπληρώνει επίσης ότι αυτές οι παράνομες επαναπροωθήσεις, γνωστές ως push-back, απογορεύονται από το ευρωπαϊκό και το διεθνές δίκαιο. Αντίθετα τα κράτη που δέχονται ενδεχόμενους αιτούντες άσυλο υποχρεούνται να τους δώσουν πρόσβαση σε μια αποτελεσματική διαδικασία ασύλου».</p>
      <p>Για το ίδιο θέμα το περιοδικό Focus στην ηλεκτρονική του έκδοση σημειώνει: «Στο μεταξύ οι προσφυγικές ροές από την Τουρκία προς την Ελλάδα διαρκώς αυξάνονται (…) Aυτό έχει ως συνέπεια, τα κέντρα πρώτης καταγραφής στα ελληνικά νησιά να παραμένουν υπερπλήρη, μολονότι καθημερινά εκατοντάδες μετανάστες μεταφέρονται στην ενδοχώρα. Πρόκειται για ανθρώπους που έχουν καλές πιθανότητες να λάβουν άσυλο στην Ελλάδα.»</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>