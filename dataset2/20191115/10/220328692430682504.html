<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/vmro-predlozhenieto-za-bolnichnite-e-na-goranov-406781.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T10:48:00+00:00"/>
    <meta property="og:title" content="ГЕРБ и ВМРО в спор кой предложи болничните"/>
    <meta property="og:description" content="Коалиционните партньори ГЕРБ и &quot;Обединени патриоти&quot; направиха разнопосочни коментари, от които не стана ясно кой всъщност е направил предложението"/>
  </head>
  <body>
    <article>
      <h1>ГЕРБ и ВМРО в спор кой предложи болничните</h1>
      <address>
        <time datetime="2019-11-15T10:48:00+00:00">15 Nov 2019, 10:48</time>
      </address>
      <p>Ден след като управляващата коалиция обяви, че първият ден от болничния на работниците няма да се плаща, идеята като че ли остана без автор. </p>
      <p>Коалиционните партньори ГЕРБ и "Обединени патриоти" направиха разнопосочни коментари, от които не стана ясно кой всъщност е направил предложението.</p>
      <p>От думите на шефката на бюджетната комисия Менда Стоянова стана ясно, че идеята идва от "Обединени патриоти". Юлиан Ангелов от ВМРО пък бе категоричен, че те са предложили само увеличението на пенсиите и отпадането на такста в детските градини за децата от 4 до 6 години.</p>
      <p>Ангелов прехвърли топката към финансовия министър - негово било предложението за болничните.</p>
      <p>"Вчера това решение беше взето на Коалиционен съвет. Имахме среща с нашите коалиционни партньори и те настояха за тези няколко мерки, защото те участват в тази коалиция и искат да отчетат политики, които те са успели да отвоюват в тази коалиция. За нас е изключително важно тази коалиция да остане стабилна и да довършим мандата на правителството. Изпълянаваме програмата успешно, резултатите са видими. Важно е правителството да бъде стабилно. Това означава, че нашите коалиционни партьнори в разговор с нас трябва да успяват да реализират своите обещания и мерки в техните програми. Това вчера определено е предложение на патриотите, защото ако беше предложение на ГЕРБ, вие щяхте да го видите в бюджета, при неговото внасяне. Ние се съгласихме с тези мерки, макар че те не са безспорни", коментира Менда Стоянова.</p>
      <p>Въпреки това тя защити идеята да не се плаща първият ден от болничния.</p>
      <p>"Имаме 18 млн. болнични дни. 638 млн. лева се плащат за болнични, това е три пъти повече отпреди 5 години. Ако кривата продължава да расте, след пет години просто няма да остане кой да работи", настоя Стоянова.</p>
      <p>"Предложенията на „Обединени патриоти“, които бяха на коалиционния съвет, са следните – вдигането на минималната пенсия на 250 лева и освобождаване от такси на 4, 5 и 6-годишните от детските градини. Другите предложения са от колегите от ГЕРБ. За болничния естествено, че не сме предлагали. Това е предложение на финансовия министър", реагира от своя страна Юлиан Ангелов от ВМРО.</p>
      <p>Той настоя, че това е истината и добави, че не зане защо Менда Стоянова "по този начин е предоставила информацията".</p>
      <p>"Не даваме назад, а казваме каква е истината. Ако някой се срамува от това, което е предложил, той трябва да се обяснява. Не се дистанцираме, защото казах, че тези предложения са подкрепени на коалиционен съвет, но казах, че не сме ги предложили ние. Това е факт. На този съвет са присъствали много хора, които могат да го потвърдят", продължи Ангелов.</p>
      <p>Той обаче също се съгласи, че спестените средства от изплащане на болнични могат да се разпределят между останалите служители.</p>
      <p>От ДПС също направиха кратък кратъкт коментар, въпреки че изтъкнаха, че конкретните текстове още не са внесени. Те настояха, че не трябва да се отнемат права на работниците.</p>
      <p>"Категорично не приемаме аргументите на управляващата коалиция за тази мярка. За нас това е скрито увеличение на осигурителната вноска. Не може да се отнемат права на работници и ако това е въпрос на контрол, това да се отнася към правата на почтените трудещи се. Още повече, че тук сигурно ще стане въпрос за правата на майките с деца", посочи Ерол Мехмед.</p>
      <p>От думите на Менда Стоянова днес стана ясно и че се обмисля от рестриктивната мярка за болничните изключение да правят родителите, които си взимат болничен за болно дете, както и пострадалите при трудова злополука.</p>
      <p>На въпрос дали не трябва да се вземат мерки за издаването на фалшивите болнични, вместо да се ощетяват работещите, шефката на бюджетната комисия отговори така: "Контролът не е панацея, не може на всеки болничен да слагаме контрольор. Винаги има съвестни, които да попадат под ударите на такава рестриктивна мярка. Няма 100% справедливост".</p>
      <p>По повод недоволството на синдикатите Стоянова посочи, че "винаги има групи, които не са съгласни и протестират, защото средата е такава - свободна".</p>
    </article>
  </body>
</html>