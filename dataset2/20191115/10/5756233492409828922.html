<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621608/%D8%A8%D9%87%D8%A8%D9%88%D8%AF-%DA%A9%DB%8C%D9%81%DB%8C%D8%AA-%D9%87%D9%88%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%B2-%D8%A7%D9%85%D8%B4%D8%A8"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T10:46:00+00:00"/>
    <meta property="og:title" content="بهبود کیفیت هوا در تهران از امشب"/>
    <meta property="og:description" content="بر اساس اعلام شرکت کنترل کیفیت هوای تهران، وزش باد و بارش باران و برف در تهران طی امروز و فردا (۲۴ و ۲۵ آبان) بهبود کیفیت هوا در بیشتر مناطق را به دنبال دارد."/>
  </head>
  <body>
    <article>
      <h1>بهبود کیفیت هوا در تهران از امشب</h1>
      <address>
        <time datetime="2019-11-15T10:46:00+00:00">15 Nov 2019, 10:46</time>
      </address>
      <p>
        <i>بر اساس اعلام شرکت کنترل کیفیت هوای تهران، وزش باد و بارش باران و برف در تهران طی امروز و فردا (۲۴ و ۲۵ آبان) بهبود کیفیت هوا در بیشتر مناطق را به دنبال دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بر اساس پیش‌بینی‌های انجام‌شده در شرکت کنترل کیفیت هوا با افزایش تدریجی میزان ناپایداری جوی طی صبح امروز (۲۴ آبان) همراه با کاهش حجم ترافیک در روز تعطیل، کاهش غلظت ذرات معلق در بیشتر مناطق پایتخت دور از انتظار نیست اما به دلیل انباشت آلاینده‌ها، در پاره‌ای از مناطق شرایط نامطلوب کیفیت هوا برقرارخواهد بود.</p>
      <p>به تدریج با افزایش سرعت باد و رشد ابر طی روز شرایط برای پراکندگی آلاینده‎ها فراهم و بهبود کیفیت هوا در تهران پیش‌بینی می‌شود؛ گرچه وزش باد در برخی مناطق مستعد گسیل موقتی گرد و خاک را به دنبال دارد.</p>
      <figure>
        <img src="https://aftabnews.ir/files/fa/news/1398/8/24/359531_209.jpg"/>
      </figure>
      <p>در اواخر وقت امروز باوجود افزایش حجم ترافیک شرایط مساعد جوی سبب کاهش چشم‌گیر غلظت آلاینده‌ها نسبت به شب گذشته می‌شود و به‌ دنبال آن در بیشتر مناطق، کیفیت هوا در وضعیت سالم قرار می‌گیرد.</p>
      <p>آغاز تردد خودروها طی فردا (۲۵ آبان) سبب افزایش نسبی غلظت آلاینده‌ها طی برخی ساعات صبح می‌شود. هرچند با رشد ناپایداری روزانه و وزش باد در برخی ساعات، شرایط برای بهبود نسبی کیفیت هوا فراهم خواهد شد.</p>
      <p>به‌تدریج با افزایش ابرناکی و بارش باران و گاهی برف در ساعات بعد ازظهر همراه با کاهش قابل‌توجه دما، از غلظت آلاینده‌ها کاسته می‌شود اما همزمان با ساعات اوج ترافیک شبانه و کاهش سرعت باد، در مناطق پرتردد بر غلظت آلاینده‌ها به‌ویژه ذرات معلق افزوده خواهد می‌شود ولی با وجود این کیفیت هوا در شامگاه فردا در وضعیت مطلوب باقی خواهد ماند.</p>
      <p>بر اساس اطلاعات شرکت کنترل کیفیت هوای تهران، کیفیت هوای ۲۴ ساعت گذشته پایتخت منتهی به ۸ صبح امروز با شاخص میانگین ۱۳۹ در شرایط سالم قرار داشت و کیفیت هوای هم اکنون نیز با شاخص میانگین ۱۱۱ همچنان در شرایط ناسالم برای گروه‌های حساس است.</p>
    </article>
  </body>
</html>