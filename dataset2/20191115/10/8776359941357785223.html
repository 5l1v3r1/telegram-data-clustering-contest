<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140050-ukrainskim_rozvidnikam_dadut_kart-blansh_na_provedennya_negl.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-15T10:14:00+00:00"/>
    <meta property="og:title" content="Українським розвідникам дадуть карт-бланш на проведення негласних заходів"/>
    <meta property="og:description" content="Президент запропонував провести реформу органів, які опікуватимуться розвідувальною діяльністю. Вони отримають карт-бланш на проведення негласних заходів, а суди — новий головний біль."/>
  </head>
  <body>
    <article>
      <h1>Українським розвідникам дадуть карт-бланш на проведення негласних заходів</h1>
      <address>
        <time datetime="2019-11-15T10:14:00+00:00">15 Nov 2019, 10:14</time>
      </address>
      <p>
        <i>
          <b>Президент запропонував провести реформу органів, які опікуватимуться розвідувальною діяльністю. Вони отримають карт-бланш на проведення негласних заходів, а суди — новий головний біль.</b>
        </i>
      </p>
      <p>Законопроект «Про розвідку» (№<a href="http://w1.c1.rada.gov.ua/pls/zweb2/webproc4_1?pf3511=67336">2412</a>) значно розширює повноваження та права структур, які вестимуть розвідувальну діяльність як за межами, так і всередині України. Наприклад, вони зможуть створювати та продавати об’єкти для прикриття, придбавати та замовляти спеціальну зброю, відкривати рахунки будь-де, переміщувати осіб та предмети через кордон тощо.</p>
      <p>Запроваджуються й особлива процедура отримання дозволу на прослуховування, негласне проникнення до житла та огляд кореспонденції та інші заходи. Вони видаватимуться уповноваженими суддями апеляційного рівня. Причому розгляд такого клопотання має відбутися упродовж 12 год., не фіксуватиметься технічними засобами, а самі ухвали ніколи не вноситимуться до реєстру. Аби отримати санкцію, достатньо буде вказати, яка особа цікавить розвідників, і обґрунтувати необхідність проведення певного заходу.</p>
      <p>Звісно, все це стосуватиметься дій у межах країни. Адже навряд чи якийсь суддя додумається санкціонувати прослуховування закордоном. Тож, хоча служба і називається «зовнішньої розвідки», стежитиме і прослуховуватиме вона насамперед тих, хто перебуває в межах країни — як іноземців, так і власних громадян.</p>
      <p>Проект містить застереження, що результати не можуть бути використані у кримінальному провадженні, але передбачає винятки. Так, про виявлення ознак злочину розвідувальні органи повідомлятимуть відповідний орган досудового розслідування, і це буде винятком із заборони на використання результатів розвідувальних заходів.</p>
      <related>
        <h4>Матеріали за темою</h4>
        <a href="https://zib.com.ua/ua/139165-u_dbr_nabirayut_pracivnikiv_do_operativnih_pidrozdiliv.html"/>
        <a href="https://zib.com.ua/ua/139085-ks_mozhe_viznati_za_prezidentom_pravo_priznachati_direktora_.html"/>
        <a href="https://zib.com.ua/ua/issue/674/"/>
        <a href="https://zib.com.ua/ua/139058-slidchim_dadut_pravo_rozsliduvati_zlochini_bezkinechno_dovgo.html"/>
        <a href="https://zib.com.ua/ua/138562-dbr_rozslidue_mozhlive_nezakonne_vivezennya_suddi_do_moldovi.html"/>
        <a href="https://zib.com.ua/ua/138495-u_dbr_zayavlyayut_pro_politichniy_tisk_u_spravah_poroshenka.html"/>
        <a href="https://zib.com.ua/ua/138155-interpol_zasterig_proti_vikoristannya_yogo_kanaliv_dlya_otri.html"/>
        <a href="https://zib.com.ua/ua/issue/665/"/>
        <a href="https://zib.com.ua/ua/137909-spravi_proti_poroshenka_za_zayavami_portnova_mayut_pravovu_p.html"/>
        <a href="https://zib.com.ua/ua/137638-gpu_ne_zmozhe_prityagnuti_leschenka_do_vidpovidalnosti_.html"/>
        <a href="https://zib.com.ua/ua/136760-skladeno_reyting_pravovih_sistem_krain_za_indeksom_pravopory.html"/>
        <a href="https://zib.com.ua/ua/issue/652/"/>
        <a href="https://zib.com.ua/ua/135652-u_nbu_rozpovili_yak_dopomagayut_rozsliduvati_porushennya.html"/>
        <a href="https://zib.com.ua/ua/134435-u_nbu_rozpovili_z_kim_nayaktivnishe_spivpracyuyut_u_kriminal.html"/>
        <a href="https://zib.com.ua/ua/134037-braziliya_ta_argentina_dopomagatimut_ukraini_loviti_zlochinc.html"/>
        <a href="https://zib.com.ua/ua/132662-u_kitai_zlochincya_znaydut_navit_u_bagatotisyachnomu_natovpi.html"/>
        <a href="https://zib.com.ua/ua/issue/609/"/>
        <a href="https://zib.com.ua/ua/132267-top-menedzhera_banku_pidozryuyut_u_rozkradanni_167_mln_grn.html"/>
        <a href="https://zib.com.ua/ua/132112-slidchi_zagubili_video_strilyanini_pashinskogo.html"/>
        <a href="https://zib.com.ua/ua/131360-vbivstvo_nozdrovskoi_scho_vidomo_pro_zlochin.html"/>
        <a href="https://zib.com.ua/ua/130886-prokuraturi_mayut_podovzhiti_slidchi_povnovazhennya__rishenn.html"/>
        <a href="https://zib.com.ua/ua/130371-u_harkivskiy_oblasti_povisivsya_advokat.html"/>
        <a href="https://zib.com.ua/ua/129296-advokati_poskarzhatsya_pravozahisnikam_na_kerivnictvo_gpu.html"/>
        <a href="https://zib.com.ua/ua/125833-genprokuratura_povidomila_pro_zatrimannya_kiivskogo_advokata.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>