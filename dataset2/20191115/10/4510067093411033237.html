<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/licitatie-cu-repetitie-primaria-oradea-nu-gaseste-executant-pentru-viitorul-centru-intermodal-din-episcopia-152808.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T10:57:00+00:00"/>
    <meta property="og:title" content="Licitație cu repetiție: Primăria Oradea nu găseşte executant pentru viitorul centru intermodal din Episcopia"/>
    <meta property="og:description" content="Întâi n-au fost bune proiectele, apoi n-au fost destui banii, pe urmă n-au fost clare regulile! Construcția drumurilor colectoare și a pasajului care va deservi viitorul centru intermodal din Episcopia Bihor este blocată în stadiu de proiect de mai bine de un an."/>
  </head>
  <body>
    <article>
      <h1>Licitație cu repetiție: Primăria Oradea nu găseşte executant pentru viitorul centru intermodal din Episcopia</h1>
      <address>
        <time datetime="2019-11-15T10:57:00+00:00">15 Nov 2019, 10:57</time>
      </address>
      <figure>
        <img src="https://cdn.ebihoreanul.ro/static/gallery_big/24_constructor.jpg"/>
      </figure>
      <p>Întâi n-au fost bune proiectele, apoi n-au fost destui banii, pe urmă n-au fost clare regulile! Construcția drumurilor colectoare și a pasajului care va deservi viitorul centru intermodal din Episcopia Bihor este blocată în stadiu de proiect de mai bine de un an.</p>
      <p>Dacă prima licitație, din februarie 2018, a fost anulată din cauza caietului de sarcini incomplet, la a doua și la a treia, din decembrie 2018 și din martie 2019, nu s-a prezentat nimeni, din cauza prețului prea mic oferit constructorilor.</p>
      <p>A patra procedură de atribuire, organizată după ce prețul lucrării a fost majorat la 33,6 milioane lei (iniţial erau 25 milioane), a fost anulată și ea luna trecută, din cauza numărului prea mare de cereri de clarificare, erori și necorelări din caietul de sarcini.</p>
      <p>Finanțată cu fonduri europene, investiţia va fi scoasă la licitație din nou, a cincea oară, la începutul lunii ianuarie, de data aceasta cu proiectarea licitată separat, pentru ca abia apoi, cu proiectul finalizat, Primăria să caute şi un constructor. Poate a șasea oară va fi cu noroc!</p>
    </article>
  </body>
</html>