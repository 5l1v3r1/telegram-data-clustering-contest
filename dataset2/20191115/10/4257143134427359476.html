<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/turelmet-ker-a-rendorseg-a-szurkoloktol"/>
    <meta property="og:site_name" content="infostart"/>
    <meta property="article:published_time" content="2019-11-15T10:17:23+00:00"/>
    <meta property="og:title" content="Türelmet kér a rendőrség a szurkolóktól"/>
    <meta property="og:description" content="A rend fenntartását és a gyalogosforgalom biztonságát tartja elsődleges céljának a rendőrség a budapesti Puskás Aréna pénteki avatóünnepségének biztosítása során."/>
  </head>
  <body>
    <article>
      <h1>Türelmet kér a rendőrség a szurkolóktól</h1>
      <address><time datetime="2019-11-15T10:17:23+00:00">15 Nov 2019, 10:17</time> by <a rel="author">Infostart / MTI</a></address>
      <h3>A rend fenntartását és a gyalogosforgalom biztonságát tartja elsődleges céljának a rendőrség a budapesti Puskás Aréna pénteki avatóünnepségének biztosítása során.</h3>
      <p>Lakatos Tibor ezredes, az Országos Rendőr-főkapitányság (ORFK) közrendvédelmi főosztályának vezetője elmondta: a kapunyitás 16 órakor lesz, a mérkőzés 19 órakor kezdődik, vagyis a szurkolóknak három óra áll rendelkezésükre a megérkezésre, a rendezvény után azonban ennél rövidebb idő alatt fognak távozni.</p>
      <p>Hozzátette: a rendezvény biztosítását a roppant nagy gyalogosforgalmat figyelembe véve tervezték meg, például csak nagyon kevés gépjármű hajthat a gyalogosok által érintett területekre. A mérkőzés végére minden fizikai korlátot, így például a beléptetőkordonokat is megszüntetik, és a stadion körül a gépjárműforgalmat csak akkor indítják meg, amikor a területet a gyalogosok már elhagyták.</p>
      <p>Azt mondta,</p>
      <blockquote>olyan rendszer kialakítására törekedtek, amely a gépkocsik és a gyalogosok közlekedésének biztonságát egyaránt garantálja, ugyanakkor biztosítja a forgalom folyamatosságát.</blockquote>
      <p>Közölte: a rendőrség célja a közlekedés rendjének megőrzése a stadiontól távolabbi területeken is, ezért rendőri ellenőrzés lesz a nagyobb közlekedési csomópontokban, a környező utakon, hogy szükség esetén forgalomirányítással segítsék a rendezvényre érkezőket és az onnan távozókat, az ott élők közlekedésével együtt.</p>
      <p>A főosztályvezető kérdésre válaszolva elmondta: a rendőrségi törvény lehetővé teszi, hogy a stadion környezetét lezárják a stadionavató miatt, de ennek megvalósítása során a rendőrség a lezárt területen élőkkel a lehető legszorosabb együttműködésre törekedett.</p>
      <p>Kiemelte, nem csak a rendőrség érdeke, hogy a lezárt területről elvigyék a tulajdonosok a járművüket. Ez egyrészt azért indokolt, hogy a szurkolók biztonságos mozgását biztosítani tudják, másrészt egy ekkora tömeg esetén - a Stefánia úton 20 ezer gyalogos vonulására számítanak - véletlenül is előfordulhatnak károkozások a járművekben.</p>
      <p>Az ezredes elmondta: a rendőrség 2013, a Puskás Aréna tervezése óta aktívan részt vesz a stadion biztonságával kapcsolatos kérdések tisztázásában. Ez 2017 óta kiegészült a labdarúgó Európa-bajnokság mérkőzéseire történő felkészüléssel, azóta tervezik az itt tartandó mérkőzések rendőri biztosítását, vagyis a pénteki rendezvényt hosszú előkészítő munka előzte meg.</p>
      <p>Hozzátette: a pénteki tapasztalatokat feldolgozva készek a jövőben változtatni a biztosítási terveken.</p>
      <p>Lakatos Tibor nagyobb türelmet kért a szurkolóktól, azt mondta, az új környezet ismeretlen lesz a mérkőzésre érkező vendégek, játékosok, személyzet számára, de a rendőrség számára is.</p>
      <p>Megjegyezte: természetesen a rendőrség már hónapokkal korábban megkezdte a helyszíni gyakorlást az arénában, de nézők mellett még nem tudták gyakorolni a feladatot.</p>
      <p>Elmondta: az Európa-bajnokság során négy mérkőzésnap lesz az arénában, csak akkor kell majd hasonló szintű lezárásra számítani.</p>
      <p>A Puskás Aréna pénteki avatóján, egyben Gera Zoltán búcsúztatásán a magyar labdarúgó-válogatott Uruguayt fogadja barátságos mérkőzésen, az eseményre 65 ezer érdeklődőt várnak.</p>
      <p>
        <i>Nyitókép: MTI/KKBK</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/15/a-mav-is-keszul-a-stadionavatora"/>
        <a href="https://infostart.hu/sport/2019/11/15/minden-informacio-a-puskas-arena-avatasarol"/>
        <a href="https://infostart.hu/sport/2019/11/14/az-uruguayi-sztaroknak-is-leesett-az-alla-a-puskasban"/>
      </related>
    </article>
  </body>
</html>