<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33086/nuova-cam-4k-tivusat-canali-contenuti-ecp"/>
    <meta property="og:site_name" content="DDay.it"/>
    <meta property="article:published_time" content="2019-11-15T10:13:00+00:00"/>
    <meta property="og:title" content="Nuova CAM 4K tivùsat: per contrastare la pirateria complica la vita agli utenti"/>
    <meta property="og:description" content="La CAM 4K tivùsat introduce un sistema anti-pirateria (ECP) tanto richiesto dalle major cinematografiche. Una posizione che però vincolerà chi i film li guarda legittimamente a superare alcuni ostacoli: le TV compatibili con l'ECP non sono molte."/>
  </head>
  <body>
    <article>
      <h1>Nuova CAM 4K tivùsat: per contrastare la pirateria complica la vita agli utenti</h1>
      <h2>La CAM 4K tivùsat introduce un sistema anti-pirateria (ECP) tanto richiesto dalle major cinematografiche. Una posizione che però vincolerà chi i film li guarda legittimamente a superare alcuni ostacoli: le TV compatibili con l'ECP non sono molte.</h2>
      <address><time datetime="2019-11-15T10:13:00+00:00">15 Nov 2019, 10:13</time> by <a rel="author">Massimiliano Di Marco</a></address>
      <p>La nuova CAM 4K tivùsat è già disponibile nei negozi. Un modulo di accesso condizionato pensato per venire incontro alla richiesta principale delle <i>major </i>cinematografiche: <b>integrare un sistema di protezione ECP</b> (Enhanced Content Protection) per rafforzare la barriera contro potenziali fenomeni di pirateria. La CAM 4K tivùsat è già disponibile nei negozi tra i 109 e i 115 euro sotto il marchio di Tele System e Digiquest. Presto saranno disponibili anche quelle a marchio Humax e I ZAP.</p>
      <p>La nuova CAM 4K di tivùsat, in sostanza, consentirà agli utenti di vedere i contenuti protetti, perlopiù i film. <b>I canali gratuiti in 4K già attivi (come Rai 4K e Nasa TV) continueranno a essere visibili anche da chi è già in possesso di una Cam HD</b>. Non è escluso, però, che alcuni contenuti futuri che saranno trasmessi su Rai 4K saranno vincolati all'uso della nuova CAM 4K tivùsat con sistema ECP.</p>
      <p>In futuro è estremamente probabile che i canali che approderanno su tivùsat richiederanno, per la visione in 4K, la nuova CAM con sistema ECP integrato. Il canale 4K Universe, disponibile da pochi giorni, richiede proprio la nuova CAM. </p>
      <p>La nuova CAM 4K tivùsat (come le altre CAM) non sarà inclusa nella lista dei dispositivi per cui usufruire del contributo di 50 euro previsto (fino a esaurimento fondi) dal ministero dello Sviluppo Economico.</p>
      <p> </p>
      <h3>La CAM 4K fa contente le major, ma fa infelici gli utenti</h3>
      <p>L'unica novità della nuova CAM 4K è il sistema ECP che rischia, però, di trasformarsi in un grosso grattacapo per gli utenti. Perché? <b>Per godere dei contenuti protetti, non basta inserire la nuova CAM 4K nel solito TV 4K</b>: anche la TV deve supportare l'ECP; in caso contrario, i film continueranno a non essere visibili.</p>
      <figure>
        <img src="https://cdn.dday.it/system/uploads/picture/image/58760/content_small_cam4ktivusat.jpg"/>
      </figure>
      <p>Questo ostacolo è ulteriormente aggravato dal fatto che <b>il supporto all'ECP non è facilmente verificabile</b>. "<i>Bisogna contattare l'assistenza del dispositivo</i>" riassume Luca De Bartolo, direttore commerciale di tivù. I TV che sicuramente saranno compatibili saranno quelli certificati dal bollino lativù4K e che arriveranno presto sul mercato.</p>
      <p>Per fare contente le major cinematografiche e contrastare la pirateria, la CAM 4K tivùsat complicherà la vita agli utenti che legittimamente godono dei contenuti e non passano per vie illegali. <b>Non è questo il percorso da seguire: servizi più complicati non contrastano la pirateria; anzi - passatecelo - rischiano di favorirla</b>. La pirateria si è diffusa sia per una questione culturale (la furbizia di rubare quando non si può essere visti) sia per il "servizio" offerto: i torrent in 4K sono accessibili facilmente e gratuitamente con un click.</p>
      <p>Con la CAM 4K che tivùsat è stata obbligata a immettere sul mercato, invece, viene fatto il ragionamento opposto: gli spettatori paganti vengono vincolati a mirabolanti giri commerciali per poter godere dei film in 4K. Ancora una volta, le major hanno dimostrato di non aver centrato il punto della questione.</p>
      <p>Ogni transizione tecnologica è un momento delicato. Presentando la nuova CAM 4K tivùsat, più volte è stato fatto riferimento al prossimo switch off del digitale terrestre evidenziando (a ragione) che gli utenti tivùsat non ne sono minimamente coinvolti: continueranno a vedere la TV e i canali satellitari esattamente come prima.</p>
      <p>Peccato, però, che anche gli utenti tivùsat abbiano un loro personale momento di transizione. Se vogliono continuare a godere appieno della visione in Ultra HD, devono infatti comprare una nuova CAM 4K e, molto probabilmente, un nuovo TV. La nuova CAM 4K tivùsat è stata pensata in ottica futura: il passaggio a sistemi ECP, come abbiamo visto, richiederà tempo e durante questo periodo di transizione ci sarà - ne siamo convinti - molta confusione. </p>
      <p>Chi intende comprare ora una CAM 4K, quindi, non può che puntare sul nuovo modello, che assicura la compatibilità con tutti i futuri contenuti in altissima risoluzione. Tutti gli altri, invece, devono affrontare questo scoglio.</p>
    </article>
  </body>
</html>