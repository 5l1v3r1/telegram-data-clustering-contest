<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Muzikata-na-Adel-namalyavala-stresa-pri-shofiraneto-v-pikov-chas-914072"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T10:49:00+00:00"/>
    <meta property="og:title" content="Музиката на Адел намалявала стреса при шофиранетo в пиков час"/>
    <meta property="og:description" content="Бразилски учени твърдят, че песните на Адел намаляват стреса и поддържат постоянен пулса, когато чов..."/>
  </head>
  <body>
    <article>
      <h1>Музиката на Адел намалявала стреса при шофиранетo в пиков час</h1>
      <address>
        <time datetime="2019-11-15T10:49:00+00:00">15 Nov 2019, 10:49</time>
      </address>
      <p>Бразилски учени твърдят, че песните на Адел намаляват стреса и поддържат постоянен пулса, когато човек шофира в пиков час, съобщи в. "Дейли мейл".</p>
      <p>Успокояващи са и песните на Еня. Учените от два университета в Сао Пауло са проверили теорията си с пет жени, шофиращи в бразилския град Марилия. Плейлистата се състояла от версии на пиано на хитовете "Hello" и "Someone Like You" на Адел, "Exile" на Еня, инструментална версия на "Amazing Grace" на Крис Томлин и мелодията за медитация "Electra" на "Еърстрийм".</p>
      <p>Жените са шофирали по натоварени улици 3 км в Марилия в автомобил, предоставен от учените. Те са изминавали отсечките средно за 20 мин. В единия тест са шофирали с музика, а в другия - на тихо. Учените измервали постоянно сърдечния им ритъм, информира БТА.</p>
      <p>Музиката е намалила колебанията в сърдечния ритъм, а това с времето би помогнало за избягване на сериозни проблеми със сърцето.</p>
      <p>"Установихме, че сърдечният стрес у участничките в експеримента намалява, когато слушат музика, докато шофират" - каза проф. Витор Валенти от екипа. Сърдечният стрес е показател колко се натоварва сърцето. Когато хората са стресирани, организмът им освобождава съединения, които ускоряват сърцето и вдигат кръвното налягане. Това увеличава опасността от увреждащо възпаление или инфаркт за хората, които вече имат проблеми.</p>
      <p>Известно е, че музиката подсъзнателно влияе върху ритъма на мозъчните вълни и регулира активността на нервната система, като сваля кръвното налягане и пулса.</p>
    </article>
  </body>
</html>