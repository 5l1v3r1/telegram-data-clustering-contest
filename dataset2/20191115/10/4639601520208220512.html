<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/enoikia-ragdaia-ayksisi-stous-emporikous-dromous-tis-athinas-apo-tous-akrivoterous-i-ermou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T10:13:56+00:00"/>
    <meta property="og:title" content="Ενοίκια : Ραγδαία αύξηση στους εμπορικούς δρόμους της Αθήνας – Από τους ακριβότερους η Ερμού"/>
    <meta property="og:description" content="«Τσουχτερά» τα ενοίκια στον πολυσύχναστο δρόμο της Αθήνας"/>
  </head>
  <body>
    <article>
      <h1>Ενοίκια : Ραγδαία αύξηση στους εμπορικούς δρόμους της Αθήνας – Από τους ακριβότερους η Ερμού</h1>
      <h2>«Τσουχτερά» τα ενοίκια στον πολυσύχναστο δρόμο της Αθήνας</h2>
      <address><time datetime="2019-11-15T10:13:56+00:00">15 Nov 2019, 10:13</time> by <a rel="author">ΤοΒΗΜΑ Team</a></address>
      <p>Ραγδαία αύξηση καταγράφουν τα <a href="https://www.tovima.gr/tag/enoikia/">ενοίκια</a> στις βασικές εμπορικές πιάτσες της Αθήνας.</p>
      <p>Σύμφωνα με τη σχετική λίστα που επιμελείται σε ετήσια βάση ο διεθνής όμιλος παροχής υπηρεσιών ακινήτων Cushman &amp; Wakefield στην 14η θέση σκαρφάλωσε φέτος η Ερμού στην παγκόσμια λίστα με τους ακριβότερους εμπορικούς δρόμους, έχοντας κερδίσει μία θέση σε σχέση με την περασμένη χρονιά.</p>
      <p>
        <a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες</a>
      </p>
      <p>Στην πρώτη θέση της κατάταξης βρίσκεται η Κόζγουεϊ Μπέι του Χονγκ Κονγκ (25.965 ευρώ/τ.μ.), ενώ ακολουθούν η Απερ Φοφθ Άβενιου της Νέας Υόρκης (21.295 ευρώ/τ.μ.) και η Νιου Μποντ Στριτ του Λονδίνου (16.222 ευρώ/τ.μ.).</p>
      <h3>Τα ενοίκια</h3>
      <p>Σύμφωνα με έκθεση της Cushman &amp; Wakefield – Proprius, στην <a href="https://www.tovima.gr/tag/%CE%B5%CF%81%CE%BC%CE%BF%CF%8D/">Ερμού</a> στο κέντρο της Αθήνας τα ενοίκια διαμορφώθηκαν το τρίτο τρίμηνο του 2019 στα 285 ευρώ/τμ τον μήνα καταγράφοντας αύξηση 9,6% σε σχέση με ένα χρόνο πριν.</p>
      <p>Ακόμη μεγαλύτερη αύξηση της τάξης του 12,5% κατέγραψαν τα ενοίκια των καταστημάτων στην Αγγέλου Μεταξά στη Γλυφάδα όπου διαμορφώθηκαν στα 135 ευρώ/τμ τον μήνα. Σημαντική ανάκαμψη καταγράφουν τα ενοίκια στην Τσακάλωφ στο Κολωνάκι τα οποία φθάνουν τα 100 ευρώ/τμ τον μήνα, σημειώνοντας αύξηση 11,1% μέσα σε ένα χρόνο. Πιο ήπιες αυξήσεις καταγράφονται στην οδό Σωτήρος στον Πειραιά (6,3% στα 85 ευρώ/τμ τον μήνα) και στην Κολοκοτρώνη στην Κηφισιά (4,3 ευρώ στα 120 ευρω/τμ τον μήνα).</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>