<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653745/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T10:21:00+00:00"/>
    <meta property="og:title" content="Крадуть майже на всьому — Гончарук планує звільнення в УЗ"/>
    <meta property="og:description" content="Кабінет Міністрів найближчим часом ухвалить кадрові рішення щодо “Укрзалізниці” через корупцію всередині компанії."/>
  </head>
  <body>
    <article>
      <h1>Крадуть майже на всьому — Гончарук планує звільнення в УЗ</h1>
      <address>
        <time datetime="2019-11-15T10:21:00+00:00">15 Nov 2019, 10:21</time>
      </address>
      <p>Кабінет Міністрів найближчим часом ухвалить кадрові рішення щодо АТ "Укрзалізниця" через корупцію всередині компанії.<br/><br/>Про це заявив глава уряду Олексій Гончарук в ефірі <a href="https://tsn.ua/politika/goncharuk-anonsuvav-zvilnennya-kerivnictva-uz-cherez-diku-korupciyu-1443678.html">"1+1"</a>, повідомляє <a href="https://www.ukrinform.ua/rubric-economy/2818736-goncaruk-anonsuvav-kadrovi-zmini-v-ukrzaliznici.html">Укрінформ</a>.</p>
      <p>"Люди насамперед протестували проти корупції. На плакатах перекреслені окремі очільники... Головна претензія до них – корупція в "Укрзалізниці", на жаль, триває. Вона там абсолютно дика, крадуть майже на всьому. Кінця і краю цьому не видно. Ми будемо ухвалювати з цього приводу кадрові рішення найближчим часом, тому що продовжувати працювати так, як вони зараз працюють, неможливо", - сказав Гончарук.</p>
      <p>Як наголосив глава уряду, якщо менеджмент, керівництво компанії опікується "своїми кишенями", а не тим, як ідуть справи в "Укрзалізниці", то нормальної роботи і не буде.</p>
      <p>"Там сьогодні майже щодня горять локомотиви, в ручному управлінні вагони. Окремі чиновники, диспетчери відправляють вагони не туди, де це потрібніше, а туди, де їм вигідніше, де їм заплатили. Це точно треба припинити", - заявив прем'єр-міністр.</p>
      <p>
        <i>Як повідомлялося, 14 листопада у Києві під Офісом Президента мітингували профспілки залізничників і транспортних будівельників України з вимогою звільнити Євгена Кравцова з посади голови правління  "Укрзалізниці" та недопущення приватизації компанії. Залізничники також виступають проти ухвалення Верховною Радою законопроєктів №1196 та №1196-1 "Про залізничний транспорт" та вимагають зменшити фінансове навантаження на компанію за рахунок зниження податку на землю.</i>
      </p>
    </article>
  </body>
</html>