<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Minyons-busquen-el3d10fmcom-colofo-temporada_0_2344565627.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T10:51:18+00:00"/>
    <meta property="og:title" content="Els Minyons busquen el 3d10fm com a colofó de la temporada"/>
    <meta property="og:description" content="Prèvia de la Diada dels Minyons de Terrassa"/>
  </head>
  <body>
    <article>
      <h1>Els Minyons busquen el 3d10fm com a colofó de la temporada</h1>
      <h2>Prèvia de la Diada dels Minyons de Terrassa</h2>
      <address>
        <time datetime="2019-11-15T10:51:18+00:00">15 Nov 2019, 10:51</time>
      </address>
      <p>La Diada dels Minyons de Terrassa tanca oficiosament la temporada castellera. En un ambient de baixes temperatures, els malves han aconseguit grans resultats en aquesta actuació, el més destacat dels quals és el primer 3d10fm descarregat l'any 1998. Aquest any també arriben amb intenció de 10 pisos i estaran envoltats dels Castellers de Sants i els Castellers de Sant Cugat. L'actuació és aquest diumenge a les 12 h a la plaça Vella.</p>
      <p>Els <b>Minyons de Terrassa</b> es van marcar des d'inici de temporada tornar a completar al 3d10fm. Tot i que també hi havia la intenció de portar-lo en altres places, finalment aquest l'han deixat per a l'última actuació de l'any. Alhora també tenen a punt l'estrena del 5d9f, tot i que aquests dos castells encara estan pendents de confirmar en l'últim assaig. Els acompanyaran de dos castells que els han donat molt bons resultats aquesta temporada: el 2d9fm i el pd8fm. De cara a l'actuació de vigília del dissabte la intenció és fer tots aquests castells amb un pis menys.</p>
      <p>Els <b>Castellers de Sants</b> encaren l'última actuació de la temporada amb ganes de donar continuïtat als castells de 9 que van mostrar a la seva Diada i per Tots Sants. D'aquesta manera, el plantejament dels Borinots és repetir la tripleta màgica que van completar a Vilafranca l'1 de novembre. De totes maneres, però, una petita caiguda en l'assaig del dimarts ha deixat algun component de tronc tocat i caldrà esperar a l'assaig d'aquesta nit per confirmar el programa de castells.</p>
      <p>Els <b>Castellers de Sant Cugat</b> han viscut enguany una temporada complicada, en la qual ja havien descartat d'entrada revalidar els nou pisos. Per a les últimes cites de l'any tenien previst les estrenes del 2d8f i el 5d8, però alguns canvis de dates d'actuacions, i la caiguda del 4d8 de dissabte passat a casa, els han portat a descartar-los. D'aquesta manera els Gausacs acabaran la temporada amb la clàssica de 8.</p>
    </article>
  </body>
</html>