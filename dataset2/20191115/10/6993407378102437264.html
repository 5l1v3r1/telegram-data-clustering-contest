<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-aseyev-empty-chair-day/30273376.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T10:17:46+00:00"/>
    <meta property="og:title" content="У Києві сьогодні відбудеться акція «#FreeAseyev. День солідарності зі Станіславом Асєєвим»"/>
    <meta property="og:description" content="Сьогодні, 15 листопада, о 19:00 у креативному просторі IZONE відбудеться правозахисна акція «#FreeAseyev. День солідарності зі Станіславом Асєєвим», яку організовують Радіо Свобода, Український ПЕН, Ц"/>
  </head>
  <body>
    <article>
      <h1>У Києві сьогодні відбудеться акція «#FreeAseyev. День солідарності зі Станіславом Асєєвим»</h1>
      <address>
        <time datetime="2019-11-15T10:17:46+00:00">15 Nov 2019, 10:17</time>
      </address>
      <p>Сьогодні, 15 листопада, о 19:00 у креативному просторі IZONE відбудеться правозахисна акція «#FreeAseyev. День солідарності зі Станіславом Асєєвим», яку організовують Радіо Свобода, Український ПЕН, Центр Громадянських Свобод та журнал «Тиждень».</p>
      <p>Автор колонок для проєкту Радіо Свобода Донбас.Реалії Станіслав Асєєв (Васін) перебуває в ув’язненні підконтрольного Росії угруповання «ДНР», за різними даними, з травня або червня 2017 року. Спершу він просто зник, два тижні про нього нічого не було відомо. Пізніше угруповання «ДНР» визнало його затримання й звинуватило у шпигунстві на користь України.</p>
      <figure>
        <iframe src="https://www.youtube.com/embed/T2v9GIivj1Y" width="640" height="360" data-service="Youtube" scrolling="no"/>
      </figure>
      <p>«Під час заходу відомі письменники, філософи, журналісти, музиканти і правозахисники згадуватимуть Станіслава Асєєва, читатимуть фрагменти з його текстів та присвячуватимуть йому пісні. Участь в акції, зокрема, візьмуть журналісти Яніна Сорколова, Дмитро Крапивенко, Віталій Портников, Андрій Діхтяренко, Ірина Славінська, філософ Ігор Козловський, письменники Миколи Рябчук, Артем Чапай, Ірина Цілик, філософ Вахтанґ Кебуладзе, акторка Ірма Вітовська-Ванца, музикант Олег Каданов, громадський активіст Алім Алієв (список доповнюється)», – <a href="http://pen.org.ua/u-kyyevi-vidbudetsya-den-solidarnosti-zi-stanislavom-asyeyevym/?fbclid=IwAR0_0nxIPfauYwvKq0XR6zZpIlnrnqURClC7uVY-iCRQ6uBTbjt5Jgq7epo">мовиться</a> у повідомленні ПЕН.</p>
      <p>Окрім того сьогодні американський ПЕН проведе акцію на підтримку Асєєва біля стін російського консульства у Нью-Йорку.</p>
      <figure>
        <iframe data-src="https://twitter.com/1/status/1195108146664095745?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>До флешмобу долучився, зокрема, американський журналіст, колишній керівник бюро Washington Post у Тегерані Джейсон Резаян. Разом з дружиною він провів понад рік у тюрмі в Ірані за звинуваченнями у шпигунстві.</p>
      <figure>
        <iframe data-src="https://twitter.com/1/status/1195281570095095808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>З кінця 80-х років минулого століття за ініціативи Міжнародного ПЕН 15 листопада відзначають День ув’язненого письменника або День порожніх стільців (Empty Chair Day). Порожні стільці на правозахисних акціях цього дня символізують авторів, які не можуть бути з нами через ув’язнення, переслідування чи зникнення. Такі події покликані привернути увагу до справ ув’язнених письменників і журналістів, а також закликати їхніх колег та представників місцевої і міжнародної влади використовувати кожну нагоду для їхнього звільнення.</p>
      <p>За даними Центру громадянських свобод, у Росії та окупованому Криму лишилося за ґратами щонайменше 86 людей. Також, згідно з інформацією Служби безпеки України, бойовики на Донбасі утримують у полоні 227 українців. Під час акції #FreeAseyev кожен охочий зможе написати і передати листи для українських заручників Кремля.</p>
    </article>
  </body>
</html>