<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232050/"/>
    <meta property="og:site_name" content="Українська правда"/>
    <meta property="article:published_time" content="2019-11-15T10:33:16+00:00"/>
    <meta property="og:title" content="Ще одного фігуранта &quot;справи бронежилетів&quot; взяли під варту з правом застави"/>
    <meta property="og:description" content="Суд взяв під варту останнього фігуранта “справи бронежилетів” Михайла Каморянського з правом звільнення під заставу."/>
  </head>
  <body>
    <article>
      <h1>Ще одного фігуранта "справи бронежилетів" взяли під варту з правом застави</h1>
      <address>
        <time datetime="2019-11-15T10:33:16+00:00">15 Nov 2019, 10:33</time>
      </address>
      <p>Суд взяв під варту останнього фігуранта "справи бронежилетів" Михайла Каморянського з правом звільнення під заставу.</p>
      <p><b>Джерело:</b> Укрінформу з посиланням на представника Головного управління розвитку та супроводу матеріального забезпечення Збройних сил України Сергія Місюру.</p>
      <p><b>Деталі:</b> Печерський райсуд Києва обрав запобіжний захід останньому фігуранту "справи бронежилетів" Михайлу Каморянському у вигляді тримання під вартою на два місяці з можливістю застави у розмірі 76 млн 840 тис. грн.</p>
      <p><b>Що було раніше: </b>5 листопада голова Державного бюро розслідувань Роман Труба повідомив, що у справі про закупівлю неякісних бронежилетів слідчі ДБР оголосили про підозри <a href="https://www.pravda.com.ua/news/2019/11/5/7231076/">п’ятьом високопосадовцям Міноборони</a>.</p>
      <p>11 листопада генерал-майора, начальника управління матеріального забезпечення Міноборони Дмитра Марченка, який підозрюється у закупівлі бракованих бронежилетів, <a href="https://www.pravda.com.ua/news/2019/11/11/7231648/">заарештували</a> з правом внесення 76 мільйонів гривень застави.</p>
      <p>13 листопада суд <a href="https://www.pravda.com.ua/news/2019/11/13/7231882/">заарештував</a> першого заступника начальника Головного управління розвитку і супроводження матеріального забезпечення Збройних сил України Сергія Почтаренка.</p>
      <p>Для заступниці начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року.</p>
      <p>
        <b>Передісторія:</b>
      </p>
      <ul>
        <li>В кінці червня ДБР провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 млн грн.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Згідно з системою закупівель "Прозорро", на початку року Міноборони лише раз купувало бронежилети - у ТОВ "Наукове виробниче підприємство "ТЕМП-3000".</li>
        <li>ДБР у липні оприлюднило <a href="https://www.pravda.com.ua/news/2019/07/9/7220426/">розмови </a>працівників Міноборони, які закупили бронежилети Корсар М3с 1-4 класу захисту і при цьому знали, що вони прострілюються і не відповідають технічним вимогам.</li>
      </ul>
      <related>
        <a href="https://www.pravda.com.ua/news/2019/11/14/7231960/"/>
        <a href="https://www.epravda.com.ua/news/2019/11/14/653708/?fbclid=IwAR09ucgLJgHhn7LgLPPTOYxx1bJomZEvMtV92Btb3m5uLDJsVMUo8hKlvYk"/>
        <a href="https://www.pravda.com.ua/news/2019/11/13/7231882/"/>
      </related>
    </article>
  </body>
</html>