<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/krym/_admiral-rozpoviv-pro-diyalnist-okupantiv-u-krimu/938302"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T10:21:00+00:00"/>
    <meta property="og:title" content="Адмірал розповів про діяльність окупантів у Криму"/>
    <meta property="og:description" content="За останній рік окупанти переселили до Криму майже 100 тис. осіб. Командувач Військово-морськими силами України адмірал Ігор Воронченко повідомив про це на 3-й міжнародній конференції з морської безпеки країн Причорноморського регіону, передає &quot;5 канал&quot;. 28-30 батальйонних тактичних ..."/>
  </head>
  <body>
    <article>
      <h1>Адмірал розповів про діяльність окупантів у Криму</h1>
      <address><time datetime="2019-11-15T10:21:00+00:00">15 Nov 2019, 10:21</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938302_w_300.jpg?v=0"/>
        <figcaption>100 тис. осіб окупанти переселили за рік. Фото: DW</figcaption>
      </figure>
      <p>За останній рік окупанти переселили до Криму майже 100 тис. осіб.</p>
      <p>Командувач Військово-морськими силами України адмірал <b>Ігор Воронченко</b> повідомив про це на 3-й міжнародній конференції з морської безпеки країн Причорноморського регіону, передає "<a href="https://www.5.ua/regiony/za-rik-rosiia-pereselyla-v-krym-do-100-tysiach-osib-komanduvach-vms-202875.html">5 канал</a>".</p>
      <p>28-30 батальйонних тактичних груп перебувають у постійній готовності нападу на Україну.</p>
      <p>За 5 років окупації кількість кораблів Чорноморського флоту РФ зросла з 34 до 49. У Чорному морі тепер перебувають 7 російських субмарин. Нові кораблі оснащені ракетами морського базування "Калібр". Усього окупанти мають 72 одиниці запалів цих ракет. Програма виробництва озброєння передбачає, що 2020-го їх буде вже 170 штук.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_ministr-oboroni-postaviv-kolomojskogo-na-misce/938119"/>
      </related>
      <p>За допомогою протикорабельних систем Росія контролює всю акваторію Чорного моря. У Криму базуються зенітні комплекси С-400. Вони відстежують повітряні цілі на відстані до 600 км і здатні вражати їх на дальності 240 км.</p>
      <p>Воронченко повідомив, що зараз Росія будує морську систему виявлення. Вона складається зі стаціонарних автоматичних підводних станцій. Під час авіаційних навчань у Криму задіюють одночасно до 100 винищувачів, штурмовиків і бомбардувальників.</p>
      <blockquote>Міністр оборони України Андрій Загороднюк підтвердив, що <a href="https://gazeta.ua/articles/krym/_zagorodnyuk-zayaviv-pro-gotovnist-protistoyati-rosiyi-u-mori/938130">Росія заважає свободі судноплавства та розвитку морської індустрії України </a>на Чорному та Азовському морях.</blockquote>
    </article>
  </body>
</html>