<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597452/hpcapotelesmata-ylopoiisis-ergou-kentrou-ypodoxis-asynodefton-anilikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T10:27:00+00:00"/>
    <meta property="og:title" content="HPC:Αποτελέσματα Υλοποίησης Έργου Κέντρου Υποδοχής Ασυνόδευτων Ανηλίκων"/>
    <meta property="og:description" content="Το “Hope For Children” CRC Policy Center ανακοινώνει την επιτυχή ολοκλήρωση ακόμα ενός διετούς έργου συγχρηματοδοτούμενο από τη Μονάδα Ευρωπαϊκών Ταμείων..."/>
  </head>
  <body>
    <article>
      <h1>HPC:Αποτελέσματα Υλοποίησης Έργου Κέντρου Υποδοχής Ασυνόδευτων Ανηλίκων</h1>
      <address><time datetime="2019-11-15T10:27:00+00:00">15 Nov 2019, 10:27</time> by <a rel="author">sigmalive</a></address>
      <p>Το “Hope For Children” CRC Policy Center ανακοινώνει την επιτυχή ολοκλήρωση ακόμα ενός διετούς έργου συγχρηματοδοτούμενο από τη Μονάδα Ευρωπαϊκών Ταμείων του Υπουργείου Εσωτερικών, της Κυπριακής Δημοκρατίας με τίτλο «Λειτουργία Ανοικτού Κέντρου Υποδοχής για Ασυνόδευτους Ανήλικους Υπηκόους Τρίτων Χωρών». </p>
      <p>Συγκεκριμένα, ο Οργανισμός λειτουργεί το «Σπίτι της Ελπίδας», στέγη για ασυνόδευτα παιδιά που βρίσκονται υπό τη κηδεμονία της Διευθύντριας των Υπηρεσιών Κοινωνικής Ευημερίας, όπου προσφέρονται υπηρεσίες αποκατάστασης, ένταξης και βιώσιμης λύσης. Η στέγη αυτή έχει εγκαθιδρυθεί με την έγκριση και συνεχή συνεργασία των Υπηρεσιών Κοινωνικής Ευημερίας και συγχρηματοδοτείται από το Ταμείο Ασύλου, Μετανάστευσης και Ένταξης της Μονάδας Ευρωπαικών Ταμείων (90%) και την Κυπριακή Δημοκρατία (10%).</p>
      <p>Στα πλαίσια του έργου για τα έτη 2017-2019, έχουν φιλοξενηθεί και λάβει υπηρεσίες συνολικά 233 ασυνόδευτα παιδιά. Το Σπίτι της Ελπίδας έχει δεχθεί συνολικά 56 νέες εισδοχές παιδιών για το 2017, 90 εισδοχές για το 2018 και 87 μέχρι στιγμής για το 2019. Κατά τη διάρκεια του έργου τα παιδιά έλαβαν υπηρεσίες ψυχο-κοινωνικής στήριξης και νομικής καθοδήγησης, ενώ στα πλαίσια των προσπαθειών ένταξης, ο Οργανισμός παρείχε εκπαιδευτικές δραστηριότητες όπως μαθήματα Ελληνικών, Αγγλικών, Μουσικής και Φυσικής Αγωγής. Επιπλέον, είχε υλοποιηθεί σειρά εργαστηρίων σεξουαλικής διαπαιδαγώγησης. Παράλληλα, τα παιδιά συμμετείχαν και σε εκπαιδευτική εκδρομή στα πλαίσια του έργου με σκοπό την γνωριμία με την τοπική κουλτούρα και τον πολιτισμό του νησιού. Σημαντική ήταν η συμβολή του Πολυδύναμου Δημοτικού Κέντρου Λευκωσίας ως εταίρος του έργου, το οποίο ήταν υπεύθυνο για την υλοποίηση των εκπαιδευτικών και ψυχαγωγικών δραστηριοτήτων. Ιδιαίτερη έμφαση δόθηκε επίσης στην υποστήριξη των παιδιών κατά τη περίοδο μετάβασης τους στην ενηλικίωση μέσα από ενέργειες εξεύρεσης εργασίας και στέγασης εκτός στέγης και εργαστήρια ανάπτυξης κοινωνικών δεξιοτήτων και ενδυνάμωσης.  </p>
      <p>Μετά από σχετική προκήρυξη και επιτυχή υποβολή αίτησης, έχει ανατεθεί στο Hope For Children η συνέχιση του έργου αυτού για ακόμα δύο χρόνια με τη χρηματοδότηση της Μονάδας Ευρωπαϊκών Ταμείων του Υπουργείου Εσωτερικών.  </p>
    </article>
  </body>
</html>