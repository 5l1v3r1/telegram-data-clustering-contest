<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903830/snelders-waarschuwt-rode-duivels-toen-hebben-we-ons-zwaar-vergist-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T10:00:00+00:00"/>
    <meta property="og:title" content="Snelders waarschuwt Rode Duivels: &quot;Toen hebben we ons zwaar vergist&quot;"/>
    <meta property="og:description" content="De Rode Duivels spelen zaterdag in en tegen Rusland. Eddy Snelders kijkt alvast uit naar die match. Het is de eerste keer in maanden dat de Duivels nog écht getest worden."/>
  </head>
  <body>
    <article>
      <h1>Snelders waarschuwt Rode Duivels: "Toen hebben we ons zwaar vergist"</h1>
      <address>
        <time datetime="2019-11-15T10:00:00+00:00">15 Nov 2019, 10:00</time>
      </address>
      <p>
        <b>De Rode Duivels spelen zaterdag in en tegen Rusland. Eddy Snelders kijkt alvast uit naar die match. Het is de eerste keer in maanden dat de Duivels nog écht getest worden.</b>
      </p>
      <p>"Eindelijk nog eens een match met wat spankracht", vertelt Snelders in <i>Het Nieuwsblad. </i>"Ik ben vooral benieuwd hoe de verdediging zich zal manifesteren. Spelers die nu hun kans krijgen - zoals Boyata, Denayer of misschien zelfs Cobbaut - zullen zich toch moeten tonen als we met een gerust gemoed naar de toekomst willen kijken."</p>
      <p>Snelders hoopt dat de geschiedenis van het EK 2016 zich niet herhaalt. "Toen dachten we ook dat de kern wel breed genoeg was om een paar geschorsten en geblesseerden in de defensie op te vangen. Daar hebben we ons toen zwaar in vergist. Rusland wordt een goede test. Als het misloopt, zijn de gevolgen minder catastrofaal dan tegen Wales, maar na Rusland gaan we toch meer weten op wie we kunnen rekenen."</p>
      <p>Ook collega-analist Eric Van Meir ziet dat er een nieuwe defensie moet opstaan. “Voor Kompany en Vermaelen wordt het EK wellicht hun laatste grote toernooi. Vertonghen en Alderweireld zie ik nog wel meegaan tot het WK 2022. Tegen die tijd zullen er dus nieuwe jongens moeten opstaan - mannen die nu nog op de bank zitten of zelfs nog niet eens de selectie halen. Ik denk dan in de eerste plaats aan iemand als Zinho Vanheusden."</p>
      <aside>Lees meer<br/><a href="https://www.voetbalprimeur.be/nieuws/903775/boyata-klaar-voor-rode-duivels-weet-wat-ik-de-ploeg-kan-bijbrengen-.html?itm_source=www.voetbalprimeur.be&amp;itm_medium=highlighted-content">Boyata klaar voor Rode Duivels: "Weet wat ik de ploeg kan bijbrengen"</a></aside>
    </article>
  </body>
</html>