<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232053/"/>
    <meta property="og:site_name" content="Українська правда"/>
    <meta property="article:published_time" content="2019-11-15T10:56:00+00:00"/>
    <meta property="og:title" content="Подальшого розведення не буде до &quot;нормандської&quot; зустрічі – глава комітету з нацбезпеки"/>
    <meta property="og:description" content="Голова комітету нацбезпеки нардеп від “Слуги народу” Олександр Завітневич заявив, що нових етапів розведення на Донбасі не планують до зустрічі в Нормандському форматі. "/>
  </head>
  <body>
    <article>
      <h1>Подальшого розведення не буде до "нормандської" зустрічі – глава комітету з нацбезпеки</h1>
      <address>
        <time datetime="2019-11-15T10:56:00+00:00">15 Nov 2019, 10:56</time>
      </address>
      <p>Голова комітету нацбезпеки нардеп від "Слуги народу" Олександр Завітневич заявив, що нових етапів розведення на Донбасі не планують до зустрічі в Нормандському форматі. </p>
      <p><b>Джерело:</b> інтерв’ю Завітневича "<a href="https://www.bbc.com/ukrainian/features-50415491">BBC News Україна</a>"</p>
      <p><b>Пряма мова:</b> "Що мені відомо: розвели у цих трьох населених пунктах - і все.</p>
      <p>Так, Генштаб вивчає інші ділянки на 400 км фронту. Але ніяких завдань ні верховний головнокомандувач, ні міністр, ні начальник Генштабу по інших ділянках не ставили.</p>
      <p>Наказ чіткий - три населені пункти і далі чекаємо на зустріч нашого президента у нормандському форматі. За її результатами вже, мабуть, буде ухвалюватися рішення про розведення".</p>
      <p><b>Деталі:</b> Завітневич - директор ТОВ "Смілянський Ливарний Завод". Він чоловік однокласниці президента Володимира Зеленського. </p>
      <p>За посаду глави оборонного комітету у новій Раді точилася боротьба. Партія "Європейська солідарність" пропонувала на посаду свою кандидатуру командувача десантно-штурмових військ ЗСУ Михайла Забродського, але комітет очолив Завіткевич.</p>
      <p>За словами Завітневича, зі Заброцьким у нього немає ні конфліктів, ні конкуренції.</p>
      <p>Інтерв'ю Завітневич дав 12 листопада, а 14 листопада президент РФ <a href="https://www.pravda.com.ua/news/2019/11/14/7231998/">Путін заявив,</a> що "треба розвести по всій лінії, щоб хоч гармати не стріляли, щоб люди не гинули, це точно треба зробити якомога швидше...".</p>
      <p><b>Що передувало:</b> 14 листопада міністр закордонних справ <a href="https://www.pravda.com.ua/news/2019/11/14/7231952/">Вадим Пристайко</a> заявив, що Україна може вийти з мінських угод, якщо зустріч у нормандському форматі виявиться безрезультативною, але ціною можуть стати міжнародні санкції проти Росії.</p>
      <p>Раніше у Кремлі заявляли, що підготовка до саміту "нормандської четвірки "<a href="https://www.pravda.com.ua/rus/news/2019/10/22/7229751/">неможлива</a>" через нові підходи і запити однієї зі сторін". </p>
      <p>При цьому 3 листопада Пєсков заявив, що Путін зацікавлений у проведенні зустрічі з лідерами ФРН, Франції та України у "нормандському форматі" за умови <a href="https://www.pravda.com.ua/news/2019/11/3/7230877/">термінової необхідності</a>.</p>
      <p>Росія блокує зустріч лідерів країн "нормандської четвірки", за результатами якої сторони можуть підписати комюніке і прийняти важливі для досягнення миру на Донбасі рішення. Українська сторона виконала всі висунуті умови для зустрічі глав країн "Нормандського формату".</p>
      <p>Пристайко розповів, що Україна, Франція і Німеччина дійшли згоди щодо дати зустрічі в Нормадському форматі, але <a href="https://www.pravda.com.ua/news/2019/11/14/7231928/">Росія гальмує процес</a>.</p>
      <p>
        <b>Нагадаємо:</b>
      </p>
      <ul>
        <li>На засіданні Тристоронньої контактної групи в Мінську 15 жовтня українська сторона підкреслила, що для виконання Мінських угод необхідний, зокрема, <a href="https://www.pravda.com.ua/news/2019/10/15/7229131/">розпуск квазіугрупувань "ЛДНР"</a>.</li>
        <li>Вимога України про розпуск злочинних угруповань <a href="https://www.pravda.com.ua/news/2019/10/16/7229199/">стала несподіванкою</a> для адміністрації Путіна.</li>
        <li>29 жовтня голова МЗС України заявив, що процес розведення сил і засобів у Золотому <a href="https://www.pravda.com.ua/news/2019/10/29/7230368/">стартував</a>, а 9 листопада розпочалося розведення у Петрівському. До цього розведення відбулося у Станиці Луганській.</li>
      </ul>
      <p><b>Знати більше:</b> <i><b><a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a></b></i></p>
      <related>
        <a href="https://www.pravda.com.ua/news/2019/11/15/7232019/"/>
        <a href="https://www.pravda.com.ua/news/2019/11/14/7231912/"/>
        <a href="https://www.pravda.com.ua/news/2019/11/13/7231852/"/>
      </related>
    </article>
  </body>
</html>