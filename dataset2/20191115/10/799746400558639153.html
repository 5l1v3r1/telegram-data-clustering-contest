<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103078/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T10:03:42+00:00"/>
    <meta property="og:title" content="Естонський депутат: Латвія - найслабша ланка оборони Балтії"/>
    <meta property="og:description" content="Професійна армія Латвії не здатна захистити свою територію і є найслабшою ланкою оборони країн Балтії, заявив депутат Рійгікогу від Партії реформ, колишній командувач силами оборони Естонії Антс Лаанеотс."/>
  </head>
  <body>
    <article>
      <h1>Естонський депутат: Латвія - найслабша ланка оборони Балтії</h1>
      <address>
        <time datetime="2019-11-15T10:03:42+00:00">15 Nov 2019, 10:03</time>
      </address>
      <p>Професійна армія Латвії не здатна захистити свою територію і є найслабшою ланкою оборони країн Балтії, заявив депутат Рійгікогу від Партії реформ, колишній командувач силами оборони Естонії Антс Лаанеотс.</p>
      <p>Про це повідомляє "Європейська правда" з посиланням на <a href="https://www.err.ee/">ERR</a>.</p>
      <p>Лаанеотс заявив, що через свою позицію він навіть посварився з владою Латвії.</p>
      <p>"6000 вояків в питаннях оборони Латвії нічого не вирішать. Якщо навіть додати до них 8 або 11 тисяч добровольців, то це все одно нічого не вирішує", - сказав Лаанеотс.</p>
      <p>"Професійна армія, яка зараз є в Латвії, дуже дорога, а резервів немає. У масштабах маленької держави ця збройна сила нічого не зможе зробити проти східного сусіда", - пояснив Лаанеотс.</p>
      <p>Лаанеотс додав, що Росія почала переозброєння. "Очевидно, йде підготовка якоїсь агресії", - припустив він.</p>
      <p>"Всі моляться на США, щоб вони прийшли на допомогу, але в Західній Європі вистачає народу. Інша справа, що після закінчення Холодної війни і розвалу Радянського союзу всі себе деформували. Тут проблеми великі", - заявив Лаанеотс.</p>
      <p>"Скажу чесно, Естонія і Литва вважають Латвію найслабшою ланкою в обороні країн Балтії", - додав парламентар.</p>
      <p>Днями міністр оборони Латвії Артіс Пабрікс <b><a href="https://www.eurointegration.com.ua/news/2019/11/11/7102873/">заявив</a></b>, що на цей момент безпека країни перебуває "в непоганому положенні", адже НАТО забезпечило довгострокову присутність своїх сил на її території.</p>
      <p>Проте для гарантування безпеки Рига потребує бойові вертольоти, американські системи Patriot, посилення флоту, а також двосторонні договори з різними країнами-учасницями НАТО, щоб ті надали Латвії постійний військовий контингент, пояснив він.</p>
      <related>
        <a href="https://www.eurointegration.com.ua/news/2019/10/4/7101540/"/>
      </related>
    </article>
  </body>
</html>