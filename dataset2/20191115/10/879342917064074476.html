<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T10:41:56+00:00"/>
    <meta property="og:title" content="Справа ВіЕйБі банку: Писарука відпустили під заставу"/>
    <meta property="og:description" content="Антикорупційний суд відмовив у задоволенні клопотання детектива та прокурора про арешт підозрюваного банкіра."/>
  </head>
  <body>
    <article>
      <h1>Справа ВіЕйБі банку: Писарука відпустили під заставу</h1>
      <address>
        <time datetime="2019-11-15T10:41:56+00:00">15 Nov 2019, 10:41</time>
      </address>
      <p>
        <b>Суд відпустив під 5 млн грн застави колишнього першого заступника голови Національного банку України Олександра Писарука, якого НАБУ і САП підозрюють у причетності до заволодіння 1,2 млрд грн кредиту, виділеного Нацбанком ВіЕйБі банку.</b>
      </p>
      <p>Таке рішення 15 листопада ухвалив Вищий антикорупційний суд, повідомляє «Слово і Діло» з посиланням на трансляцію суду.</p>
      <p>У Писарука є 5 днів для внесення цієї застави. Зараз на нього поклали низку обов'язків, серед яких носіння браслета і здача закордонних паспортів. У разі невнесення застави НАБУ і САП можуть клопотати про посилення запобіжного заходу.</p>
      <p>За версією НАБУ і САП бенефіціарний власник ВіЕйБі банку Олег Бахматюк вступив у змову Писаруком для одержання 1,2 млрд грн рефінансування під заставу майна, вартість якого була завищена в 25 разів. Ціну завищили шляхом складання підроблених звітів оцінки.</p>
      <p>Надалі Писаруку необхідно було задіяти управління НБУ по місту Києву та Київській області, яке очолював Каленський. Це підтверджується тим, що ексзаступник голови НБУ вночі 8 жовтня 2014 року написав листа колишній директорці Генерального департаменту банківського нагляду НБУ Аллі Шульзі про необхідність видачі кредиту ВіЕйБі банку і ніби Каленський про це все знає.</p>
      <p>Сам Писарук, за даними слідства, роздавав вказівки для видачі цього кредиту в прискореному режимі. Також він нібито зустрічався з Бахматюком кілька разів до його виділення.</p>
      <p>Слідство з'ясувало, що в жовтні 2014 року ВіЕйБі банк, що належить до категорії проблемних банків, звернувся до НБУ з клопотанням надати йому стабілізаційний кредит під заставу нерухомого майна. Хоча ВіЕйБі банк не подав всіх необхідних для цього документів (як програму фінансового оздоровлення банку, спрямовану на вирішення впродовж терміну користування стабілізаційним кредитом проблем ліквідності, поліпшення структури активів, дохідності, рентабельності тощо), правління Нацбанку, всупереч вимогам законодавства, надало позитивну відповідь.</p>
      <p>При цьому вартість нерухомості, переданої в заставу НБУ, завищили майже в 25 разів шляхом складення підроблених звітів про оцінку. Експертиза під час досудового розслідування встановила, що реальна вартість заставленої нерухомості становить 72,62 млн грн попри 1,8 млрд грн, заявлених ВіЕйБі банком. Тим не менше, знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту ВіЕйБі банку. Це – на додачу до раніше вже отриманих від Нацбанку та не повернутих 3 млрд грн кредитів.</p>
      <p>За 40 днів потому, в листопаді 2014 року, НБУ визнав ВіЕйБі банк неплатоспроможним. Стабілізаційний кредит у 1,2 млрд грн, отриманий від НБУ терміном на два роки, ВіЕйБі банк не повернув.</p>
      <p>Нагадаємо, в цій справі <a href="https://www.slovoidilo.ua/2019/11/11/novyna/finansy/nabu-sap-zatrymaly-7-osib-spravi-pro-stabilizaczijnyj-kredyt-nbu">НАБУ і САП затримали 7 осіб</a>. Серед затриманих виявився <a href="https://www.slovoidilo.ua/2019/11/11/novyna/finansy/zatrymaly-ekspershoho-zastupnyka-holovy-nbu-oleksandra-pysaruka">колишній перший заступник глави НБУ Олександр Писарук</a>. Пізніше, <a href="https://www.slovoidilo.ua/2019/11/12/novyna/finansy/nabu-povidomylo-pro-pidozru-8-kolyshnim-chynnym-chynovnykam-naczbanku">в цій справі повідомили про підозру 8 особам</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-kompaniyi-baxmatyuka-zaareshtuvaly"/>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-firmy-zaareshtuvaly"/>
        <a href="https://www.slovoidilo.ua/2019/11/13/novyna/pravo/sprava-viejbi-banku-vaks-vzyav-vartu-shhe-odnoho-pidozryuvanoho"/>
        <a href="https://www.slovoidilo.ua/2019/11/13/novyna/ekonomika/ekszastupnyka-holovy-viejbi-banku-zaareshtuvaly"/>
        <a href="https://www.slovoidilo.ua/2019/11/13/novyna/ekonomika/sprava-viejbi-banku-sud-zaareshtuvav-eksposadovcya-nbu"/>
        <a href="https://www.slovoidilo.ua/2019/11/13/novyna/ekonomika/sprava-viejbi-banku-chlenu-rady-nbu-obraly-zapobizhnyj-zaxid"/>
      </related>
    </article>
  </body>
</html>