<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/reklame-nedtur-i-oktober/"/>
    <meta property="og:site_name" content="Kampanje"/>
    <meta property="article:published_time" content="2019-11-15T10:36:27+00:00"/>
    <meta property="og:title" content="Reklamemarkedet faller med en halv milliard kroner – tv taper store summer"/>
    <meta property="og:description" content="Oktober ble en svart måned i reklamemarkedet. Nedgangen var på nesten 13 prosent."/>
  </head>
  <body>
    <article>
      <h1>Reklamemarkedet faller med en halv milliard kroner – tv taper store summer</h1>
      <address><time datetime="2019-11-15T10:36:27+00:00">15 Nov 2019, 10:36</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Oktober ble en svart måned i reklamemarkedet. Nedgangen var på nesten 13 prosent.</b>
      </p>
      <p>Reklameomsetningen via mediebyråene falt med 12,7 prosent i oktober måned sammenlignet med tilsvarende måned i 2018. Det viser ferske tall fra Mediebyråforeningens Mediebarometeret.</p>
      <p>Samtlige enkeltkanaler faller i oktober måned, og noen av dem mye.</p>
      <p>- Etter en fin liten vekst i august og september, får vi en nedtur i oktober måned, sier daglig leder <b>Merete Mandt Larsen</b> i Mediebyråforeningen.</p>
      <p>I august isolert sett var oppgangen på 1,6 prosent sammenlignet med samme periode i fjor. I september var oppgangen på fire prosent, mens det i oktober faller desto mer. Og etter september måned var nedgangen for året på 4,6 prosent.</p>
      <p>Nå er nedgangen totalt oppe i 5,6 prosent før to måneder gjenstår av 2019.</p>
      <p>- Det skal svært mye til at vi lander på pluss-tall når året er ferdig. Alt tyder på at vi lander i minus for 2019, sier hun.</p>
      <p>Etter årets ti første måneder har det dermed blitt omsatt reklame via mediebyråene for drøye åtte milliarder kroner. Det er en kraftig forverring fra fjoråret og det med hele 500 millioner kroner. Etter tilsvarende periode i fjor var omsetningen på 8,49 milliarder kroner. </p>
      <p><b>Selv digitalt går tilbake<br/></b>Utviklingen i 2019 viser at alle de store mediekanalene faller.</p>
      <p>- Det er kun utendørsreklame som enkeltkanal som er i pluss etter ti av 12 måneder i 2019. Store reklamebærere som internett og tradisjonell tv faller også. Men der TV faller med 7,9 prosent, faller internett som helhetlig kanal med 1,1 prosent, sier Mandt Larsen i Mediebyråforeningen.</p>
      <p>Det betyr at rundt 250 millioner kroner forsvinner ut av tv-markedet.</p>
      <p>- Det er klart at TV-nedgangen utgjør store summer. Dette er en kanal som på et årlig nivå omsetter for rundt fire milliarder, sier Mandt Larsen.</p>
      <p>Men enn så lenge er fortsatt TV den aller største reklamekanalen.</p>
      <p>- I dag er ledelsen av det virkelige knappe slaget. Tradisjonell TV er nemlig etter ti måneder 0,1 prosent foran internett. Det blir nå spennende om det er TV eller internett som går ut av 2019 som den største reklamekanalen på Mediebarometeret, sier Mandt Larsen.</p>
      <p><b>Ukepresse taper mest</b><br/> I prosent er det ukepresse som har falt mest etter ti måneder i 2019, med 25,3 prosent. Dagspresse har tapt nest mest i prosent, med sine 15,5 prosent. Radio har også tapt mye, med 10,9 prosent sammenlignet med de ti første månedene i 2018. Deretter kommer markedslederen TV med minus 7,9 prosent hittil i år.</p>
    </article>
  </body>
</html>