<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/veznice-jirice-sex-znasilneni-dozorkyne-odsouzeny-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T10:29:00+00:00"/>
    <meta property="og:title" content="Odsouzený měl chtít ve věznici sex s dozorkyní. Napadení šetří policie"/>
    <meta property="og:description" content="Zřejmě k pokusu o znásilnění sloužící příslušnice vězeňské služby jedním z odsouzených došlo přednedávnem ve Věznici Jiřice na Nymbursku. Podle informací Deníku se vězeň vrhl na tamější pracovnici, snažil se uplatnit svoji fyzickou převahu a dával na srozuměnou, že má zájem o pohlavní styk. Naštěstí se ženě podařilo přivolat na pomoc kolegy, kteří útočníka zpacifikovali."/>
  </head>
  <body>
    <article>
      <h1>Odsouzený měl chtít ve věznici sex s dozorkyní. Napadení šetří policie</h1>
      <address><time datetime="2019-11-15T10:29:00+00:00">15 Nov 2019, 10:29</time> by <a rel="author">Milan Holakovský</a></address>
      <p>Co přesně se uvnitř věznice odehrálo a za jakých okolnosti se dozorkyně ocitla s uvězněným mužem o samotě, Vězeňská služba ČR neupřesnila. Její mluvčí Petra Kučerová Deníku řekla, že pouze může potvrdit, že k události došlo. „Vzhledem k tomu, že případ šetří Policie ČR, nebudeme poskytovat žádné podrobnosti,“ konstatovala. Nekomentovala tedy ani další opatření či postup. Pokud dojde k mimořádným událostem podobného charakteru, bývá například obvyklé, že jejich aktéři jsou neprodleně přemístěni do jiné věznice. Zda k tomu došlo i v tomto případě, nicméně Kučerová neuvedla.</p>
      <figure>
        <img src="https://g.denik.cz/31/1f/3972732-exported_denik-150-3x2.jpg"/>
      </figure>
      <aside>
        <a href="https://melnicky.denik.cz/nehody/u-nove-vsi-havaroval-autobus-a-nakladni-auto-na-miste-jsou-zraneni-20191114.html">U Nové Vsi havaroval autobus s dětmi a nákladní auto. Učitelka nehodu nepřežila Přečíst článek ›</a>
      </aside>
      <p>K podobnostem skutku (k němuž připomněla, že to není „úplně čerstvá“ událost, jestliže k ní došlo 8. listopadu v průběhu dne) se nechtěla blíže vyjadřovat ani mluvčí územního odboru středočeské policie v Kolíně Martina Fejfarová. „Napadením se sexuálním podtextem se zabývají nymburští kriminalisté, uvedla pouze. „Probíhá šetření, zjišťují okolnosti celé události,“ konstatovala Fejfarová. Více však neprozradila; neupřesnila ani to, jaká byla použita právní kvalifikace.</p>
      <h3>Aféra i v minulosti</h3>
      <p>Sexuální aféra, avšak zcela jiného charakteru, byla s jiřickou věznicí spjata v minulosti. V roce 2001 vyvolalo značnou pozornost obvinění – shodou okolností také vztahující se k 8. listopadu – 24leté vězenkyně, že ji zbil a znásilnil odsouzený zloděj aut, kterého za do ní cely tamějšího eskortního střediska za úplatu pustil jeden z dozorců.</p>
      <p>Oba muži popřeli, že by k takovému činu došlo (příslušník vězeňské služby uvedl, že se nestalo nic z toho, co je mu kladeno za vinu, a na žádného z údajných aktérů z řad odsouzených si ani nevzpomíná; naopak vězeň-recidivista připustil, že dozorce uplatil dvěma tisíci korun a hodinkami, aby ho s mladou ženou nechal hodinu o samotě – avšak vše se odehrávalo dobrovolně). V listopadu 2003 nicméně nymburský soud rozhodl o jejich vině.</p>
      <figure>
        <img src="https://g.denik.cz/115/1a/12dsc-1462_denik-150-3x2.jpg"/>
      </figure>
      <aside>
        <a href="https://boleslavsky.denik.cz/listopad-89-bezpecnost/bezpecnost-v-socialistickem-ceskoslovensku-schopni-prislusnici-zastarala-vybav-20201111.html">Socialistický bubák: Mezi příslušníky VB a StB panovala nevraživost Přečíst článek ›</a>
      </aside>
    </article>
  </body>
</html>