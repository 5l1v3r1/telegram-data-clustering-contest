<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/15/povazhajte-konstytutsiyu-advokat-poroshenka-zvernuvsya-do-ryaboshapky/"/>
    <meta property="og:site_name" content="Рубрика"/>
    <meta property="article:published_time" content="2019-11-15T10:16:18+00:00"/>
    <meta property="og:title" content="&quot;Поважайте Конституцію&quot;: адвокат Порошенка звернувся до Рябошапки"/>
    <meta property="og:description" content="Адвокат Ігор Головань, який надає послуги п’ятому президенту Петру Порошенку, закликав генерального прокурора Руслана Рябошапку поважати конституцію. Відомо зі звернення Голованя до Рябошапки, опубліковане ним у блозі на Українській правді. “…Я б дуже просив Вас, пане Генеральний прокурор, поважати Конституцію. Відповідно до статті 105 Конституції України, звання Президента України охороняється законом і зберігається за ним […]"/>
  </head>
  <body>
    <article>
      <h1>"Поважайте Конституцію": адвокат Порошенка звернувся до Рябошапки</h1>
      <address><time datetime="2019-11-15T10:16:18+00:00">15 Nov 2019, 10:16</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/ryaboshapka-860x580-c-1.jpeg"/>
      </figure>
      <p>Фото: LB.ua<br/><b><b>Адвокат Ігор Головань, який надає послуги п’ятому президенту Петру Порошенку, закликав генерального прокурора Руслана Рябошапку поважати конституцію.</b></b></p>
      <p>Відомо зі звернення Голованя до Рябошапки, опубліковане ним у блозі на<a href="https://blogs.pravda.com.ua/authors/golovan/5dce5d2af279e/"> Українській правді.</a></p>
      <p>“…Я б дуже просив Вас, пане Генеральний прокурор, поважати Конституцію.</p>
      <p>Відповідно до статті 105 Конституції України, звання Президента України охороняється законом і зберігається за ним довічно.</p>
      <p>Натяки про справи, де Петро Порошенко “може мати інший статус, не свідка” – є посяганням на честь і гідність П’ятого Президента України, а отже – порушенням Конституції”.</p>
      <p><b>Адвокат також прокоментував справи, які відкрило ДБР за заявами Андрія Портнова.</b> Він назвав Портнова і голову ДБР Романа Трубу спільниками, які разом “з очолюваною ними організованою групою, давно заслужили статус підозрюваних”.</p>
      <p>Він звинуватив їх у державній зраді, завідомо неправдивих повідомленнях про вчинення злочину, спробах притягнути завідомо невинного до кримінальної відповідальності, зловживанні владою та посадовим становищем.</p>
      <p>Генеральний прокурор Руслан Рябошапка заявив, що його відомство розслідує декілька проваджень, де фігурує п’ятий президент Петро Порошенко.</p>
      <p>Він заявив, що вони відкриті не за зверненням Портнова.</p>
      <p>Рябошапка зазначив, що Порошенко проходить у провадженнях в якості свідка, але є інші провадження, в яких може бути “інший процесуальний статус, а не свідка”.</p>
      <p> </p>
    </article>
  </body>
</html>