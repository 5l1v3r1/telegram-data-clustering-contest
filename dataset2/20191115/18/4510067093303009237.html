<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/s-a-amanat-supraimpozitarea-cu-50-a-locuintelor-incalzite-pe-lemne-in-oradea-se-va-aplica-doar-din-2021-152830.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T18:39:00+00:00"/>
    <meta property="og:title" content="S-a amânat! Supraimpozitarea cu 50% a locuinţelor încălzite pe lemne în Oradea se va aplica doar din 2021"/>
    <meta property="og:description" content="Primăria Oradea a publicat pe portalul propriu varianta finală a proiectului de taxe şi impozite locale aferente anului 2020. Normativul urmează să fie dezbătut public în şedinţa de Consiliu Local de la sfârşitul lunii noiembrie. Principala modificare făcută în urma consultărilor cu orădenii se referă la decalarea pentru anul 2021 a aplicării majorării cu 50% a  impozitelor pentru imobilelor care se încălzesc cu lemne sau alte soluţii poluante."/>
  </head>
  <body>
    <article>
      <h1>S-a amânat! Supraimpozitarea cu 50% a locuinţelor încălzite pe lemne în Oradea se va aplica doar din 2021</h1>
      <address><time datetime="2019-11-15T18:39:00+00:00">15 Nov 2019, 18:39</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <figure>
        <img src="https://cdn.ebihoreanul.ro/static/gallery_big/proiect_taxe1.JPG"/>
      </figure>
      <p>
        <b>Primăria Oradea a publicat pe portalul propriu varianta finală a proiectului de taxe şi impozite locale aferente anului 2020.</b>
      </p>
      <p>
        <b>Modificări de ultimă oră</b>
      </p>
      <p>Potrivit unui comunicat transmis vineri de municipalitate, normativul, postat pe site-ul municipalităţii, urmează să fie dezbătut în şedinţa Consiliului Local de la sfârşitul lunii noiembrie.</p>
      <figure>
        <img src="https://www.ebihoreanul.ro/user_files/03_Eduard_Florea11.jpg"/>
      </figure>
      <p>"Cea mai importantă modificare se referă la acordarea unui perioade de graţie pentru proprietarii caselor fără utilităţi pentru ce aceştia să se poată conforma. Supraimpozitarea de 50% nu va intra în vigoare din anul 2020, ci din 2021", a declarat pentru <b>BIHOREANUL</b>, directorul economic al Primăriei, Eduard Florea (foto).</p>
      <p>Printre modificările aduse proiectului de hotărâre se mai numără faptul că Administraţia Domeniului Public a hotărât să renunţe la majorarea tarifelor pentru intrarea la aquapark-ul Nymphaea, iar Direcţia Patrimoniului Imobiliar a luat decizia să majoreze abonamentul pentru parcarea supraetajată din spatele palatului de justiţie de la 110 lei la 130 lei lunar.</p>
      <p>În plus, municipalitatea a decis ca taxa specială aplicabilă orădenilor care nu îşi întreţin spaţiul dintre casă şi drum, suprafaţă de care Primăria o va salubriza cu ajutorul unei firme de profit în schimbul unui tarif de 0,7 lei pe metrul pătrat, se va aplica doar caselor de locuit nu şi condominiilor.</p>
      <p>
        <b>Cresc impozitele!</b>
      </p>
      <p>După cum <b>BIHOREANUL </b>a mai <a href="https://www.ebihoreanul.ro/stiri/ultima-or-31-6/vremea-scumpirilor-primaria-oradea-vrea-sa-mareasca-taxele-vezi-proiectul-aflat-in-dezbatere-si-propune-sugestii-152224.html">anunţat</a>, Primăria va indexa cu 4,6% toate obligaţiile fiscale ale orădenilor, de la impozite pe clădiri şi terenuri, până la cele pe mijloace de transport. Măsura este impusă de lege, iar procentul reprezintă rata inflaţiei pentru anul 2018.</p>
      <p>În plus, municipalitatea ia în calcul majorarea cu 50% a impozitelor pentru imobilele care nu sunt racordate la reţelele de termoficare şi gaz, deşi operatorii de utilităţi le-au adus reţelele la limita proprietăţii, şi majorarea de la 100 lei la 125 lei a abonamentului pentru o parcare de domiciliu timp de un an.</p>
      <p>La fel, taxa de urgenţă pentru eliberarea certificatului de atestare fiscală se va majora de la 25 lei la 30 lei şi vor fi introduse două taxe noi, de câte 10 lei, pentru completarea pe loc de către funcţionarii municipalităţii a declaraţiei de atestare fiscală, respectiv pentru cheltuielile provocate de operaţiunile de executare silită.</p>
      <p>În plus, vor creşte şi sumele datorate pentru serviciile prestate "de urgenţă" de Instituţia Arhitectului Şef.</p>
      <p>Taxa pentru eliberarea de urgenţă a Certificatului de Urbanism (în 2 zile), a Autorizaţiei de Construire (în 5 zile) ori a Autorizaţiei de Luare în Folosinţă (în 5 zile) va creşte de la 150 lei 200 lei şi vor fi introduse taxe noi, de câte 100 lei, pentru eliberarea de urgenţă a Certificatului de Atestare şi a diverselor adeverinţe produse în IAS.</p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/cHJvaWVjdF9IQ0xfdGF4ZV8yMDIwLmRvY3g="><pic src="https://www.ebihoreanul.ro/images/word.png" width="20" height="20"/> proiect_HCL_taxe_2020.docx (53.24K) <br/></a>
          <a href="https://www.ebihoreanul.ro/ebh/force_download/cHJvaWVjdF9IQ0xfdGF4ZV8yMDIwX3JhcG9ydHVsX2RlX3NwZWNpYWxpdGF0ZS5kb2N4"><pic src="https://www.ebihoreanul.ro/images/word.png" width="20" height="20"/> proiect_HCL_taxe_2020_raportul_de_specialitate.docx (439.62K) <br/></a>
          <a href="https://www.ebihoreanul.ro/ebh/force_download/cHJvaWVjdF9IQ0xfdGF4ZV8yMDIwX2FuZXhhLmRvY3g="><pic src="https://www.ebihoreanul.ro/images/word.png" width="20" height="20"/> proiect_HCL_taxe_2020_anexa.docx (347.44K)</a>
        </p>
      </details>
    </article>
  </body>
</html>