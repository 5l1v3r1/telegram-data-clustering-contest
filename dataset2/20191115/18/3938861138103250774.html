<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/kiev-life/_poziciya-klichka-po-zemli-kazhe-pro-jogo-opozicijnist-do-chinnoyi-vladi-tkachenko/938423"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T18:17:00+00:00"/>
    <meta property="og:title" content="Позиція Кличка по землі каже про його опозиційність до чинної влади - Ткаченко"/>
    <meta property="og:description" content="Організувавши голосування столичних депутатів проти створення в Україні вільного ринку землі, Віталій Кличко офіційно заявив про свою опозиційність до нової влади і остаточно втратив довіру киян. Про це на своїй сторінці у Facebook написав народний депутат із фракції &quot;Слуга народу&quot; і ..."/>
  </head>
  <body>
    <article>
      <h1>Позиція Кличка по землі каже про його опозиційність до чинної влади - Ткаченко</h1>
      <address><time datetime="2019-11-15T18:17:00+00:00">15 Nov 2019, 18:17</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938423_w_300.jpg?v=0"/>
        <figcaption>Фото: "КиевВласть"</figcaption>
      </figure>
      <p>Організувавши голосування столичних депутатів проти створення в Україні вільного ринку землі, Віталій Кличко офіційно заявив про свою опозиційність до нової влади і остаточно втратив довіру киян.</p>
      <p>Про це на своїй сторінці у Facebook <a href="https://www.facebook.com/permalink.php?story_fbid=2651387748262144&amp;id=100001728355058&amp;__xts__[0]=68.ARBF4eW6_dU_t1ghD_-0D8IRoc5w2WEqa2frVB7YFpR_FwWo6A6v7Lj2-rDa2AvWQE83t4t7Y80X923r6mHJBbAGrP5h5vl_md4GlEO1R1CBK07E8WYDXErbF8E5g0Zamdl-MhvxGKmy0C1TaMKVPQM7Rl1b61ZNj8zoYBFEJmOgNEODTCMUOU0n7RopF9N54j3fN_DskZKQXuVgtLNdf0XSKuNVpYtAl2HNHGLbaJ9iVXZwNFf8BVcwfpM50kBpQjiZ6a3ENT_Ur8GmVfvTJqUkpIAH5dw7wsE&amp;__tn__=-R">написав</a> народний депутат із фракції "Слуга народу" і голова Комітету ВРУ з питань гуманітарної та інформаційної політики Олександр Ткаченко.</p>
      <p>"Кличко заявив про свою опозиційність до нової влади та вибору переважної більшості українців і киян. На засіданні Київради з його подачі, з другої спроби таки було проголосовано за звернення столичних депутатів до президента, ВРУ і Кабміну з вимогою зупинити створення вільного ринку землі в Україні. Усе, задля чого працював новий Парламент, цей мер поставив під сумнів, навіть не розбираючись. З одного боку, він говорить про дружбу з чинною владою – урядом, депутатами ВР, президентом. Коли йому особисто це вигідно. З іншого – одразу ж робить підніжку, коли думає, що це на його користь, як він думає – власних рейтингів", – заявив політик.</p>
      <p>Олександр Ткаченко також звернувся до депутатів Київради, які відмовилися голосувати за вищевказане звернення, і подякував їм.</p>
      <p>"Радий, що не всі депутати Київради піддалися на цю провокацію. Хочу особисто подякувати представникам депутатської групи "Київська команда" та МФО "Новий Київ", які відмовилися брати участь у цьому фарсі", – написав Ткаченко.</p>
      <p>Депутат зауважив, що поки що ВРУ проголосувала за законопроект № 2178-10, що передбачає скасування мораторію на продаж землі сільськогосподарського призначення, тільки у першому читанні. А це означає, що до другого читання документ ще може зазнати змін – він підлягає доопрацюванню. Політик також додав, що Україна йшла до створення вільного ринку землі впродовж багатьох років, тому зараз важливо працювати ефективно, щоб завершити цей процес.</p>
    </article>
  </body>
</html>