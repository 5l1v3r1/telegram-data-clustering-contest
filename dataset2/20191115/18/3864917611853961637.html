<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819381-na-harkivsini-dosi-nemae-opalenna-u-misti-kupansk-i-ckalovskij-otg.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T18:05:00+00:00"/>
    <meta property="og:title" content="На Харківщині досі немає опалення у Куп’янську і Чкаловській ОТГ"/>
    <meta property="og:description" content="Процес підключення до тепла в місті Куп’янськ і Чкаловській ОТГ на Харківщині почався тільки 15 листопада, також часткові проблеми з теплом є у Барвінковому, в Чугуївському районі та селищі Донець."/>
  </head>
  <body>
    <article>
      <h1>На Харківщині досі немає опалення у Куп’янську і Чкаловській ОТГ</h1>
      <h2>Процес підключення до тепла в місті Куп’янськ і Чкаловській ОТГ на Харківщині почався тільки 15 листопада, також часткові проблеми з теплом є у Барвінковому, в Чугуївському районі та селищі Донець.</h2>
      <address>
        <time datetime="2019-11-15T18:05:00+00:00">15 Nov 2019, 18:05</time>
      </address>
      <p>Про це повідомив кореспонденту Укрінформу директор департаменту житлово-комунального господарства та розвитку інфраструктури Харківської облдержадміністрації Сергій Магдисюк.</p>
      <p>"Сьогодні ми отримали інформацію з "Нафтогазу", що підприємству "Обласний інформаційно-технічний центр" присвоєні номінації, вони з'явилися на платформі. Вже почався процес включення котелень, які обслуговуються цим комунальним підприємством. Ми прогнозуємо, що протягом завтрашнього дня вже люди будуть з опаленням. Обсяг великий - 29 котелень треба включити, і з боку "Харківгазу" це робитиме Куп'янська філія, є домовленість, що люди будуть працювати у вихідні, щоб Куп'янськ, Чкаловське, будинки і Барвінковому, які обслуговуються "ОІТЦ", всі якомога швидше були з теплом", - розповів Магдисюк.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2817960-v-ukraini-do-opalenna-pidkluceni-966-obektiv-zitlovoi-sferi-minregion.html">В Україні до опалення підключені 96,6% об’єктів житлової сфери - Мінрегіон</a>
      </blockquote>
      <p>За його даними, загалом у Харківській області без опалення 306 житлових будинків, 5 дитячих садків, 17 шкіл і 6 лікарень.</p>
      <p>Як повідомлялося, КП "ОІТЦ" не отримало своєчасно номінації, бо <a href="https://www.ukrinform.ua/tag-naftogaz">НАК "Нафтогаз"</a> вимагав від місцевої влади визнання боргу за підприємством. Борги накопичувалися у попереднього теплопостачальника, правонаступником якого став "Обласний інформаційно-технічний центр". Загальна їх сума складає 105 мільйонів гривень.</p>
    </article>
  </body>
</html>