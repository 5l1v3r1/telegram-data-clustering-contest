<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547497.html/%D8%A8%D8%A7%D8%B1%D8%B4-%D8%B3%D9%86%DA%AF%DB%8C%D9%86-%D8%A8%D8%B1%D9%81-%D8%AF%D8%B1-%D8%A7%D8%B1%D8%AA%D9%81%D8%A7%D8%B9%D8%A7%D8%AA-%D9%85%D8%AD%D9%88%D8%B1-%DA%A9%DB%8C%D8%A7%D8%B3%D8%B1-%D8%A2%D9%85%D8%A7%D8%AF%D9%87-%D8%A8%D8%A7%D8%B4-%D8%AA%D9%85%D8%A7%D9%85-%D9%86%DB%8C%D8%B1%D9%88%D9%87%D8%A7%DB%8C-%D8%AE%D8%AF%D9%85%D8%A7%D8%AA%DB%8C-%D9%88-%D8%A7%D9%85%D8%AF%D8%A7%D8%AF%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T18:18:00+00:00"/>
    <meta property="og:title" content="بارش سنگین برف در ارتفاعات محور کیاسر/آماده‌باش تمام نیروهای خدماتی و امدادی"/>
    <meta property="og:description" content="رئیس پلیس راه مازندران گفت: بارش برف در ارتفاعات محور کیاسر به‌صورت سنگین بوده و تردد خودروها بدون زنجیرچرخ امکان‌پذیر نیست."/>
  </head>
  <body>
    <article>
      <h1>بارش سنگین برف در ارتفاعات محور کیاسر/آماده‌باش تمام نیروهای خدماتی و امدادی</h1>
      <h2>رئیس پلیس راه مازندران اعلام کرد</h2>
      <address>
        <time datetime="2019-11-15T18:18:00+00:00">15 Nov 2019, 18:18</time>
      </address>
      <p>رئیس پلیس راه مازندران گفت: بارش برف در ارتفاعات محور کیاسر به‌صورت سنگین بوده و تردد خودروها بدون زنجیرچرخ امکان‌پذیر نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>،با نفوذ سامانه بارشی شاهد کاهش دما، بارش باران و بارش برف در ارتفاعات مازندران هستیم.<br/><br/>باتوجه به پایان هفته و حضور مسافران در این مدت شاهد بارش برف و باران در ارتفاعات استان هستیم که ضرورت دارد رانندگان به هشدارها و توصیه‌ها توجه کنند تا شاهد بروز مشکلی نباشیم.<br/><br/>تمامی نیروهای خدماتی و امدادی با آماده‌سازی تجهیزات و ماشین‌آلات امدادی، آمادگی لازم را برای انجام هرگونه عملیات امداد و نجات و خدمت‌رسانی دارند.<br/><br/>با توجه به این شرایط جوی کاهش دید ، لغزندگی و اختلال در تردد در محورهای کوهستانی و همچنین احتمال ریزش و رانش،  لازم است رانندگان از سفرهای غیرضروری در محورهای کوهستانی استان پر هیز کنند.<br/><br/>مسافران نیز برای بازگشت در مسیر به‌ویژه هنگام شب علاوه بر رعایت نکات ایمنی و کسب اطلاعات از مسیر در محورهای استان تردد کنند.<br/><br/>علیرضا قدمی رئیس پلیس راه مازندران در گفت و گو با خبرنگار ما اظهار کرد: درحال حاضر تردد خودروها در تمامی محورهای مازندران به‌صورت پرحجم است.<br/><br/>وی با اشاره به اینکه در تمام ارتفاعات مازندران شاهد بارش برف خفیف هستیم، افزود: بارش برف در ارتفاعات محور کیاسر به‌صورت سنگین بوده و تردد خودروها بدون زنجیرچرخ امکان‌پذیر نیست.<br/><br/>رئیس پلیس راه مازندران تصریح کرد: باتوجه به شرایط موجود تاکید ما به رانندگان پرهیز از سفرهای غیرضروری و همراه داشتن تجهیزات زمستانی به‌ویژه زنجیرچرخ است.<br/><br/>این مسئول با بیان اینکه محدودیت یک‌طرفه شدن محور کندوان هنوز اجرا نشد، اظهار کرد: محدودیت از ساعت 17:30 امروز از شمال به جنوب یک‌طرفه خواهد شد.<br/><br/>قدمی با اعلام اینکه تردد تمامی تریلی از محور هراز و همچنین تردد تمامی تریلی، کامیون و کامیونت کماکان از محور کندوان ممنوع است، گفت: تردد تمامی کامیون و کامیونت به‌جز حاملان موادسوختی و فاسدشدنی نیز تا ساعت 24 امشب از محور هراز ممنوع است.<br/><br/>انتهای پیام/</p>
    </article>
  </body>
</html>