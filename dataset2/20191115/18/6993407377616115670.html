<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-cholovika-skorokhod-vzialy-pid-domashnii-aresht/30274364.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T18:02:26+00:00"/>
    <meta property="og:title" content="Чоловіка депутатки Скороход взяли під нічний домашній арешт"/>
    <meta property="og:description" content="Шевченківський районний суд узяв під нічний домашній арешт бізнесмена Олексія Алякіна, чоловіка депутатки Верховної Ради від «Слуги народу» Анни Скороход (нині її виключили з фракції). Це підтвердила"/>
  </head>
  <body>
    <article>
      <h1>Чоловіка депутатки Скороход взяли під нічний домашній арешт</h1>
      <address>
        <time datetime="2019-11-15T18:02:26+00:00">15 Nov 2019, 18:02</time>
      </address>
      <p>Шевченківський районний суд узяв під нічний домашній арешт бізнесмена Олексія Алякіна, чоловіка депутатки Верховної Ради від «Слуги народу» Анни Скороход (нині її виключили з фракції). Це підтвердила у коментарі Радіо Свобода речниця прокуратури Києві Надія Максимець.</p>
      <p>«Ми звернулися з клопотанням про обрання запобіжного заходу у вигляді утримання під вартою до вирішення питання про екстрадицію на запит іноземної держави. Суд обрав домашній арешт з дев’ятої вечора до сьомої години ранку», – сказала вона.</p>
      <p>За інформацією речниці, на Алякіна поклали обов’язок носити електронний браслет, з’являтися на виклик прокурора або суду та не змінювати місця проживання.</p>
      <p>«Буде підготовлена апеляційна скарга, будемо оскаржувати це рішення в апеляційному порядку», – зауважує Надія Максимець.</p>
      <p>Як зазначила речниця, зараз триває екстрадиційна перевірка Олексія Алякіна, прокуратура Києва очікує дані від колег із Чернігівської області.</p>
      <p>Як раніше <a href="https://www.radiosvoboda.org/a/news-gpu-zatrymannya-cholovika-deputatky-vid-sluhy-narodu/30272166.html">повідомили</a> у Генпрокуратурі, громадянина Росії Олексія Алякіна затримали ще 14 листопада через те, що він перебував у міжнародному розшуку за підозрою в шахрайстві в особливо великих розмірах.</p>
      <figure>
        <iframe src="https://www.youtube.com/embed/vH9IFq0XKqA" width="640" height="360" data-service="Youtube" scrolling="no"/>
      </figure>
      <p>Того ж дня його дружина Анна Скороход заявила про тиск на її сім’ю з боку влади України і правоохоронців через її голосування у Верховній Раді.</p>
      <p>Водночас голова фракції «Слуга народу» Давид Арахамія заявив, що фракція жодного стосунку до справи не має.</p>
      <p>15 листопада фракція Верховної Ради «Слуга народу» <a href="https://www.radiosvoboda.org/a/news-polyakov-skorohod-vyklyuchennya-z-fraktsii/30273205.html">виключила зі свого складу народних депутатів</a> Анну Скороход і Антона Полякова. Народний депутат від «Слуги народу» Іван Шинкаренко в ефірі <a href="https://www.youtube.com/watch?v=Fn_UawbgW18">каналу «Рада»</a> розповів, що виключення Полякова обґрунтовують його «неетичною поведінкою всередині фракції».</p>
      <figure>
        <iframe src="https://www.youtube.com/embed/ZQMitk2_v-0" width="640" height="360" data-service="Youtube" scrolling="no"/>
      </figure>
    </article>
  </body>
</html>