<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dbr-vidkrilo-kriminalnu-spravu-schodo-vibuhiv-u-balakliyi-329846_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T18:03:00+00:00"/>
    <meta property="og:title" content="ДБР відкрило кримінальну справу щодо вибухів у Балаклії"/>
    <meta property="og:description" content="У попередній кваліфікації йдеться про недбальство."/>
  </head>
  <body>
    <article>
      <h1>ДБР відкрило кримінальну справу щодо вибухів у Балаклії</h1>
      <h2>У попередній кваліфікації йдеться про недбальство.</h2>
      <address>
        <time datetime="2019-11-15T18:03:00+00:00">15 Nov 2019, 18:03</time>
      </address>
      <p>Державне бюро розслідувань відкрило кримінальну справу за фактом <b><a href="https://dt.ua/UKRAINE/vibuhi-na-arsenali-v-balakliyi-postrazhdalo-chotiri-lyudini-329798_.html">вибухів на складі боєприпасів у Балаклії</a></b> Харківської області, повідомила пресслужба ДБР. Процесуальне керівництво розслідування здійснює Військова прокуратура Харківського гарнізону.</p>
      <p>"Слідчі територіального управління Державного бюро розслідувань, розташованого у місті Полтаві, з'ясовують обставини вибухів на території військового складу Міністерства оборони в місті Балаклії Харківської області", - йдеться у повідомленні.</p>
      <p>Попередньо справу кваліфікували за ч. 3 ст. 425 (недбале ставлення військової службової особи до служби, що спричинило істотну шкоду, вчинене в умовах особливого періоду) Кримінального кодексу України.</p>
      <p>Нагадаємо, <b><a href="https://dt.ua/UKRAINE/zhiteli-balakliyi-povidomlyayut-pro-vibuhi-na-skladi-boyepripasiv-329796_.html">жителі Балаклії повідомили про вибухи боєприпасів на військовому складі</a> </b>Міністерства оборони. У той же час колишній начальник районного відділення ДСНС Сергій Черепаха зазначив, що розліт осколків снарядів досягає 20-30 метрів. Також на території горить трава. У результаті вибухів четверо осіб постраждали, ще <b><a href="https://dt.ua/UKRAINE/vibuhi-v-balakliyi-dvoye-viyskovih-zaginuli-329808_.html">двоє саперів загинули</a></b>.</p>
      <p>Зазначимо, що це не перший подібний інцидент. Так, 3 травня на території складу боєприпасів <b><a href="https://dt.ua/UKRAINE/na-teritoriyi-skladu-boyepripasiv-v-balakliyi-stalasya-pozhezha-276852_.html">в Балаклії Харківської області під час планового розмінування території сталася пожежа</a></b>. У Міністерстві оборони України повідомили, що причиною пожежі стало загоряння сухої трави на колишній технічній території 65 арсеналу, де тривали роботи з очищення та розмінування залишків снарядів.</p>
      <p><b><a href="https://dt.ua/UKRAINE/u-harkivskiy-oblasti-vibuhnuv-sklad-boyepripasiv-237284_.html">Пожежа на складі боєприпасів у Балаклії</a> </b>також відбулася у 2017 році. Тоді <b><a href="https://dt.ua/UKRAINE/vibuhi-v-balakliyi-poshkodili-mayzhe-400-budinkiv-chotiri-bagatopoverhivki-pidlyagayut-znesennyu-241178_.html">в місті пошкодження отримали 392 будівлі.</a></b></p>
      <p>Детальніше про масштабну пожежу на складах боєприпасів у Харківській області читайте у статті Сергія Жукова "<b><a href="https://dt.ua/internal/sklad-problem-_.html">Склад проблем</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>