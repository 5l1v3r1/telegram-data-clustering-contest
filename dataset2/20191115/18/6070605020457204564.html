<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/convocatoria-oposicions-Generalitat-places-ambientolegs-critiquen-precarietat-injusticia_0_2344565633.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T18:44:00+00:00"/>
    <meta property="og:title" content="Els ambientòlegs critiquen la convocatòria d'oposicions de la Generalitat"/>
    <meta property="og:description" content="El Govern crea una opció específica per a professionals del medi ambient però descarta el cos propi de funcionaris que volia el col·lectiu"/>
  </head>
  <body>
    <article>
      <h1>Els ambientòlegs critiquen la convocatòria d'oposicions de la Generalitat</h1>
      <h2>El Govern crea una opció específica per a professionals del medi ambient però descarta el cos propi de funcionaris que volia el col·lectiu</h2>
      <address>
        <time datetime="2019-11-15T18:44:00+00:00">15 Nov 2019, 18:44</time>
      </address>
      <p>La solució de la Generalitat davant el descontentament que li van traslladar els ambientòlegs que treballen a l'administració pública catalana no ha satisfet del tot aquest col·lectiu professional, que demanava la creació d<a href="https://www.ara.cat/societat/ambientolegs-Govern-reconeixement-professionals-funcio-publica-medi-ambient-precarietat-laboral-tecnics-demandats_0_2119588214.html"> 'un cos específic propi dins la funció pública</a> com sí que tenen altres professionals com els biòlegs, per exemple. En un comunicat, el col·lectiu considera que la convocatòria no resol el "greuge" que aquests treballadors arrosseguen des de fa anys</p>
      <p>El Govern, que ja ha fet pública la convocatòria d'oposicions al cos superior de l'administració de la Generalitat, inclou per primer cop una opció específica per a professionals del medi ambient que està reservada a persones que hagin cursat 38 titulacions diferents, entre elles els ambientòlegs. "Això és una millora respecte la situació de partida i es compleix el compromís de garantir un accés digne als ambientòlegs a la funció pública", defensa a l'ARA la secretària de Medi Ambient del Govern, Marta Subirà</p>
      <p>El Col·legi d'Ambientòlegs de Catalunya considera que la xifra de 38 titulacions és massa elevada i creu que demostra que no hi ha el reconeixement dels temes ambientals que el col·lectiu esperava.El president del Col·legi, Ricard Vizcarra, subratlla que entre la llista de 38 titulacions n'hi ha moltes que no presenten "formació curricular ambiental necessària". Sobirà rebat que el llistat de titulacions "garanteix que les polítiques ambientals de la Generalitat estaran en mans de  professionals amb els coneixements necessaris". </p>
      <p>"El llistat de titulacions prové d'un informe de l'Agència per a la Qualitat Universitària (AQU) al qual no hem tingut accés i demanem que es faci públic", han demanat els ambientòlegs en el comunicat, on també insten al conseller de Polítiques Digitals i Administració Pública, Jordi Puigneró,a una nova reunió. Per a la secretària de Medi Ambient, la solució del Govern és positiva tot i no ser al 100% el que els ambientòlegs demanaven: "No podíem crear un cos específic restringit només als ambientòlegs, però amb el que hem fet també garantim que professionals de fora de l'àmbit ambiental ocupin aquests llocs de treball".</p>
      <figure>
        <img src="https://www.ara.cat/2017/10/20/premium/pedagogia-necessaria-lluitar-contra-contaminacio_1891020911_47976950_117x66.jpg"/>
      </figure>
      <p>
        <a href="https://www.ara.cat/societat/ambientolegs-Govern-reconeixement-professionals-funcio-publica-medi-ambient-precarietat-laboral-tecnics-demandats_0_2119588214.html">Els ambientòlegs exigeixen el reconeixement professional a la Generalitat</a>
      </p>
      <p>Vizcarra subratlla que hi ha 42 ambientòlegs actualment a l'administració que fa més de 10 anys que treballen com a interins –sense poder optar a promoció professional o mobilitat laboral– i que ara veuen que no hi ha cap itinerari propi que els reconegui la seva especialitat a l'hora d'optar a una plaça estable a l'administració. "I això no només afecta els 42 professionals actuals sinó que dificulta que, en el futur, altres titulats en ciències ambientals puguin accedir a la funció pública per aquesta via", ha dit Vizcarra a l'ARA.</p>
      <p>Sobirà reconeix els esforços que ha fet el conseller Puigneró en reunions mantingudes els darrers mesos i considera que amb la solució proposada s'aconsegueix un millor accés dels professionals del medi ambient a la Generalitat alhora que es garanteix que les tasques que actualment fa el col·lectiu segueixin fent-se per part d'experts en aquest camp.</p>
    </article>
  </body>
</html>