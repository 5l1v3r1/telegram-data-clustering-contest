<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadal-zdolal-tsitsipase-a-ma-sanci-projit-do-semifinale/1821585?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T18:29:00+00:00"/>
    <meta property="og:title" content="Nadal zdolal Tsitsipase a má šanci projít do semifinále"/>
    <meta property="og:description" content="Londýn - První tenista světa Rafael Nadal porazil na Turnaji mistrů Řeka Stefanose Tsitsipase 6:7, 6:4 a 7:5 a drží naději na postup do semifinále. K tomu Španěl potřebuje, aby Rus Daniil Medveděv zdolal ve večerním londýnském utkání obhájce titulu Alexandera Zvereva z Německa."/>
  </head>
  <body>
    <article>
      <h1>Nadal zdolal Tsitsipase a má šanci projít do semifinále</h1>
      <address><time datetime="2019-11-15T18:29:00+00:00">15 Nov 2019, 18:29</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - První tenista světa Rafael Nadal porazil na Turnaji mistrů Řeka Stefanose Tsitsipase 6:7, 6:4 a 7:5 a drží naději na postup do semifinále. K tomu Španěl potřebuje, aby Rus Daniil Medveděv zdolal ve večerním londýnském utkání obhájce titulu Alexandera Zvereva z Německa.</p>
      <slideshow>
        <figure>
          <img src="https://i3.cn.cz/6/1573768052_P201911141335801.jpg"/>
        </figure>
        <figure>
          <img src="https://i3.cn.cz/6/1573767963_P201911141333301.jpg"/>
        </figure>
        <figure>
          <img src="https://i3.cn.cz/6/1573764601_P201911141274901.jpg"/>
        </figure>
        <figure>
          <img src="https://i3.cn.cz/6/1573747562_P201911140965401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Debutant na Masters Tsitsipas měl jistý postup ze skupiny Andreho Agassiho již před zápasem s Nadalem a v prvním setu hrál výtečně. Sadu rozhodl v tie-breaku, v kterém mu Španěl pomohl chybou a setbol Řek proměnil esem.</p>
      <p>Nadalova enormní snaha ale slavila úspěch ve zbytku utkání. Král Roland Garros nečelil za celý zápas brejkbolu a sám si postupně připravoval příležitosti při Tsitsipasově servisu. V druhém setu uspěl v deváté hře a v rozhodující sadě v jedenácté poté, co při brejkbolu donutil soupeře k voleji do autu. Duel pak dopodával.</p>
      <p>Po utkání Nadal dostal cenu za ukončení roku v čele žebříčku. "Je to pro mě velká čest a chtěl bych především z celého srdce poděkovat fanouškům z celého světa za podporu," řekl na kurtu a dodal: "Nevím, jestli se uvidíme v sobotu v utkání s Rogerem, což by bylo skvělé, ale dnes jsem dělal, co jsem mohl."</p>
      <p>Pokud Medveděv, který už nemá šanci postoupit, porazí Zvereva, bude hrát Nadal v semifinále s šestinásobným vítězem vrcholu sezony Švýcarem Rogerem Federerem a Tsitsipas s Dominicem Thiemem z Rakouska. Po výhře Zvereva budou mít semifinálové dvojice složení Zverev - Thiem a Tsitsipas - Federer.</p>
      <p>Pokud Nadal nepostoupí, v semifinále by chyběl první i druhý hráč světa. Ze skupiny Björna Borga se totiž nedostal Srb Novak Djokovič.</p>
      <h3>Výsledky tenisového Turnaje mistrů v Londýně</h3>
      <h4>Dvouhra:</h4>
      <h4>Skupina Andreho Agassiho:</h4>
      <p>Nadal (1-Šp.) - Tsitsipas (6-Řec.) 6:7 (4:7), 6:4, 7:5.</p>
      <h4>Tabulka:</h4>
      <ul>
        <li>1. | Nadal | 3 | 2 | 1 | 4:4 | 2</li>
        <li>2. | Tsitsipas | 3 | 2 | 1 | 5:2 | 2</li>
        <li>3. | A. Zverev | 2 | 1 | 1 | 2:2 | 1</li>
        <li>4. | Medveděv | 2 | 0 | 2 | 1:4 | 0</li>
      </ul>
      <h4>Čtyřhra:</h4>
      <h4>Skupina Maxe Mirného:</h4>
      <p>Cabal, Farah (1-Kol.) - Krawietz, Mies (3-Něm.) 7:6 (9:7), 6:2.</p>
      <h4>Tabulka:</h4>
      <ul>
        <li>1. | Herbert, Mahut | 2 | 2 | 0 | 4:0 | 2</li>
        <li>2. | Rojer, Tecau | 2 | 1 | 1 | 3:3 | 1</li>
        <li>3. | Cabal, Farah | 3 | 1 | 2 | 3:4 | 1</li>
        <li>4. | Krawietz, Mies | 3 | 1 | 2 | 2:5 | 1</li>
      </ul>
    </article>
  </body>
</html>