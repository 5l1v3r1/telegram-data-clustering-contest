<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76654-Oscarove-vykony-Christiana-Balea-a-Matta-Damona-ta-posadia-na-zadok-v-adrenalinovych-pretekoch-Forda-a-Ferrari-Recenzia"/>
    <meta property="og:site_name" content="REFRESHER"/>
    <meta property="article:published_time" content="2019-11-15T18:30:00+00:00"/>
    <meta property="og:title" content="Oscarové výkony Christiana Balea a Matta Damona ťa posadia na zadok v adrenalínových pretekoch Forda a Ferrari (Recenzia)"/>
    <meta property="og:description" content="James Mangold dorazil do kín so svojou pretekárskou novinkou a stáva sa adeptom na film roka."/>
  </head>
  <body>
    <article>
      <h1>Oscarové výkony Christiana Balea a Matta Damona ťa posadia na zadok v adrenalínových pretekoch Forda a Ferrari (Recenzia)</h1>
      <address><time datetime="2019-11-15T18:30:00+00:00">15 Nov 2019, 18:30</time> by <a rel="author">Dominik Vetrák</a></address>
      <p>
        <b>James Mangold dorazil do kín so svojou pretekárskou novinkou a stáva sa adeptom na film roka.</b>
      </p>
      <p>James Mangold má za sebou bujarú minulosť. Ide o schopného režiséra so skvelými filmami. Pri ich pozeraní si však človek uvedomuje, že zo scenárov a filmov mohol vyťažiť viac. A zrejme si to uvedomil aj on, <b>keďže ako režisér dozrel.</b> Najprv to dokázal s Loganom, no a teraz prišla skúška ohňom. Pretekársky film s vyšším budgetom pre dospelých a s oscarovými hercami? To chce aj väčšiu dávku zručností. </p>
      <p>Mangold túžil film natočiť už dlhšie, nakoniec mu to Fox dovolil (kto vie, či by snímka dostala zelenú už pod Disney) a myslím, že rozhodnutie nik neľutuje. Minimálne z kvalitatívneho hľadiska, keďže o tržbách si povieme zajtra. Dej snímky zachytáva životy pretekára a mechanika<b> Kena Milesa</b> (Christian Bale) a bývalého pretekára, šampióna Le Mans a konštruktéra pretekárskych áut <b>Carrolla Shelbyho</b> (Matt Damon). </p>
      <p>Automobilka Ford má v 60. rokoch problémy, predaje klesajú a nikto z kompetentných nedokáže prísť s niečím, čo by firmu prenieslo do novej doby. Rozhodnú sa tak k radikálnemu kroku. Odhodlajú sa súperiť s Ferrari o víťazstvo na prestížnych pretekoch Le Mans 24, kde sa ide celých 24 hodín vkuse s jedným autom. Ford na to ale nemá stavanú infraštruktúru ani ľudí potrebných na to, aby niečo také dokázali.</p>
      <figure>
        <img src="https://i.refresher.sk/public/dominik-v/2019/_november/130789-fnhkgaugkb-1573562048.jpeg"/>
        <figcaption>
          <cite>Fox/Disney</cite>
        </figcaption>
      </figure>
      <p>Obrátia sa tak na Shelbyho. <b>Bývalý víťaz Le Mans dá dohromady skvelý tím, postavia vynikajúce auto a spoločne s pretekárom Kenom Milesom ho vyšperkujú takmer do dokonalosti.</b> Udeje sa však pár korporátnych rozhodnutí a veci sa pokazia (Aspoň vo filme, v skutočnosti by nepomohlo autu v prvom ročníku nič.). Ak však túto históriu nepoznáš, rovnako ako ja, viac ti prezrádzať netreba. A určite si o tom ani nič nečítaj. Ako divák oceníš odhalenie a spracovanie zákulisia a dôsledkov istých rozhodnutí. </p>
      <p>Ford vs. Ferrari, alebo aj Le Mans ’66, ak chceš, má 2 a pol hodiny. Pri podobnej stopáži by nejeden zacúval, alebo aspoň ostražito zastal. Mangold však takým človekom nie je. So svojim dlhoročným kolaborantom a strihačom Michaelom McCuskerom zostrihali dokonalý materiál. Snímka sa neťahá ani chvíľu, všetky dejové odbočky majú zmysel a v konečnom dôsledku dotvárajú potrebné jadro príbehu. <br/><br/>Narozdiel od takého Midway, v tomto prípade osobné vzťahy, scény s rodinou a prehlbovanie emócií funguje. Môžeme za to vďačiť aj scenáru od bratov Butterworthov. Nielenže dokázali zaujať v osobnej a civilnej sfére príbehu, umne oživili pretekárske sekvencie o malé, drobné a sympatické scény prehlbujúce charaktery a divákov vzťah s nimi. </p>
      <figure>
        <img src="https://i.refresher.sk/public/dominik-v/2019/_november/ford-ferrari.jpg"/>
        <figcaption>
          <cite>Fox/Disney</cite>
        </figcaption>
      </figure>
      <p>A čo sa týka vzťahov medzi postavami, tie vedia byť hravé, dokážu nabrať prekvapivý smer a vyvíjajú klasický pocit získania si divákov sympatií. Samozrejme, z veľkej miery za to môžu herecké výkony všetkých zúčastnení. Excelujú Tracy Letts ako Henry Ford II., Caitriona Balfe ako Milesova manželka a skvelé výkony podávajú všetci zúčastnení. <b>Podľa očakávaní však kraľujú Matt Damon a Christian Bale.</b> Fox/Disney sa rozhodlo tlačiť oboch na nomináciu pre hlavné herecké roly.</p>
      <p>Niekedy je zvykom rozdeliť to na hlavné a vedľajšie, aby mali obaja herci väčšie šance, no toto trúfalé rozhodnutie môžeme po zhliadnutí snímky kvitovať. <b>Obaja podávajú vynikajúce výkony a majú neopísateľnú zásluhu na tom, že film funguje po všetkých stránkach, nielen po tej pretekárskej.</b> V mojich očiach však prevyšoval Bale. Jeho ďalšia (a zrejme posledná) fyzická transformácia išla ruka v ruke s dokonalým vžitím sa do postavy. Prízvuk, reč tela, celkový herecký prejav. Všetko zvláda na jednotku a ja mu akosi fandím na toho Oscara viac ako Phoenoxovi. </p>
      <p>Mnoho z vás si povie, že vo svojom jadre je Ford vs. Ferrari pretekárskym filmom a zrejme má pravdu. Je v ňom však ďaleko viac. Našiel som si viac skrytej osobnostnej drámy, než som očakával a po skončení filmu mi aj bolo ľúto, že nemá ďalšiu polhodinu. Napriek 2 a pol hodinovej stopáži ti čas v kine ubehne nesmierne rýchlo.</p>
      <figure>
        <img src="https://i.refresher.sk/public/dominik-v/2019/_november/1000x-1.jpg"/>
        <figcaption>
          <cite>Fox/Disney</cite>
        </figcaption>
      </figure>
      <p><b>Mangold sa totiž postaral o skvelé tempo. Výborne strieda pretekárske a dialógové pasáže, divák sa nikdy nenudí a neustále vidí na plátne niečo nové</b>. Aj napriek dlhému času strávenému na trati ponúka režisér dostatok drobností a odlišností v ich priebehu. Žiadna z nich mi tak neprišla nudná, ba naopak. <br/><br/>Určite nejde o také strhujúce scény ako v prípade Rush, no aj tu sa nájde pár napínavých scén, ktoré zabrnkajú na nervy nejednému z nás. Obzvlášť, ak nevieš, čo sa kedy stalo. Film ťa tak dokáže slušne prekvapiť. Samozrejmosťou sú nejaké tie havárie či nepríjemnosti, ktoré sem-tam fungujú ako katalyzátory pre konflikty. Aj tie sú mimochodom skvele vykreslené, či už ide o rozhodnutia v garážach alebo na korporátnej úrovni. Mangold nás nenudí zbytočnými rečami a všetko prezentuje polopatisticky. </p>
      <p>Brilantne je na tom aj technická stránka. Keď sa o efektoch v recenzii nemusíš rozpisovať, znamená to, že si vfx tím svoju prácu odviedol dôsledne. Spomenúť však rozhodne musím soundtrack. Ten dotvára ideálnu atmosféru pri striedaní s vrčiacimi motormi. Zaregistruješ ho obzvlášť pri pretekoch a vynikajúcom finiši. Ty už asi vieš, že aby mohlo takéto niečo vzniknúť a fungovať, musí byť prítomný nesmierne schopný kameraman. </p>
      <figure>
        <img src="https://i.refresher.sk/public/dominik-v/2019/_november/film-review-ford-v-ferrari_bf733af6-0785-11ea-9981-1b3e40a63bbf.jpg"/>
        <figcaption>
          <cite>Fox/Disney</cite>
        </figcaption>
      </figure>
      <p>Tým je v tomto prípade skúsený Phedon Papamichael, taktiež bývalý Mangoldov spolupracovník. Postaral sa o mimoriadne zábery na trati, ale aj mimo nej. Nesmierne ma upútala aj navonok bežná scéna, kedy Ken zoberie svojho syna na letiskovú trať, vystúpia z auta a začnú sa rozprávať pri západe Slnka. Aj táto scéna podčiarkuje celkovú vizuálnu kvalitu snímky (zvuk pritom vôbec nezaostáva).</p>
      <p><b>Ford vs Ferrari je jedným z najlepších filmov roka. Udeľujem mu deväť bodov z desiatich a odporúčam ho každému jednému divákovi.</b> Je úplne jedno, aký máš k pretekaniu vzťah. James Mangold dokázal aj vďaka svojím úžasným hercom predať každý element filmu na vysokej úrovni.</p>
      <p>Je to adrenalínová jazda od začiatku do konca, nikdy nie nudná, nikdy zbytočná a nikdy prehnaná. Je osobná, odvážna, zábavná a strhujúca. Už vôbec nejde o prípad, kedy ťa budeme vyzývať ísť do kina podporiť dobrý film, len aby neprepadol. Le Mans ’66 jednoducho musíš vidieť na striebornom plátne, v opačnom prípade si neskôr sám vynadáš. </p>
      <h4>Aké hodnotenie by si dal ty?</h4>
      <p><a href="https://refresher.sk/javascript:void(0);">zobraziť výsledky</a><a href="https://refresher.sk/javascript:void(0);">skryť výsledky<br/></a>0/10</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/70922-Christian-Bale-a-Matt-Damon-vyhlasuju-vojnu-najrychlejsiemu-autu-Ford-vs-Ferrari-bude-nezabudnutelnou-adrenalinovou-jazdou"/>
        <a href="https://refresher.sk/71687-Exprezident-USA-Barack-Obama-dostane-televiznu-show-a-Joel-Edgerton-natoci-dramu-o-gayovi-ktory-vyrasta-vo-fanaticky-veriacej-rodine"/>
        <a href="https://refresher.sk/69296-Matt-Damon-posadi-Christiana-Balea-do-auta-ktore-musi-porazit-Ferrari-Sleduj-vynikajuci-trailer-pre-Ford-vs-Ferrari"/>
        <a href="https://refresher.sk/57311-Christian-Bale-podnikol-dalsiu-extremnu-premenu-Z-Dicka-Cheneyho-sa-za-par-tyzdnov-stal-automobilovy-mechanik"/>
        <a href="https://refresher.sk/76128-Tinedzerska-drama-o-postapokalyptickom-svete-Daybreak-je-vtipna-a-plna-skrytych-odkazov-Ma-vsak-jeden-problem-Recenzia"/>
        <a href="https://refresher.sk/76374-Doktor-Spanok-kultovemu-Osvieteniu-hanbu-nerobi-Boduje-mrazivou-atmosferou-hercami-a-skvelou-zaporackou-Recenzia"/>
        <a href="https://refresher.sk/76311-2-seria-The-End-of-the-Fing-World-ma-slabsiu-pointu-a-je-zbytocnym-prostrednikom-nerealnej-tinedzerskej-romantike-Recenzia"/>
        <a href="https://refresher.sk/76162-Ak-by-vo-filme-Amnestie-spomenuli-amnestie-a-vzburu-v-Leopoldove-jednou-vetou-dej-by-sa-vyrazne-nemenil-A-to-je-skoda-Recenzia"/>
      </related>
    </article>
  </body>
</html>