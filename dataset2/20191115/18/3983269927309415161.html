<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/laudiencia-nacional-arxiva-la-querella-per-crims-de-lesa-humanitat-per-l1-o/noticia/2963730/"/>
    <meta property="og:site_name" content="CCMA"/>
    <meta property="article:published_time" content="2019-11-15T18:09:00+00:00"/>
    <meta property="og:title" content="L'Audiència Nacional arxiva la querella per crims de lesa humanitat per l'1-O"/>
    <meta property="og:description" content="L'Audiència no investigarà una querella de ferits per les carregues policials per delictes de lesa humanitat contra responsables polítics i comandaments policials"/>
  </head>
  <body>
    <article>
      <h1>L'Audiència Nacional arxiva la querella per crims de lesa humanitat per l'1-O</h1>
      <h2>L'Audiència no investigarà una querella de ferits per les carregues policials per delictes de lesa humanitat contra responsables polítics i comandaments policials</h2>
      <address><time datetime="2019-11-15T18:09:00+00:00">15 Nov 2019, 18:09</time> by <a rel="author">Redacció</a></address>
      <p>L'Audiència Nacional ha donat un cop de porta a la querella de ferits de l'1-O per crims de lesa humanitat. La demanda, que <a href="https://www.ccma.cat/324/querella-contra-millo-nieto-i-de-los-cobos-per-un-crim-de-lesa-humanitat-per-l1-o/noticia/2952365/">es va presentar fa dos mesos</a>, ha quedat arxivada al tribunal especial.</p>
      <p>El magistrat de l'Audiència Nacional Ismael Moreno considera que la resposta de l'Estat al referèndum<b> va ser "proporcionada" per "restituir l'ordre constitucional"</b>:</p>
      <blockquote>"L'Estat tenia l'obligació d'utilitzar tots els mitjans precisos dels que disposava per mantenir la seguretat pública i restituir l'ordre constitucional que s'havia alterat"</blockquote>
      <p>L'actuació policial, diu el jutge, va ser "legítima" per <b>reprimir actes "manifestament il·legals tendents a la subversió de l'ordre constitucional"</b>.</p>
      <p>En la seva interlocutòria, l'Audiència subratlla que els partits i les entitats independentistes tenien un full de ruta des de feia anys amb l'objectiu d'assolir la independència.</p>
      <p>El magistrat considera que l'aprovació de les lleis de transitorietat i el referèndum, les protestes del 20S, la iniciativa Escoles Obertes i el mateix 1-O, implicaven sotmetre els ciutadans a un "escenari indiscutible de risc en oposar-se als agents de policia que desenvoluparien les seves funcions per mantenir l'ordre constitucional".</p>
      <p> </p>
      <p>
        <b>
          <a href="https://www.ccma.cat/324/memoria-audiovisual-de-l-1-o/interactiu/19012/">Interactiu relacionat: El mapa de la memòria audiovisual de l'1-O</a>
        </b>
      </p>
      <p> </p>
      <p>
        <b>Sense el "mínim de rigor"</b>
      </p>
      <p>Segons el magistrat, i d'acord amb la Fscalia, en la querella "<b>no s'aporten ni consten mínimament acreditades dades o elements objectius</b>" que permetin considerar que es van cometre delictes contra la humanitat. A més, la querella, segons Moreno, no té "el mínim rigor" que requereix aquest delicte en el Codi Penal. També critica la "insuficiència probatòria" de les afirmacions que es fan en l'escrit dels querellants.</p>
      <p>La querella la van presentar nou dels ferits en les càrregues policials a Catalunya, <a href="http://www.afectats1o.cat/">l'Associació d'Afectats de l'1-O</a>, l'Associació Advocacia per la Democràcia de Lleida i <a href="http://www.atenesdretscivils.cat/">l'Associació Atenes pels Drets Civils</a>. Va dirigida contra l'antiga cúpula del Ministeri de l'Interior.</p>
      <p>Entre els ferits que van presentar la querella hi ha Enric Sirvent, que <b>va tenir un atac de cor </b>en un col·legi de Lleida, o Jordi Pessarodona, regidor a Sant Joan de Vilatorrada.</p>
      <p>Els querellants també van presentar l'escrit davant del Tribunal Penal Internacional de La Haia, que podria investigar el cas, per si l'Audiència l'arxivava.</p>
    </article>
  </body>
</html>