<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/marikhuana-za-300-000-lv-otglezhdat-kray-aytos-406830.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T18:33:40+00:00"/>
    <meta property="og:title" content="Марихуана за 300 000 лв. отглеждат край Айтос"/>
    <meta property="og:description" content="Полицията проследила целия процес - от засаждането до пакетирането й за продажба"/>
  </head>
  <body>
    <article>
      <h1>Марихуана за 300 000 лв. отглеждат край Айтос</h1>
      <address><time datetime="2019-11-15T18:33:40+00:00">15 Nov 2019, 18:33</time> by <a rel="author">Стандарт</a></address>
      <p>Задържаха баща и син с марихуана за 300 000 лв. край Айтос. При акция на бургаската полиция в айтоското село Чукарка са открити 22 000 пакетирани дози, обявиха на брифинг окръжният прокурор на Бургас Георги Чинев и старши комисар Радослав Сотиров, директор на ОД на МВР. "Откритата марихуана е с много висока чистота, а цената й на дребно е около 300 000 лв."<b>,</b> съобщи комисар Сотиров. След издирване е арестуван 38-годишен мъж от селото, който живеел в Бургас. Той вече е с повдигнато обвинение за държане и пласиране на наркотични вещества. Неговият баща пък е бил задържан в къщата в Чукарка, където е открит наркотикът.</p>
      <p>Освен готовите дози полицаите са открили и чували със суха тревна маса марихуана – около 20 кг. "Марихуаната е била предназначена за местния пазар", каза още ст. комисар Сотиров, като уточни, че има предвид Бургаския регион. Той намекна за още арести по веригата и коментира, че обектът се е наблюдавал от самото начало и е бил проследен целият процес - от засаждането на марихуаната до пакетирането й за продажба, без да се допуска реално пласиране на стоката.</p>
      <p>"Задържаният мъж е криминално проявен, а по повдигнатото му обвинение законът предвижда от 2 до 8 г. лишаване от свобода и глоба от 5000 до 20 000 лв.", каза прокурор Георги Чинев. И допълни, че прокуратурата ще поиска постоянна мярка за задържане. Бащата на 38-годишния мъж не е задържан засега.</p>
    </article>
  </body>
</html>