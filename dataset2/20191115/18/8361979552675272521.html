<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/world/geopolitics/obzor-smi-horoshaya-strahovka-dzhuliani-protiv-trampa-i-intervyu-zelenskogo-kotoroe-ne-sostoyalos-50053799.html"/>
    <meta property="og:site_name" content="НВ"/>
    <meta property="article:published_time" content="2019-11-15T18:01:00+00:00"/>
    <meta property="og:title" content="Обзор СМИ: хорошая страховка Джулиани против Трампа и интервью Зеленского, «которое не состоялось»"/>
    <meta property="og:description" content="Открытые показания в конгрессе об импичменте Трампа и «украиногейт» — в фокусе внимания западной прессы. В частности, СМИ вспоминают интервью Зеленского, «которое так и не состоялось»."/>
  </head>
  <body>
    <article>
      <h1>Обзор СМИ: хорошая страховка Джулиани против Трампа и интервью Зеленского, «которое не состоялось»</h1>
      <h2>Открытые показания в конгрессе об импичменте Трампа и «украиногейт» — в фокусе внимания западной прессы. В частности, СМИ вспоминают интервью Зеленского, «которое так и не состоялось».</h2>
      <address>
        <time datetime="2019-11-15T18:01:00+00:00">15 Nov 2019, 18:01</time>
      </address>
      <p>Відкриті свідчення в конгресі про імпічмент Трампа і «україногейт» — у фокусі уваги західної преси. У п’ятницю, 15 листопада, вони пишуть про таке:</p>
      <ul>
        <li>Чому український президент не дав інтерв'ю CNN</li>
        <li>Яку роль відіграють свідчення експосла США в Україні Марі Йованович</li>
        <li>Чи сумнівається Рудольф Джуліані у прихильності Трампа</li>
        <li>Як президент США ігнорував звіт спецслужб щодо України</li>
      </ul>
      <h3>Інтерв'ю, якого не сталося</h3>
      <p>Ведучий телеканалу CNN Фарід Закарія <a href="https://www.washingtonpost.com/opinions/zelensky-was-planning-to-announce-trumps-quid-pro-quo-on-my-show-heres-what-happened/2019/11/14/47938f32-072a-11ea-8292-c46ee8cb3dce_story.html">розповів у Washington Post </a>, як його програма ще з квітня намагалася запросити Володимира Зеленського, але з інтерв'ю так і не склалося.</p>
      <p>Як повідомляла New York Times, саме на телеканалі CNN президент Зеленський мав зробити публічну заяву про розслідування втручання у вибори США 2016 року та про Джо Байдена — як того хотів Трамп.</p>
      <p>Закарія зустрівся із Зеленським у Києві 13 вересня за лаштунками конференції YES, аби остаточно домовитися про телеінтерв'ю.</p>
      <p>«Він здався розумним, енергійним і з набагато гострішим розумінням політики, ніж можна було очікувати від новачка», — згадує Закарія.</p>
      <p>За його словами, у короткій розмові Зеленський «жодним чином не видав шаленого тиску, під яким перебував». На той час Білий дім вже тривалий час намагався змусити його публічно оголосити про розслідування, пов’язані з виборами у США, пише Закарія.</p>
      <p>Як вважає New York Times, Зеленський намагався протистояти тиску, але зрештою здався. Його команда вирішила, що якщо все одно планувалося інтерв'ю на CNN, то на ньому він і зробить свою заяву щодо розслідувань.</p>
      <ul>
        <li>
          <a href="https://www.bbc.com/ukrainian/press-review-50012351?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«День в устричному барі». Західна преса про марафон Зеленського</a>
        </li>
        <li>
          <a href="https://www.bbc.com/ukrainian/press-review-49689000?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чому Трамп погодився на військову допомогу Україні. Огляд ЗМІ</a>
        </li>
      </ul>
      <p>«Хоча ані він, ані його команда жодним чином не натякнули про свій план», — стверджує Закарія.</p>
      <p>На початку вересня в американських ЗМІ почала з’являтися інформація про тиск на українського президента.</p>
      <p>А 11 вересня США несподівано розморозили допомогу Україні, хоча історія, що за цим стояла, ще не стала повністю публічною.</p>
      <p>Українські посадовці раділи допомозі, але були трохи здивовані й не розуміли, пише Закарія.</p>
      <p>На його думку, Зеленський і його команда міркували, чи інтерв'ю CNN досі потрібне.</p>
      <p>Втім, за кілька днів у Washington Post вийшла стаття з подробицями всієї історії, й інтерв'ю скасували.</p>
      <h3>Марі Йованович — ще одна жінка проти Дональда Трампа</h3>
      <p>15 листопада у Конгресі має свідчити експосол США в Україні Марі Йованович.</p>
      <p>Її свідчення мають пролити світло на те, що почалося як суто приватна спроба певних осіб використати Україну, аби політично посприяти Трампу, пише <a href="https://www.washingtonpost.com/politics/how-the-impeachment-inquiry-has-revealed-a-long-and-murky-campaign-to-oust-a-veteran-us-ambassador/2019/11/14/eb9d76a8-023c-11ea-9518-1e76abc088b6_story.html">Washington Post </a>у іншій статті.</p>
      <p>Перші спроби усунути її з’явилися ще у 2017−2018 роках, коли пані Йованович почали звинувачувати у неприязні до Трампа.</p>
      <p>Нападки і той факт, що президент США піддався кампанії з її дискредитації, дуже занепокоїли американських посадовців у сфері нацбезпеки, пише видання.</p>
      <p>Неочікуване звільнення досвідченої та шанованої дипломатки, за плечима якої 33 роки роботи у Держдепартаменті, здивувало і навіть шокувало світ зовнішньої політики США, стверджують автори статті.</p>
      <p>Дипломати та чиновники почали питати себе: «Невже ситуація змінилася настільки, що за те, що ви говорити правду, вас можуть звільнити?» — пише Washington Post.</p>
      <p>Йованович — одна з жінок, які відмовилася мовчки прийняти особисті та гендерно-обумовлені нападки Трампа, <a href="https://www.washingtonpost.com/politics/for-trump-yovanovitchs-testimony-brings-moment-of-reckoning-on-gender/2019/11/14/40aafcba-04a4-11ea-ac12-3325d49eacaa_story.html">зазначає видання</a>.</p>
      <p>Чинний президент США часто використовує гендерно-специфічну лексику для опоненток, яких вважає загрозою.</p>
      <p>Так жінок, які його критикують, він називав «бридкими». Подібні вислови Трампа змусили багатьох голосувати за демократів, відзначає Washington Post.</p>
      <p>Окрім Йованович, у Конгресі мають свідчити ще п’ять жінок, і чотири з них публічно, — із загалом 15 свідків.</p>
      <p>Зокрема, в наступний четвер свідчитиме Фіона Гілл, колишня директорка з питань Росії та Європи при Раді національної безпеки США.</p>
      <h3>Гарна страховка для Джуліані</h3>
      <p>Адвокат Рудольфа Джуліані заявив в <a href="https://www.theguardian.com/us-news/2019/nov/14/rudy-giuliani-donald-trump-insurance-loyal">інтерв'ю Guardian</a>, що у нього є «страховка» проти Дональда Трампа, якщо президент і його команда вирішать звинуватити його у скандалі щодо України.</p>
      <p>А початок публічних слухань Джуліані назвав «слабким».</p>
      <p>Коли газета спитала його чи непокоїться він, що ним пожертвують (дослівно — «кинуть під автобус» — throw under a bus), Джуліані відповів сміючись: «Ні, але в мене дуже-дуже гарна страховка, тож навіть якщо й так, то всі мої рахунки в лікарні буде сплачено».</p>
      <p>Адвокат Джуліані Роберт Костелло, який слухав розмову, негайно втрутився в інтерв'ю, заявивши: «Він жартує».</p>
      <p>Незалежно від того, чи справді це був це жарт, Джуліані став ключовою фігурою у розслідуванні про імпічмент, пише Guardian.</p>
      <p>Свідчення дипломатів постійно вказують на те, що він керував таємними спробами адміністрації американського президента змусити українців провести розслідування щодо конкурента Трампа Джо Байдена.</p>
      <p>У Джуліані також поцікавилися, наскільки він упевнений у тому, що Трамп не залишить його, адже з’явилася інформація, що республіканці начебто готові повісити всю провину на нього, щоб захистити президента.</p>
      <p>На це Джуліані відповів, що на його думку, Трамп, якого він знає 30 років, — «дуже вірна людина».</p>
      <p>Джуліані також сказав, що робив все, що мав робити хороший адвокат: «Я розкопував свідчення, які допомогли довести, що справа проти нього — сфабрикована, що було багато змов не лише в Росії. А потім я зайшов на „мінне поле номер один“ — тобто Джо Байдена, якого активно захищає вашингтонська преса».</p>
      <ul>
        <li>
          <a href="https://www.bbc.com/ukrainian/news-49640425?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Американські законодавці розслідуватимуть зв’язки Трампа та Джуліані з Україною</a>
        </li>
        <li>
          <a href="https://www.bbc.com/ukrainian/press-review-49875446?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Луценко міг зливати Джуліані недостовірні дані про Байдена — Guardian</a>
        </li>
        <li>
          <a href="https://www.bbc.com/ukrainian/press-review-48837993?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чи був Джуліані лобістом Харкова? Огляд ЗМІ</a>
        </li>
      </ul>
      <h3>Нехтування розвідкою</h3>
      <figure>
        <img src="https://c.files.bbci.co.uk/16AF6/production/_109681929__109121845_29978ded-fb09-460a-86de-60d6a34b630f.jpg"/>
      </figure>
      <p>Рішення Трампа про затримку військової допомоги Україні суперечило висновку американських спецслужб, які у спільному звіті одностайно заявили, що Україні потрібна допомога США, щоб протистояти загрозі від Росії, <a href="https://time.com/5727261/trump-us-intelligence-ukraine/">пише Time</a>.</p>
      <p>Після анексії Криму Росією та початку війни на Донбасі американські спецслужби оцінили ситуацію в Україні, зробивши три висновки:</p>
      <ol>
        <li>Росія продовжує загрожувати територіальній цілісності, суверенітету та економіці України.</li>
        <li>Зважаючи на ці загрози, Україні потрібна військова, економічна та політична підтримка США та їхніх союзників.</li>
        <li>Україна потерпає від державної та приватної корупції, яка підриває довіру до уряду, економічне зростання, торгівлю та інші зв’язки з Західною Європою.</li>
      </ol>
      <p>Хоча звіт уклали кілька років тому, такі висновки залишаються актуальними, пише Time з посиланням на джерела в офіційних структурах.</p>
      <p>Водночас у звітах американських спецслужб ніколи не йшлося про щось, що б доводило втручання України в американські вибори чи свідчило про корупцію Байдена і його родини, розповів Time один з посадовців.</p>
      <p>Американські чиновники, зокрема й ті, хто вже дали свої свідчення в Конгресі, стверджують, що з моменту свого обрання Зеленський зробив багато кроків для боротьби з корупцією.</p>
      <p>А це суперечить недавній заяві Трампа про те, що «корупція в Україні - неймовірна», резюмує Time.</p>
      <ul>
        <li>
          <a href="https://www.bbc.com/ukrainian/news-50330557?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Трамп використовував військову допомогу як важіль впливу на Україну — Тейлор</a>
        </li>
        <li>
          <a href="https://www.bbc.com/ukrainian/news-50313290?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Свідок у справі Трампа: допомога Україні «ймовірно» залежала від компромату на Байдена</a>
        </li>
        <li>
          <a href="https://www.bbc.com/ukrainian/news-50093781?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">У Білому домі розказали, чому не давали Україні допомогу</a>
        </li>
      </ul>
      <p>
        <i>Огляд підготувала Ганна Чорноус, </i>
        <i>BBC Monitoring.</i>
      </p>
    </article>
  </body>
</html>