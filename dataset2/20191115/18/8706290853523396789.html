<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684552/syriza-gia-dimosievma-financial-times-oi-asteies-dikaiologies-tis"/>
    <meta property="og:site_name" content="enikos.gr"/>
    <meta property="article:published_time" content="2019-11-15T18:28:00+00:00"/>
    <meta property="og:title" content="ΣΥΡΙΖΑ για δημοσίευμα Financial Times: Οι αστείες δικαιολογίες της κυβέρνησης επιβεβαιώνουν το εξόφθαλμο σκάνδαλο"/>
    <meta property="og:description" content="“Αστείες δικαιολογίες” χαρακτηρίζει ο ΣΥΡΙΖΑ τις δηλώσεις του κυβερνητικού εκπροσώπου..."/>
  </head>
  <body>
    <article>
      <h1>ΣΥΡΙΖΑ για δημοσίευμα Financial Times: Οι αστείες δικαιολογίες της κυβέρνησης επιβεβαιώνουν το εξόφθαλμο σκάνδαλο</h1>
      <address>
        <time datetime="2019-11-15T18:28:00+00:00">15 Nov 2019, 18:28</time>
      </address>
      <p>“Αστείες δικαιολογίες” χαρακτηρίζει ο <a href="http://www.enikos.gr/politics/684495/syriza-gia-tin-epeteio-tou-polytechneiou-i-exegersi-tou-noemvri-m">ΣΥΡΙΖΑ </a>τις δηλώσεις του <a href="http://www.enikos.gr/politics/684459/i-apantisi-petsa-gia-to-dimosievma-ton-financial-times">κυβερνητικού εκπροσώπου</a> σχετικά με το δημοσίευμα των Financial Times, σημειώνοντας πως αυτές “μετά το διεθνή διασυρμό της κυβέρνησης και της χώρας για τα δώρα σε υπόδικους τραπεζίτες, εφοπλιστές και μεγαλοεπιχειρηματίες ουσιαστικά επιβεβαιώνουν το εξόφθαλμο σκάνδαλο”.</p>
      <p>Σε σχετική ανακοίνωση, η αξιωματική αντιπολίτευση κατηγορεί τον Πρωθυπουργό ότι “αρνείται να έρθει στη Βουλή για να απαντήσει τόσο για τη σκανδαλώδη διάταξη ‘δώρο’ σε όσους ελέγχονται για ξέπλυμα χρήματος, όσο και για την ασυλία στους τραπεζίτες και για τα θαλασσοδάνεια σε ΜΜΕ, ΝΔ και ΠΑΣΟΚ. Και φυσικά για τον περιβόητο νόμο περί ευθύνης υπουργών ώστε να μην μπορεί να παραγραφεί τυχόν αδίκημα δωροδοκίας από υπουργούς”.</p>
      <p>Εξηγώντας ποιο είναι το "εξόφθαλμο σκάνδαλο”, ο ΣΥΡΙΖΑ αναφέρει: “Μέχρι προχθές κανείς ελεγχόμενος για ξέπλυμα δεν μπορούσε να πάρει τα χρήματά του εάν δεν είχε τελεσίδικη αθώωση, ενώ τώρα η κυβέρνηση τους δίνει τη δυνατότητα να παίρνουν πίσω τα χρήματά τους πριν υπάρξει τελεσίδικη απόφαση, ακόμα και αν εν συνεχεία καταδικαστούν”.</p>
      <p>Καλεί, δε, τον κ. Μητσοτάκη αντί "να βάζει τους υπουργούς του να απειλούν Μέσα ενημέρωσης να εξαφανίσουν το θέμα, ας ετοιμαστεί να δώσει εξηγήσεις με διευθύνσεις και ονόματα: Ποιοι είναι οι τραπεζίτες, εφοπλιστές και μεγαλοεπιχειρηματίες που ευνοούνται από την αποδέσμευση πάνω από 1 δις. ευρώ, σύμφωνα με την αποκάλυψη των Financial Times; Έναντι ποιου ανταλλάγματος προχώρησε η κυβέρνηση σε αυτή τη σκανδαλώδη ρύθμιση;”.</p>
      <p>Σε κάθε περίπτωση, καταλήγει ο ΣΥΡΙΖΑ, ο Αλέξης Τσίπρας δεν θα κουραστεί να επανακαταθέτει την ερώτηση και να περιμένει τον κ. Μητσοτάκη στη Βουλή για να απαντήσει.</p>
      <p>Νωρίτερα σήμερα, μιλώντας στον ΣΚΑΪ, ο κυβερνητικός εκπρόσωπος, Στέλιος Πέτσας ανέφερε ότι οι Financial Times δεν έλαβαν καθόλου υπόψιν τη μεταβατική διάταξη για τις παρελθούσες υποθέσεις που δίνει χρονικό περιθώριο τριών μηνών στον ανακριτή ή στο δικαστικό συμβούλιο, να αποφασίσει αν θα συνεχίσει την έρευνα της υπόθεσης.</p>
      <p>“Έχουμε στείλει απαντητική επιστολή (στους Financial Times) για τις παρελθούσες υποθέσεις. Περιμένουμε σήμερα τη δημοσίευση της επιστολής”, τόνισε ο κ. Πέτσας.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684495/syriza-gia-tin-epeteio-tou-polytechneiou-i-exegersi-tou-noemvri-m%0A%20%20%20%20%0A"/>
        <a href="http://www.enikos.gr/politics/684459/i-apantisi-petsa-gia-to-dimosievma-ton-financial-times%0A%20%20%20%20%0A"/>
        <a href="http://www.enikos.gr/politics/684443/pipili-se-markou-eftychos-pou-den-imoun-foititria-sas-ti-apantise%0A%20%20%20%20%0A"/>
        <a href="http://www.enikos.gr/politics/684379/syriza-gia-petsa-xechase-mazi-me-ton-syriza-na-katangeilei-gia-ft%0A%20%20%20%20%0A"/>
        <a href="http://www.enikos.gr/politics/684361/kontra-kyvernisis-syriza-gia-dimosievma-ton-financial-times%0A%20%20%20%20%0A"/>
        <a href="http://www.enikos.gr/politics/684299/grammateas-neolaias-syriza-ston-realfm-i-asoee-eiche-parachorisei%0A%20%20%20%20%0A"/>
        <a href="http://www.enikos.gr/politics/684261/i-avlonitou-kerase-glyka-se-tileoptiki-ekpompi-gia-tin-epistrofi-%0A%20%20%20%20%0A"/>
        <a href="http://www.enikos.gr/politics/684287/tsipras-kata-kerameos-gia-tin-anastoli-leitourgias-ton-neon-aei-a%0A%20%20%20%20%0A"/>
        <a href="http://www.enikos.gr/politics/684212/debate-loverdou-giannouli-ston-realfm-978%0A%20%20%20%20%0A"/>
      </related>
    </article>
  </body>
</html>