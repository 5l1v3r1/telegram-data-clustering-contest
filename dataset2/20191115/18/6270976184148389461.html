<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/15/u-trampa-zlamaly-ukrayinskyj-napryam-amerykanskoyi-polityky-jovanovych/"/>
    <meta property="og:site_name" content="Рубрика"/>
    <meta property="article:published_time" content="2019-11-15T18:46:02+00:00"/>
    <meta property="og:title" content="У Трампа &quot;зламали&quot; український напрям американської політики, - Йованович"/>
    <meta property="og:description" content="Колишня посол США в Україні Марі Йованович заявила, що адміністрація Дональда Тармпа, яка встановлює зовнішньополітичні “тіньові канали” та здійснює нападки на дипломатів, призвела до деградації американської дипслужби та “зламу” українського напряму політики США. Про це вона заявила під час відкритих слухань у Палаті представників, повідомляє Укрінформ. “Зовнішньополітична служба за кілька минулих років зазнала деградації, оскільки […]"/>
  </head>
  <body>
    <article>
      <h1>У Трампа "зламали" український напрям американської політики, - Йованович</h1>
      <address><time datetime="2019-11-15T18:46:02+00:00">15 Nov 2019, 18:46</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2018/06/Jovanovych-860x580-c-1.jpg"/>
      </figure>
      <p>
        <b>
          <b>Колишня посол США в Україні Марі Йованович заявила, що адміністрація Дональда Тармпа, яка встановлює зовнішньополітичні “тіньові канали” та здійснює нападки на дипломатів, призвела до деградації американської дипслужби та “зламу” українського напряму політики США.</b>
        </b>
      </p>
      <p>Про це вона заявила під час відкритих слухань у Палаті представників, повідомляє <a href="https://www.ukrinform.ua/rubric-world/2819349-administracia-trampa-zlamala-ukrainskij-napram-amerikanskoi-politiki-jovanovic.html">Укрінформ.</a></p>
      <p>“Зовнішньополітична служба за кілька минулих років зазнала деградації, оскільки неспроможність керівництва Державного департаменту протистояти зовнішнім і корумпованим інтересам вочевидь призвела до зламу нашої політики на українському напрямі”, – наголосила Йованович.</p>
      <p>У цьому зв’язку вона звернула увагу на зусилля кабінету Трампа задіяти “тіньовий канал” зовнішньої політики з Україною під керівництвом особистого адвоката Руді Джуліані, а також безпідставні атаки Білого дому проти неї.</p>
      <p>За її словами, це призводить до кризи в Державному департаменті. Вона наголосила, що офіцери старшої й середньої ланки в Держдепі “думають над невизначеним майбутнім і йдуть” з відомства.</p>
      <p>“Як наша система може вийти з ладу? Ось так, як іноземні й корумповані інтереси можуть маніпулювати нашим урядом”, – заявила колишня глава посольства США в Україні, додавши, що це “грає на руку” автократам, таким як президент Росії Путін.</p>
      <p>Зазначимо, що <a href="https://rubryka.com/2019/11/15/jovanovych-zayavyla-shho-yiyi-ochornyly-ta-vysunula-guchni-zvynuvachennya-trampu/">колишня послиня США в Україні Марі Йованович у п’ятницю, 15 листопада, виступила перед Конгресом, висловивши підтримку Києву і публічно заявивши про тиск президента Дональда Трампа.</a></p>
      <p>Нагадаємо, <a href="https://rubryka.com/2019/11/15/vashyngton-oprylyudnyv-perekaz-pershoyi-rozmovy-trampa-i-zelenskogo-dokument/">Вашингтон оприлюднив переказ першої розмови Трампа і Зеленського.</a></p>
    </article>
  </body>
</html>