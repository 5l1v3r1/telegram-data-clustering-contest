<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/zahvala-za-super-zajtrk"/>
    <meta property="og:site_name" content="Primorske novice"/>
    <meta property="article:published_time" content="2019-11-15T18:47:15+00:00"/>
    <meta property="og:title" content="Zahvala za super zajtrk"/>
    <meta property="og:description" content="Na današnji dan slovenske hrane je v slovenskih vrtcih in šolah že deveto leto potekal tradicionalni slovenski zajtrk. “Najboljši je bil med,” je po zajtrku z domačim kruhom in maslom, jabolkom in medom, ki so ga pridelali na kmetiji Bandelj v Vipavi, povedal učenec Centra za izobraževanje, rehabilitacijo in usposabljanje Vipava Jaka Frank Štefančič."/>
  </head>
  <body>
    <article>
      <h1>Zahvala za super zajtrk</h1>
      <address><time datetime="2019-11-15T18:47:15+00:00">15 Nov 2019, 18:47</time> by <a rel="author">Alenka Tratnik</a></address>
      <p>
        <b>Na današnji dan slovenske hrane je v slovenskih vrtcih in šolah že deveto leto potekal tradicionalni slovenski zajtrk. “Najboljši je bil med,” je po zajtrku z domačim kruhom in maslom, jabolkom in medom, ki so ga pridelali na kmetiji Bandelj v Vipavi, povedal učenec Centra za izobraževanje, rehabilitacijo in usposabljanje Vipava Jaka Frank Štefančič.</b>
      </p>
      <figure>
        <img src="https://static.primorske.si/foto/highres/gorica/719964_264-zajtrk2.jpg"/>
        <figcaption>V Cirius Vipava so ob dnevu slovenske hrane in tradicionalnem slovenskem zajtrku gostili državnega sekretarja ministrstva za kmetijstvo Damjana Stanonika in čebelarja Bogdana Žvanuta.  Foto: Alenka Tratnik</figcaption>
      </figure>
      <p><b>VIPAVA</b> &gt; V številnih vrtcih in šolah so si dan slovenske hrane s tradicionalnim slovenskim zajtrkom popestrili z različnimi spremljevalnimi dejavnostmi, obiskom čebelarja, ustvarjalnimi in kuharskimi delavnicami ter pogovori o pomenu lokalne pridelave, tradicionalne domače hrane kot dela kulturne dediščine, varovanja okolja in zdravega načina življenja z jutranjim obrokom. Partnerji vseslovenskega projekta so dogodek izkoristili za zahvalo udeležencem v prehranski verigi. Z besedami Hvala za naš super zajtrk! so se pridelovalcem mleka, sadjarjem, čebelarjem in pekom prisrčno zahvalili tudi učenci in zaposleni v CIRIUS Vipava, kjer v vsakodnevno prehrano tudi sicer vključujejo lokalno pridelana živila, zlasti zelenjavo in sadje.</p>
      <p>Vipavski center sta danes obiskala državni sekretar na ministrstvu za kmetijstvo, gozdarstvo in prehrano <b>Damjan Stanonik </b>in predstavnica kabineta kmetijske ministrice <b>Natalija Ferlež</b>, ki sta jim podarila didaktični pripomoček v obliki čebelarske hišice. Čebelar in zeliščar <b>Bogdan Žvanut</b> z Lozic, ki nadaljuje družinsko tradicijo čebelarjenja in trenutno skrbi za 200 panjev, jim je predstavil različne medene izdelke in poskrbel, da je včeraj v prostorih Centra zadišalo po domačem čaju iz nanoških rožic, sladkanim z domačim lipovim medom.</p>
      <p>Dan so obogatili z različnimi dejavnostmi, med drugim tudi s poslikavami lesenih deščic v slogu panjskih končnic in pripravo zdrave sladice iz prosene kaše in jabolk. “V okviru interesne dejavnosti šolska in domska skupnost so mentorice pripravile tudi program na temo jabolk. Zaposleni si prizadevajo, da je vsak dan nekaj posebnega ter da se otroci in mladostniki pri nas dobro počutijo,” je še pojasnila pomočnica ravnateljice <b>Martina Žnidaršič</b>. at</p>
    </article>
  </body>
</html>