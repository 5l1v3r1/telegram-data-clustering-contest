<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/kolonka/leonyd-shvets/polityka/ti-yaki-zahralysya-ne-znadobylysya.-kolonka-leonida-shvecya"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T18:59:08+00:00"/>
    <meta property="og:title" content="Ті, які загралися і не знадобилися. Колонка Леоніда Швеця"/>
    <meta property="og:description" content="Володимир Зеленський – це генеральний підрядник електорального замовлення, його турбота підібрати виконавців, найкращих із можливих, сам-то він у справі державного управління людина випадкова."/>
  </head>
  <body>
    <article>
      <h1>Ті, які загралися і не знадобилися. Колонка Леоніда Швеця</h1>
      <address><time datetime="2019-11-15T18:59:08+00:00">15 Nov 2019, 18:59</time> by <a rel="author">Леонід Швець</a></address>
      <p>
        <b>Фракція «Слуги народу» невдовзі заживе за внутрішнім етичним кодексом, де пропишуть, за які дії і якого ступеня суворості будуть покарання в різних випадках. Цікаво, чи будуть там окремим пунктом позначені <a href="https://www.slovoidilo.ua/2019/11/01/novyna/polityka/yaremenko-zalyshaye-posadu-holovy-komitetu-vr">гріхи в дусі Богдана Яременка</a>?</b>
      </p>
      <p>Поки ж парламентарії від президентської політичної сили <a href="https://www.slovoidilo.ua/2019/11/15/novyna/polityka/sluzi-narodu-nazvaly-prychynu-vyklyuchennya-skoroxod-polyakova">почистили свої лави від двох товаришів</a>, які їм більше не товариші. Із фракції виключений Антон Поляков, який не втрачав нагоди продемонструвати окрему від колег позицію і поскандалити. Прибрали й Анну Скороход – ту саму, яка розплакалася під час сесійного засідання, коли раптом виявилося, що ніхто не має наміру розглядати її поправку до законопроекту. В Анни не співпала думка з фракцією з питання про землю, а з приводу її цивільного чоловіка Олексія Алякіна, російського громадянина, який розшукується в Росії за шахрайство, виникла окрема думка у СБУ.</p>
      <p>Зважаючи на те, що «слуг» набирали похапцем і за досить невиразними ознаками, «усушка-утряска» – неминуче явище. З легкістю можна очікувати й інших випадків, коли з кимось із людей, які несподівано для себе стали депутатами, різні дороги. Ну, як різні... Поляков і Скороход заявили, що вони за Зеленського і що будуть і далі підтримувати його політику. Виходить, в цілому як би одна дорога.</p>
      <related>
        <a href="https://www.slovoidilo.ua/2019/11/15/pogljad/polityka/sluha-narodu-vyklyuchyla-dvox-nardepiv-frakcziyi.-xto-nastupnyj-vyxid"/>
      </related>
      <p>У виконавчій владі теж сталося не одне розставання. Не підійшли зовсім нові київський і луганський голови обладміністрацій Михайло Бно-Айріян і Віталій Комарницький. Замінили щойно призначеного керівника Управління державної охорони Олексія Оцерклевича, який за короткий час у новій ролі встиг вирости з підполковника до генерал-майора. З найбільш гучних відставок – відхід Олександра Данилюка з позиції секретаря Ради безпеки і оборони. Рекордсменом є Владислав Бухарєв, який встиг покерувати Службою зовнішньої розвідки, потім став першим заступником глави СБУ, і вже <a href="https://www.slovoidilo.ua/2019/11/08/novyna/polityka/zelenskyj-zvilnyv-pershoho-zastupnyka-ochilnyka-sbu">з цієї посади був відряджений на військову пенсію</a>, яка у 50-річного генерал-полковника повинна бути непогана, але жити він буде не на неї, звичайно.</p>
      <p>При цьому ми ж пам'ятаємо, що уряду <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> призначив контрольну точку: кінець року. Якщо у кого щось не так – на вихід. Окремо пам'ятаємо, що й Арсена Авакова нас просили потерпіти теж до Нового року. Тож, під ялинку варто очікувати відставок у Кабміні, нехай навіть косметичних. Президенту важливо демонструвати, що він пильнує і не дає спуску .</p>
      <p>Окрема тема, коли злітають з посади під домашній арешт або в ізолятор тимчасового утримання. <a href="https://www.slovoidilo.ua/2019/11/12/novyna/polityka/nabu-rozpovily-podrobyczi-zatrymannya-chynovnyczi-opu">Затримання директора</a> департаменту забезпечення доступу до публічної інформації Офісу президента Світлани Кондзелі при отриманні хабара в 150 тисяч доларів – з цієї категорії. Кондзеля дісталася Офісу у спадок від Адміністрації, повною мірою своєю для команди Зеленського її вважати навряд чи можна, проте спосіб прощання з командою вона продемонструвала вельми типовий. Тобто хочеться, звісно, щоб шахраї при владі були нетипові, а типовим стало їх викриття, але цей випадок не останній, сумніватися не доводиться.</p>
      <p>Питання відсіву тих, хто не придатний, і природнього убутку тих, які загралися, не затуляє важливості іншого питання: де приплив нових, прекрасних і дивовижних? Від початку було зрозуміло, що Володимир Зеленський – це генеральний підрядник електорального замовлення, його турбота підібрати виконавців, кращих із можливих, сам-то він у справі державного управління людина випадкова. Залучення крутих кадрів для нього є і запорукою власного успіху, і демонстрацією суспільству, що сумніви в успішності його місії зайві: з такими-то людьми! Поки, відверто кажучи, сумніви нікуди не поділися, і люди, підтягнуті до важелів управління, не дуже вселяють оптимізм, хоча і не всі його забирають. Але ж у нас, щоб переламати ситуацію, позитив повинен перти зверху кінськими дозами.</p>
      <p>Власне, за людьми у владі ми і пізнаємо ознаки успіху чи провалу ще до очевидних результатів. Вони нам просто подобаються, подобається, як вони поводяться, розмовляють, просто мають вигляд, вселяючи авторитет і довіру. Зараз таких, мабуть, не вистачає, при тому, що вистачає інших, яких навпаки. Одна «усушка-утряска» проблему не зніме.</p>
      <p>
        <i>Леонід Швець, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/stattja/polityka/skandalamy-byudzhetnoyi-nochi-yak-rada-provela-tyzhden"/>
        <a href="https://www.slovoidilo.ua/2019/11/13/novyna/polityka/chynovnyczi-opu-ta-yiyi-spilnykam-povidomyly-pro-pidozru"/>
        <a href="https://www.slovoidilo.ua/2019/11/15/novyna/polityka/skoroxod-vyklyuchyly-sluh-narodu-dubynskyj"/>
        <a href="https://www.slovoidilo.ua/2019/10/23/stattja/polityka/holovy-kyyivskoyi-oda-obicyayut-malo-jdut-posady-shvydko"/>
        <a href="https://www.slovoidilo.ua/2019/10/20/novyna/polityka/ochilnyk-kyyivskoyi-oda-podav-vidstavku"/>
      </related>
    </article>
  </body>
</html>