<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Piyaniyat-kantoner-Imam-vina-Vzeh-si-patronche-uiski-za-da-zaspya-914171"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T18:15:00+00:00"/>
    <meta property="og:title" content="Пияният кантонер: Имам вина! Взех си патронче уиски, за да заспя"/>
    <meta property="og:description" content="Асеновградският районен съд остави за постоянно в ареста кантонера, който в нетрезво състояние забра..."/>
  </head>
  <body>
    <article>
      <h1>Пияният кантонер: Имам вина! Взех си патронче уиски, за да заспя</h1>
      <address>
        <time datetime="2019-11-15T18:15:00+00:00">15 Nov 2019, 18:15</time>
      </address>
      <p>Асеновградският районен съд остави за постоянно в ареста кантонера, който в нетрезво състояние забрави да спусне бариерите на прелез и предизвика тежка катастрофа между влак и кола. Според прокуратурата провинението на служителя на железниците е тежко, а за това престъпление законът предвижда затвор от 2 до 10 години.</p>
      <p>Държавното обвинение поиска най-тежката мярка за пазача, чиято кръвна проба показала, че е бил с 2,61 промила алкохол.</p>
      <p>Кирил Македонски признава вината си за това, че се е явил в нетрезво състояние на работното си място, забравил е да спусне бариерите и така се е стигнало до сблъсък между влак и автомобил. Резултатът – трима ранени в болница, един от които - с опасност за живота.</p>
      <p>Кантонерът се яви с белезници в съдебната зала. 60-годишният мъж, който половината от живота си е прекарал на работа в БДЖ, призна, че по време на нощната си смяна е употребил алкохол.</p>
      <p>"Взех си патронче уиски и около 23 ч. започнах да пия, за да заспя. Събудих се в 5. Изпратих влаковете в 5 и в 6 часа, но с този в 7 стана белята. Като дойде колежката, се обърнах с гръб към бариерите и започнах да говоря", разказа Македонски.</p>
      <p>Влакът преминава на вдигнати бариери и в този момент автомобил с трима младежи пресича прелеза.</p>
      <p>"Естествено, че чувствам вина. 70% вината е моя, 30% е на шофьора – той летеше със 70 км/ч. Когато КАТ дойдоха, видяха, че той не е ударил спирачка, няма и спирачен път", допълни Македонски пред камерите на Нова телевизия.</p>
      <p>Прокуратурата повдигна ново обвинение срещу служителя на железниците. "За пияно състояние Наказателният кодекс изисква 0,5 промила, а в случая имаме 2,61, което е драстично", посочи наблюдаващият прокурор Венелин Савов.</p>
    </article>
  </body>
</html>