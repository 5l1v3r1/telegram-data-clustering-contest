<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/pogljad/polityka/sankcziyi-proty-rf-yaki-postupky-kremlyu-hotovyj-yevrosoyuz"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T18:14:40+00:00"/>
    <meta property="og:title" content="Санкції проти РФ: на які поступки Кремлю готовий Євросоюз"/>
    <meta property="og:description" content="Брюссельський кореспондент Радіо Свобода Рікард Джозвяк передбачає, що Євросоюз у грудні, найімовірніше, продовжить економічні санкції проти Росії, проте ЄС стане більш відкритим до Москви."/>
  </head>
  <body>
    <article>
      <h1>Санкції проти РФ: на які поступки Кремлю готовий Євросоюз</h1>
      <address><time datetime="2019-11-15T18:14:40+00:00">15 Nov 2019, 18:14</time> by <a rel="author">Володимир Воля, Михайло Дяденко</a></address>
      <p>
        <b>Брюссельський кореспондент «Радіо Свобода» Рікард Джозвяк передбачає, що Євросоюз у грудні, найімовірніше, продовжить економічні санкції проти Росії, проте ЄС стане «більш відкритим до Москви», а Сергія Лаврова, наприклад, запросять на засідання Ради міністрів закордонних справ блоку. «<i>І далі, можливо, саміти Росія-ЄС відновляться</i>», – припустив журналіст. У коментарі «Слово і Діло» політолог-міжнародник Володимир Воля підкреслив, що варіант, про який повідомив брюссельський журналіст, реальний.</b>
      </p>
      <p>На думку експерта, єдиною поступкою може стати саме відновлення самітів Росія-ЄС. Володимир Воля не виключив, що таке рішення зможуть інтерпретувати у двох варіаціях.</p>
      <p>«<i>По-перше, як символічний жест вбік Кремля, а по-друге, як спробу створити додатковий механізм консультацій для врегулювання конфлікту на сході України</i>», – пояснив експерт-міжнародник.</p>
      <p>За словами експерта, крім цієї символічної «поступки», не варто очікувати ослаблення або скасування антиросійських економічних санкцій. Він аргументував, що для таких дій немає навіть держав-лобістів. Крім того, неможливо отримати схвалення таких рішень консенсусом всіх держав-членів Євросоюзу.</p>
      <p>«<i>Втім, саме через відсутність консенсусу може не відбутися навіть згадане відновлення самітів РФ-ЄС</i>», – додав Володимир Воля.</p>
      <p>Іншої точки зору дотримується політолог Михайло Дяденко, який зауважив, що цьогоріч малоймовірні радикальні кроки, проте в 2020-му обмеження можуть переглянути.</p>
      <related>
        <a href="https://www.slovoidilo.ua/2019/09/24/stattja/polityka/zovnishnya-polityka-ukrayiny-yaki-obicyanky-davav-zelenskyj-novyj-parlament"/>
      </related>
      <p>«<i>Ми не знаємо, які переговори тривають і які були проведені з цього питання між Німеччиною, Францією, іншими країнами за допомогою певних посередників та політиків. Найімовірніше, готується грунт, щоб санкції, якщо не скасувати повністю, то хоча б послабити</i>», – зазначив Дяденко.</p>
      <p>Михайло Дяденко звернув увагу, що представники різних країн, якщо публічно і не дозволяють собі робити заяви з приводу пом'якшення обмежень, то негласно дотримуються такої позиції. Тим більше РФ виділяє величезні кошти для того, щоб вплинути на ухвалення рішень у країнах Європи, різних організаціях, додав він.</p>
      <p>Нагадаємо, проведення самітів Росія-ЄС припинилося після анексії Криму та агресії Росії на Донбасі. Останній саміт відбувся в січні 2014 року.</p>
      <p>Які обіцянки давав Зеленський і новий парламент щодо зовнішньої політики – за <a href="https://www.slovoidilo.ua/2019/09/24/stattja/polityka/zovnishnya-polityka-ukrayiny-yaki-obicyanky-davav-zelenskyj-novyj-parlament">посиланням.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/novyna/svit/parye-planuye-zminyty-mexanizm-zaprovadzhennya-sankczij"/>
        <a href="https://www.slovoidilo.ua/2019/10/25/novyna/svit/bundestah-ne-pohodyvsya-skasuvaty-antyrosijski-sankcziyi"/>
        <a href="https://www.slovoidilo.ua/2019/09/24/stattja/polityka/zovnishnya-polityka-ukrayiny-yaki-obicyanky-davav-zelenskyj-novyj-parlament"/>
      </related>
    </article>
  </body>
</html>