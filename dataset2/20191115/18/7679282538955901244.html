<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-hindu-samaj-party-leaders-paid-tribute-to-nathuram-godse-this-action-took-place-2851310.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T18:11:43+00:00"/>
    <meta property="og:title" content="हिन्दू समाज पार्टी के नेताओं ने नाथूराम गोडसे को दी श्रद्धांजलि, हुई ये कार्रवाई"/>
    <meta property="og:description" content="दिवंगत नेता कमलेश तिवारी की पार्टी हिन्दू समाज पार्टी के नेता कृष्ण कुमार शंखधार व उनके कार्यकर्ताओं ने शुक्रवार दोपहर को सेठ दामोदर स्वरूप पार्क में नाथूराम गोडसे का बलिदान दिवस मनाकर श्रद्धांजलि..."/>
  </head>
  <body>
    <article>
      <h1>हिन्दू समाज पार्टी के नेताओं ने नाथूराम गोडसे को दी श्रद्धांजलि, हुई ये कार्रवाई</h1>
      <address><time datetime="2019-11-15T18:11:43+00:00">15 Nov 2019, 18:11</time> by <a rel="author">हिन्दुस्तान टीम,बरेली।</a></address>
      <p>दिवंगत नेता कमलेश तिवारी की पार्टी हिन्दू समाज पार्टी के नेता कृष्ण कुमार शंखधार व उनके कार्यकर्ताओं ने शुक्रवार दोपहर को सेठ दामोदर स्वरूप पार्क में नाथूराम गोडसे का बलिदान दिवस मनाकर श्रद्धांजलि दी। इस दौरान हिंदू समाज पार्टी के नेता केके शंखधार ने महात्मा गांधी को लेकर अमर्यादित टिप्पणी की। </p>
      <p>केके शंखधार ने नाथूराम गोडसे को देश का असली हीरो बताया। मीडिया समेत कई वर्गों को लेकर जहर उगला। जिले में धारा 144 लागू होने के बावजूद हिंदू समाज पार्टी के नेता भड़काऊ भाषण और टिप्पणी करते रहे। उन्होंने महात्मा गांधी के विरोध में धार्मिक और असामाजिक कई टिप्पणियां की।</p>
      <p>आरोप है कि इससे लोगों की भावनाएं आहत हुई हैं। मामले की सूचना मिलते ही इंस्पेक्टर कोतवाली गीतेश कपिल और चौकी इंचार्ज स्टेशन रोड वहां पहुंच गये। पुलिस ने हिंदूवादी नेता के बयानों की सीडी रिकॉर्ड की।</p>
      <p>इसके बाद चौकी इंचार्ज स्टेशन रोड सिद्धान्त शर्मा की ओर से कोतवाली में धार्मिक भावनाएं भड़काने धारा 144 के उल्लंघन के आरोप में केके शंखधार व हिन्दू समाज पार्टी के कार्यकर्ताओं के खिलाफ मुकदमा दर्ज किया गया है।</p>
    </article>
  </body>
</html>