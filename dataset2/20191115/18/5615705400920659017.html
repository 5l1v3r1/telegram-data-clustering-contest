<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204527-bilij-dim-oprilyudniv-zmist-pershoyi-telefonnoyi-rozmovi-trampa-i-zelenskogo"/>
    <meta property="og:site_name" content="Mind UA"/>
    <meta property="article:published_time" content="2019-11-15T18:32:00+00:00"/>
    <meta property="og:title" content="Білий дім оприлюднив зміст першої телефонної розмови Трампа і Зеленського"/>
    <meta property="og:description" content="Розмова відбулася після виграшу Зеленського на президентських виборах"/>
  </head>
  <body>
    <article>
      <h1>Білий дім оприлюднив зміст першої телефонної розмови Трампа і Зеленського</h1>
      <h2>Розмова відбулася після виграшу Зеленського на президентських виборах</h2>
      <address>
        <time datetime="2019-11-15T18:32:00+00:00">15 Nov 2019, 18:32</time>
      </address>
      <p>Білий дім опублікував меморандум першої розмови президента США <b>Дональда Трампа</b> і президента України <b>Володимира Зеленського</b>. Розмова відбулася в квітні після перемоги Зеленського на виборах. Документ в своєму Twitter опублікував журналіст Politico <b>Ендрю Дезідеріо</b>.</p>
      <p>Як зазначається, це не точна стенограма. «Меморандум телефонної розмови не є дослівним транскриптом бесіди. Текст в документі відображає записи і спогади співробітників з оперативного штабу Білого дому і співробітників Ради з нацбезпеки, яким було необхідно слухати і зберігати зміст розмови в письмовій формі», – сказано в документі.</p>
      <figure>
        <iframe data-src="https://twitter.com/AndrewDesiderio/status/1195341970467643392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>На початку розмови Трамп привітав Зеленського з перемогою і сказав, що це були «неймовірні вибори».</p>
      <p>Зеленський відповів, що Трамп став для його команди чудовим прикладом.</p>
      <p>«Думаю, ви зробите гарну роботу. Ми маємо багато друзів в Україні, які знають вас (Зеленського – ред.) і яким ви подобаєтеся, і які чекали вашої перемоги. Те що ви зробили – дивовижно. Я зробив дещо подібне. Ми робимо приголомшливий прогрес в США – і зараз маємо найбільш приголомшливу економіку за всі часи», – сказав Трамп.</p>
      <p>Український президент зазначив, що Трамп буде чудовим прикладом для менеджерів його команди, і запросив Трампа в Україну на свою інавгурацію.</p>
      <p>Трамп відповів, що пришле когось як представника, і не одного, а більше.</p>
      <p>Зеленський так просто не здався: «Не можна словами описати, яка красива наша країна, і які теплі й дружні в нас люди, яка смачна їжа. На словах це не передати, тому ви маєте приїхати і самі все побачити», – сказав він.</p>
      <p>Трамп теж відгукнувся гарно про Україну: «Коли я був власником конкурсу «Міс Всесвіт», Україна в ньому завжди гідно себе представляла». Він зі свого боку запросив Зеленського з візитом у США після інавгурації, зазначивши, що їм «є багато про що поговорити».</p>
      <p>Також Зеленський додав, що йому досить важко було розмовляти, бо він саме вивчає англійську і практикуватиметься ще більше, щоб зустріч з Трампом відбулася англійською.</p>
      <p>Трамп оцінив ці старання: «Це чудово! А я не можу розмовляти вашою мовою», – зазначив він.</p>
      <p>Стенограма була опублікована під час публічних слухань в рамках процедури імпічменту Трампа, які проводяться в Спецкомітеті Палати представників Конгресу США.</p>
      <p>Нагадаємо, у вересні була опублікована розшифровка липневої телефонної розмови президентів США і України, в якій Трамп натякав Зеленському, щоб він відновив розслідування проти сина <b>Джо Байдена</b> і газової компанії Burisma. При цьому питання надання військової допомоги Україні також було поставлено в залежність від того, чи розпочне Україна вигідне для Трампа розслідування проти його головного конкурента на майбутніх виборах.</p>
      <p>При цьому спікер палати представників <a href="https://mind.ua/news/20204499-tramp-uzhe-ziznavsya-u-habarnictvi-pelosi">Ненсі Пелосі заявила</a>, що в цій розмові Трамп публічно зізнався в хабарництві.</p>
      <related>
        <h4>Також читайте</h4>
        <a href="https://mind.ua/news/20204529-makron-ozvuchiv-datu-i-misce-samitu-v-normandskomu-formati"/>
        <a href="https://mind.ua/news/20204525-zelenskij-ne-obgovoryue-z-kolomojskim-derzhavni-spravi-opu"/>
        <a href="https://mind.ua/news/20204510-rosijski-shpiguni-jmovirno-perehopili-rozmovu-trampa-iz-poslom-pro-ukrayinu-cnn"/>
      </related>
    </article>
  </body>
</html>