<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/ellinika-omologa-dexontai-pieseis-meta-tis-ektimiseis-tou-dnt-gia-to-xreos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T18:10:12+00:00"/>
    <meta property="og:title" content="Ελληνικά ομόλογα: Δέχονται πιέσεις μετά τις εκτιμήσεις του ΔΝΤ για το χρέος"/>
    <meta property="og:description" content="Το ήδη αρνητικό κλίμα που επικρατούσε στην ελληνική αγορά, επιδείνωσαν περαιτέρω οι απαισιόδοξες, σύμφωνα με την ελληνική κυβέρνηση, εκτιμήσεις του Ταμείου"/>
  </head>
  <body>
    <article>
      <h1>Ελληνικά ομόλογα: Δέχονται πιέσεις μετά τις εκτιμήσεις του ΔΝΤ για το χρέος</h1>
      <h2>Το ήδη αρνητικό κλίμα που επικρατούσε στην ελληνική αγορά, επιδείνωσαν περαιτέρω οι απαισιόδοξες, σύμφωνα με την ελληνική κυβέρνηση, εκτιμήσεις του Ταμείου</h2>
      <address><time datetime="2019-11-15T18:10:12+00:00">15 Nov 2019, 18:10</time> by <a rel="author">ΤοΒΗΜΑ Team</a></address>
      <p>Συνεχίστηκε και σήμερα η υποχώρηση των τιμών στη δευτερογενή αγορά ομολόγων με αποτέλεσμα η απόδοση του 10ετούς ομολόγου να ξεπεράσει το 1,5% και το περιθώριο να πλησιάζει το 1,9%. Στο 0,65% από 0,45% χθες αυξήθηκε και η απόδοση του 5ετούς ομολόγου.</p>
      <p>Ισχυρές πιέσεις μετά από κύμα ρευστοποιήσεων δέχονται όλα σχεδόν τα ομόλογα του Ευρωπαϊκού Νότου. Αντιθέτως σημαντικά κέρδη έχουν αποκομίσει την τελευταία εβδομάδα Γερμανικά και Γαλλικά ομόλογα.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Τα ομόλογα του σκληρού πυρήνα της ευρωζώνης ευνοήθηκαν περαιτέρω μετά και τη χθεσινοβραδινή δήλωση του οικονομικού συμβούλου του Λ. Οίκου Larry Kudlow ο οποίος επιβεβαίωσε ότι ΗΠΑ και Κίνα βρίσκονται πλέον πολύ κοντά στην σύναψη μίας νέας εμπορικής συμφωνίας.</p>
      <p>Το ήδη αρνητικό κλίμα που επικρατούσε στην ελληνική αγορά, επιδείνωσαν περαιτέρω οι σημερινές απαισιόδοξες, σύμφωνα με την ελληνική κυβέρνηση, εκτιμήσεις του ΔΝΤ για την βιωσιμότητα του Δημόσιου Χρέους.</p>
      <h3>Η έκθεση του ΔΝΤ</h3>
      <p>Στην εν λόγω έκθεση το Διεθνές Νομισματικό Ταμείο στέλνει μήνυμα στην ελληνική κυβέρνηση, αναγράφοντας έξι κινδύνους, επιμένοντας, παράλληλα,  στις γνωστές εμμονές περί μείωσης του αφορολόγητου ορίου, περικοπή της 13ης σύνταξης, προσωπικών διαφορών για τους παλαιούς συνταξιούχους και της κατάργηση της προστασίας της πρώτης κατοικίας.</p>
      <p>Αφήνει, δε, αιχμές για μεταρρυθμίσεις και χτυπάει καμπανάκι για χρέος και για μη επίτευξη των δημοσιονομικών στόχων λόγω των τρεχουσών πολιτικών.</p>
      <p>Συγκεκριμένα, στην έκθεση υπολογίζει ότι το Δημόσιο Χρέος ως ποσοστό του ΑΕΠ θα μειωθεί μέσα στην επόμενη δεκαετία, από περίπου 185% του ΑΕΠ το 2018 σε περίπου 145% του ΑΕΠ το 2028.</p>
      <p>Ωστόσο, υπογραμμίζει ότι η μακροπρόθεσμη βιωσιμότητα δεν διασφαλίζεται βάσει ρεαλιστικών μακροοικονομικών δημοσιονομικών υποθέσεων.</p>
      <p>Από την άλλη πλευρά, πρόκειται για ένα ποσοστό το οποίο είναι υψηλότερο κατά 10% σε σχέση με την ανάλυση βιωσιμότητας του Μαρτίου 2019.</p>
      <p>Το Ταμείο εκτιμά ότι η μακροπρόθεσμή βιωσιμότητα του χρέους δεν διασφαλίζεται βάσει «ρεαλιστικών μακροοικονομικών δημοσιονομικών παραδοχών», καθώς το ΔΝΤ πιστεύει ότι υπάρχει υπερεκτίμηση της πραγματικής συναλλαγματικής ισοτιμίας.</p>
      <ul>
        <li>
          <a href="https://www.in.gr/wp-content/uploads/2019/11/1GRCEA2019002-1.pdf">Δείτε εδώ την έκθεση του ΔΝΤ</a>
        </li>
      </ul>
      <h3>Αυξήθηκε η απόδοση του 10ετούς ομολόγου</h3>
      <p>Στο Ηλεκτρονικό Σύστημα Συναλλαγών της Τραπέζης της Ελλάδος (ΗΔΑΤ) καταγράφηκαν συναλλαγές 44 εκατ. ευρώ, εκ των οποίων τα 21 εκατ. ευρώ αφορούσαν σε εντολές αγοράς.</p>
      <p>Την μεγαλύτερη συναλλακτική δραστηριότητα εμφάνισε το 25ετές ομόλογο με 18 εκατ. ευρώ.</p>
      <p>Η απόδοση του 10ετούς ομολόγου αναφοράς αυξήθηκε στο 1,55% από 1,44% χθες έναντι 0,33% του αντίστοιχου γερμανικού τίτλου με αποτέλεσμα το περιθώριο να διαμορφωθεί στο 1,88% από 1,79% χθες.</p>
      <p>Στην αγορά συναλλάγματος, ενισχύεται ελαφρώς σήμερα το ευρώ έναντι του δολαρίου με αποτέλεσμα το ευρωπαϊκό νόμισμα να διαπραγματεύεται νωρίς το απόγευμα στα 1,1041 δολ. από το επίπεδο των 1,1024 δολ. που άνοιξε η αγορά.</p>
      <h3>Ευνοείται το Ευρώ</h3>
      <p>Το βελτιωμένο επενδυτικό κλίμα, με τις αυξημένες προσδοκίες για αρχική εμπορική συμφωνία ΗΠΑ – Κίνας, έχει ευνοήσει ελαφρώς το ευρώ.</p>
      <p>Ο επικεφαλής της Ομοσπονδιακής Κεντρικής Τράπεζας των ΗΠΑ (Fed) J. Powell, μιλώντας την Πέμπτη προέβλεψε ότι θα συνεχισθεί η ήπια οικονομική ανάπτυξη στις ΗΠΑ και ότι θα διατηρηθεί η τάση ενίσχυσης της απασχόλησης.</p>
      <p>Αναμένει πληθωρισμό περί του 2% και διαβεβαίωσε ότι η ακολουθούμενη νομισματική πολιτική είναι ενδεδειγμένη. Ο ίδιος αναγνώρισε ότι υπάρχουν κίνδυνοι οι οποίοι συνδέονται με την χαμηλή ανάπτυξη παγκοσμίως και την αβεβαιότητα αναφορικά με τις εξελίξεις στο διεθνές εμπόριο.</p>
      <p>Στη διατραπεζική αγορά, τα επιτόκια στις περισσότερες περιόδους δεν σημείωσαν αξιόλογη μεταβολή. Έτσι, το επιτόκιο στη διάρκεια του ενός έτους κυμαινόταν στο -0,275%. Στο εξάμηνο διαμορφώθηκε στο -0,336%, στο τρίμηνο διαμορφώθηκε στο -0,43% και, τέλος, στον μήνα το επιτόκιο διαμορφώθηκε στο -0,44%.</p>
      <p>Η ενδεικτική τιμή για την ισοτιμία ευρώ-δολαρίου που ανακοίνωσε η Ευρωπαϊκή Κεντρική Τράπεζα διαμορφώθηκε στα 1,0097 δολ.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/15/finance/dnt-apaisiodokso-gia-tin-elliniki-oikonomias/"/>
        <a href="https://www.tovima.gr/2019/11/15/finance/i-ellada-proeksoflei-to-dnt-stis-25-dekemvriou/"/>
        <a href="https://www.tovima.gr/2019/11/15/finance/dnt-kai-ee-krinoun-to-mellon-tis-ellinikis-oikonomias-epimenoun-gia-meiosi-syntakseon-aforologitou/"/>
        <a href="https://www.tovima.gr/2019/11/14/finance/staikouras-mexri-tis-arxes-dekemvriou-i-apopliromi-tou-dnt/"/>
        <a href="https://www.tovima.gr/2019/11/14/finance/sev-ayksisi-eisodimatos-meiosi-apotamieysis-kai-katanalosis/"/>
        <a href="https://www.tovima.gr/2019/11/13/finance/dnt-epimenei-se-meiosi-aforologitou-oriou-kai-perikopi-syntakseon/"/>
        <a href="https://www.tovima.gr/2019/11/11/opinions/apo-tis-proedopoiiseis-simiti-stis-anisyxies-karamanli-as-min-kanoume-to-idio-lathos/"/>
      </related>
    </article>
  </body>
</html>