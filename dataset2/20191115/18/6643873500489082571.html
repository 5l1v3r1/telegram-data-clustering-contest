<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/JoXaK4/landslagssjefen-om-haaland-skade-virker-ikke-alvorlig"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T18:48:42+00:00"/>
    <meta property="og:title" content="Dette sier landslagssjefen om Haalands skade"/>
    <meta property="og:description" content="Erling Braut Haaland måtte av Ullevaal-gresset allerede før kampstart mot Færøyene. Ingen kunne fredag kveld svare på om han blir med til Malta lørdag."/>
  </head>
  <body>
    <article>
      <h1>Dette sier landslagssjefen om Haalands skade</h1>
      <h2>Erling Braut Haaland måtte av Ullevaal-gresset allerede før kampstart mot Færøyene. Ingen kunne fredag kveld svare på om han blir med til Malta lørdag.</h2>
      <address><time datetime="2019-11-15T18:48:42+00:00">15 Nov 2019, 18:48</time> by <a rel="author">Sondre Moen Myhre</a></address>
      <p>
        <b>ULLEVAAL STADION:</b>
      </p>
      <p>
        <b>Norge – Færøyene (4–0).</b>
      </p>
      <p>Hele uken har alles øyne vært på Erling Braut Haaland, som etter planen skulle få sin andre kamp fra start for det norske landslaget.</p>
      <p>Mange spådde derfor at hans første mål på A-landslaget skulle komme mot Færøyene. Slik ble det derimot ikke.</p>
      <p>Champions League-toppscoreren gikk i garderoben mot slutten av oppvarmingen med en teip festet rundt kneet.</p>
      <p>– Erling fikk seg en smell i kneet på trening i går. Den fikk han føling med under oppvarmingen, fikk Aftenposten opplyst fra kommunikasjonssjef i NFF Svein Graff.</p>
      <p>
        <a href="https://www.bt.no/sport/i/3Je2ke/tjaernaas-la-spesielt-merke-til-ett-oeyeblikk-fra-norges-stjernespiss-p">Les også<br/>Tjærnås la spesielt merke til ett øyeblikk fra Norges stjernespiss: «Pur klasse»</a>
      </p>
      <h3>Virker ikke alvorlig</h3>
      <p>Etter kampen sa landslagssjef Lars Lagerbäck at han håper Haaland blir med det norske laget til Malta.</p>
      <p>– Han ble sjekket i går og i dag. Ut ifra det så trodde vi ikke at det skulle være noe problem, men så fikk han vondt igjen på oppvarmingen. Jeg har ingen aning hva det er, men det virker som det ikke er noe alvorlig, sa Lagerbäck.</p>
      <p>Haaland skal sjekkes fredag kveld, og en avgjørelse på om han er på flyet mot Malta lørdag ettermiddag tas sannsynligvis ikke før lørdag morgen.</p>
      <p>– Vi får i hvert fall ta kvelden og sjekke litt nærmere. Det kommer nok mer informasjon i morgen, sier landslagets manuellterapeut Thomas Ødegaard.</p>
      <p>Dermed fikk Aleksander Sørloth, som selv var på sykehus etter en smell i hodet helgen før landslagssamlingen, muligheten på topp sammen med Joshua King.</p>
      <p>– Jeg fikk en god halvtime der, så det var nok, sier Sørloth om han rakk å bli varm før kampstart.</p>
      <p>
        <a href="https://www.bt.no/sport/i/wPkq1A/maskerte-supportere-med-pyroaksjon-paa-ullevaal">Les også<br/>Maskerte supportere med pyroaksjon på Ullevaal</a>
      </p>
      <h3>Maskerte supportere fyrte opp bluss</h3>
      <p>Med eller uten Haaland, var det drama på Ullevaal allerede fra første minutt. På banen gikk Norge rett i strupen på Færøyene, og på tribunen gikk en supportergruppering i strupen på NFF.</p>
      <p>I det kampen startet var det flere supportere fordekt av et rødt banner som startet taktfast å rope «hater NFF». Da banneret ble dratt ned, antente flere maskerte personer bluss.</p>
      <p>Etter at blussene var brent ut, forlot personene som antente dem Ullevaal.</p>
      <p>– Jeg så at det var noe tilløp oppå der. Jeg håper mødrene deres vet at de er her. Det er det eneste svaret jeg har, sa landslagsassistent Per Joar «Perry» Hansen til Aftenposten etter kampen.</p>
      <figure>
        <img src="https://images.sacdn.no/v2/images/260a4354-d1de-48a6-b77d-2f64a4539992?fit=crop&amp;h=1267&amp;w=1900&amp;s=26d43b638da3078a84d463dca9ed444e98063f0b"/>
        <figcaption>Flere supportere tente bluss ved kampstart.<cite>MARIUS SIMENSEN / BILDBYRÅN NORWAY</cite></figcaption>
      </figure>
      <h3>En ventet aksjon</h3>
      <p>«Taler vel for seg selv», skrev konkurransedirektør i NFF Nils Fisketjønn i en SMS til Aftenposten. Han ønsket ikke å gi ytterligere kommentar om pyrobruken.</p>
      <p>Aftenposten er kjent med at flere barn måtte flytte seg i røykskyen som oppsto. Styremedlem i Norsk Supporterallianse (NSA) Ole Kristian Sandvik var selv i nærheten av der aksjonen skjedde på Ullevaal. Han oppfattet ikke at noen av supporterne i nærheten ble brydd.</p>
      <p>– Det gikk rolig og trygt for seg. Ingen andre tilskuere som ble redde av det jeg fikk meg, sa han.</p>
      <p>Han understreket at aksjonen ikke skjedde i regi av NSA, men på et felt ved siden av. Sandvik var derimot ikke overrasket over at det ble blusset på Ullevaal.</p>
      <p>– Dette var ventet. Det har vel forbundet uttalt tidligere også. Slik jeg forstår denne aksjonen, så er det en fortsettelse av protesten på klubbkamper de siste ukene.</p>
      <p>I UEFA-turneringer, som EM-kvalifiseringen er, er all bruk av pyroteknikk forbudt. Derfor vil NFF høyst sannsynlig få en bot fra UEFA på grunn av pyroteknikken på Ullevaal.</p>
      <h3>To mål på tre minutter</h3>
      <p>Da viste Sørloth også hvorfor spissmakker Joshua King på pressekonferansen dagen før kampen sa at Lars Lagerbäck nå har en ordentlig nøtt med å plukke ut hvem som skal spille på topp for Norge.</p>
      <p>Men det tok litt tid før Sørloth spilte seg varm på et iskaldt Ullevaal. Etter 62 minutter kom kveldens første for Haaland-erstatteren med en glitrende volley fra elleve meter.</p>
      <p>Bare tre minutter etterpå var han frempå igjen. Denne gangen avsluttet han nok et vakkert Norge-angrep med en kontant avslutning og sendte Norge opp til 4–0.</p>
      <figure>
        <img src="https://images.sacdn.no/v2/images/dd74b2e4-e8f5-4aac-a3a6-1a2430bb22e5?fit=crop&amp;h=1267&amp;w=1900&amp;s=6328cd5e49d222470dbdba63fb1cf1c08058f3db"/>
        <figcaption>Alexander Sørloth tok godt vare på muligheten da han måtte inn for en skadet Erling Braut Haaland.<cite>Teigen, Trond Reidar / NTB scanpix</cite></figcaption>
      </figure>
      <p>– Det handler om at jeg ikke overtenker. Når jeg får sjansen går det på instinkt. Det handler om selvtillit og at man har godflyt, sier Sørloth som har fått start på karrieren igjen i tyrkiske Trabzonspor.</p>
      <p>Også landslagssjefen var fornøyd med hvordan Sørloth grep muligheten han fikk like før kampstart.</p>
      <p>– Veldig gøy for Alex som egentlig ikke skulle starte kampen at han kommer inn og gjør to mål. Det er bra vi har konkurranse på spissplass, sa Lagerbäck på pressekonferansen etter kampen.</p>
      <p>Det er ikke første gang at en Sørloth scorer mot Færøyene. I 1992 gjorde pappa Gøran det første målet i en norsk 2–0-seier på Ullevaal.</p>
      <details>
        <summary>Fakta<br/>Norge – Færøyene (4–0)</summary>
        <p>Målscorere: Tore Reginiussen (4'), Iver Fossum (9'), Alexander Sørloth (62'), Sørloth (65').</p>
        <p>Gule kort: 42 min: Rogvi Baldvinsson (Færøyene). 86 min: Klæmint Olsen (Færøyene).</p>
        <p>Røde kort: Ingen</p>
        <p>Slik startet Norge: Jarstein – Elabdellaoui, Ajer, Reginiussen, Aleesami – Fossum, Berge, Henriksen, Selnæs – King, Sørloth</p>
        <p>Norske innbyttere: 70 min: Mats Møller Dæhli inn for Markus Henriksen. 78 min: Tarik Elyounoussi inn for Joshua King. 83 min: Fredrik Ulvestad inn for Sander Berge.</p>
      </details>
      <h3>Start det luktet svidd av</h3>
      <p>Fredag kveld var det flust av glitrende Norge-angrep. Først stanget Tore Reginiussen Norge i ledelsen etter et hjørnespark da det kun var spilt fire minutter.</p>
      <p>Så vartet det norske laget opp med vakker angrepsfotball, som til slutt endte med at King fant Iver Fossum inne foran mål. Danmark-proffen satte inn sitt første landslagsmål med en lekker hælflikk, og Norge ledet med to mål før det hadde gått ti minutter.</p>
      <p>Da luktet det svidd på Ullevaal både i overført og bokstavelig betydning.</p>
      <p>
        <b>PS. Fredrik Ulvestad kom inn etter 83 minutter. Det var Djurgården-spillerens første landskamp siden debuten for fem år siden mot De forente arabiske emirater.</b>
      </p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/9ve2q5/drapet-i-floroe-kvinnen-var-ikke-i-slekt-med-den-siktede-mannen"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
      </related>
      <ol>
        <li>
          <a href="https://www.bt.no/tag/Norge">Norge</a>
        </li>
        <li>
          <a href="https://www.bt.no/tag/Iver_Fossum">Iver Fossum</a>
        </li>
        <li>
          <a href="https://www.bt.no/tag/Alexander_S%C3%B8rloth">Alexander Sørloth</a>
        </li>
      </ol>
    </article>
  </body>
</html>