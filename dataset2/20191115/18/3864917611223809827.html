<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2819384-u-kievi-zatrimali-17-colovikiv-u-balaklavah-aki-namagalisa-zahopiti-kvartiru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T18:11:00+00:00"/>
    <meta property="og:title" content="У Києві затримали 17 чоловіків у балаклавах, які намагалися захопити квартиру"/>
    <meta property="og:description" content="У столиці поліція затримала групу осіб, котрі в балаклавах намагалися захопити квартиру місцевої жительки на Оболоні."/>
  </head>
  <body>
    <article>
      <h1>У Києві затримали 17 чоловіків у балаклавах, які намагалися захопити квартиру</h1>
      <h2>У столиці поліція затримала групу осіб, котрі в балаклавах намагалися захопити квартиру місцевої жительки на Оболоні.</h2>
      <address>
        <time datetime="2019-11-15T18:11:00+00:00">15 Nov 2019, 18:11</time>
      </address>
      <p>Про це повідомляє <a href="https://kyiv.npu.gov.ua/news/novini/u-kijevi-policziya-zatrimala-grupu-osib-kotri-namagalisya-zaxopiti-kvartiru-misczevoji-zhitelki/?fbclid=IwAR2L5">поліція Києва</a>.</p>
      <p>"Невідомі особи в балаклавах увірвались до помешкання потерпілої, коли вона разом з донькою були вдома, вигнали їх з приміщення та забарикадувалися всередині. Столичні спецпризначенці під час поліцейської операції проникли в оселю постраждалих та затримали там 17 чоловіків, які наразі надають пояснення слідчим. Розпочато кримінальні провадження", - йдеться у повідомленні.</p>
      <figure>
        <iframe src="https://www.youtube.com/embed/4sRlntYaETs" width="630" height="452" data-service="Youtube" scrolling="no"/>
      </figure>
      <p>Зазначається, що зловмисники захопили помешкання, розташоване на проспекті Героїв Сталінграду.</p>
      <p>Потерпіла розповіла правоохоронцям, що почула шум у коридорі, після чого вхідні двері відчинились і у квартиру забігло близько двадцяти чоловіків у масках. Невідомі виштовхнули з оселі власницю з донькою та зачинились зсередини.</p>
      <figure>
        <img src="https://static.ukrinform.com/photos/2019_11/1573844755-902.jpg"/>
      </figure>
      <p>Як виявилося, вже два роки тривають судові процеси по грошовому зобов'язанню, родині неодноразово погрожували. Надалі <a href="https://www.ukrinform.ua/tag-borg">борг</a> передали третім особам, але ніяких документів про примусове виселення не було.</p>
      <p>Коли правоохоронці полку особливого призначення штурмом потрапили до квартири, сімнадцять чоловіків було затримано на місці та доправлено до Оболонського управління поліції для встановлення анкетних даних та ступеню причетності кожного з них до даної події.</p>
      <blockquote>
        <b>Читайте також: </b>
        <a href="https://www.ukrinform.ua/rubric-other_news/2819093-gromadan-cikavit-ak-zapobigti-ta-protidiati-domasnomu-nasilstvu.html">Громадян цікавить, як запобігти та протидіяти домашньому насильству</a>
      </blockquote>
      <p>Після затримання правопорушників, за словами господарки квартири та її доньки, зникли ювелірні прикраси та цінні речі.</p>
      <p>Відомості про подію внесені до Єдиного реєстру досудових розслідувань за ознаками кримінальних правопорушень, передбачених ст. 356 (Самоправство)та за ч. 3 ст. 185 (Крадіжка) Кримінального кодексу України. Зловмисникам загрожує позбавлення волі на строк до шести років.</p>
    </article>
  </body>
</html>