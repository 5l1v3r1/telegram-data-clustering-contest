<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-some-people-are-trying-to-capture-madrasa-chacha-nehru-says-salma-ansari-2851349.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T18:24:14+00:00"/>
    <meta property="og:title" content="कुछ लोग मदरसा चाचा नेहरू पर कब्जा का कर रहे प्रयास : सलमा अंसारी"/>
    <meta property="og:description" content="मदरसा चाचा नेहरू की संचालिका एवं पूर्व उपराष्ट्रपति हामिद अंसारी की पत्नी सलमा अंसारी ने कहा कि कुछ लोग एएमयू की जमीन पर बने उनके मदरसे पर कब्जे का प्रयास कर रहे हैं। इसको लेकर दो दिन पूर्व मुझपर बम..."/>
  </head>
  <body>
    <article>
      <h1>कुछ लोग मदरसा चाचा नेहरू पर कब्जा का कर रहे प्रयास : सलमा अंसारी</h1>
      <address><time datetime="2019-11-15T18:24:14+00:00">15 Nov 2019, 18:24</time> by <a rel="author">हिन्दुस्तान टीम,अलीगढ़</a></address>
      <p>मदरसा चाचा नेहरू की संचालिका एवं पूर्व उपराष्ट्रपति हामिद अंसारी की पत्नी सलमा अंसारी ने कहा कि कुछ लोग एएमयू की जमीन पर बने उनके मदरसे पर कब्जे का प्रयास कर रहे हैं। इसको लेकर दो दिन पूर्व मुझपर बम फेंककर हमले का भी प्रयास किया गया। उन्होंने नजदीक के एक हॉस्टल संचालक पर यह आरोप लगाया है। कहा कि उक्त हॉस्टल पहले से कब्जे की जमीन पर चल रहा है। उन लोगों की नीयत अब मदरसा पर है। </p>
      <p>सलमा अंसारी शहर के शमशाद मार्केट में मदरसा चाचा नेहरू चलाती हैं। वह जब दो दिन पूर्व अलीगढ़ पहुंचीं तो मालूम हुआ कि पड़ोस में संचालित हॉस्टल से आये दिन मदरसे में बम फेंके जा रहे हैं। वह स्कूल का राउंड ले रही थीं कि इतने में ही एक बम उनके नजदीक आकर गिर पड़ा। कुछ शिक्षकों ने इसका वीडियो बना लिया। उन्होंने घटना की जानकारी डीएम व एसएसपी को दी। जिसके बाद संबंधित थाने की फोर्स ने मदरसा पहुंचकर घटना की जानकारी ली।</p>
      <p>मामले की जांच की जा रही है। सलमा अंसारी ने बताया कि मदरसे के बराबद में एक हॉस्टल संचालित है। मदरसा में एक बकरा रहता है, उसको भी हॉस्टल के युवकों ने हॉस्टल में जाकर छुपा लिया था। खोजबीन की गई तो बकरा बाद में हॉस्टल से बरामद हुआ। उन्होंने बताया कि हॉस्टल संचालक की ओर से वहां रहने वाले युवकों के जरिए मदरसा पर पत्थर फिकवाये जाते हैं। इसका यही उद्देश्य है वह मदरसा खाली करके चले जाए। </p>
      <p>उन्होंने पुलिस की कार्यप्रणाली पर भी सवालियां निशान लगाये। कहा कि एक साल पहले उनके यहां पानी में जहर मिला दिया गया था। लेकिन उक्त प्रकरण की अब तक पड़ताल नहीं की गई। कहा कि मामले में उनको जिला प्रशासन की ओर से सहयोग नहीं मिलता तो वह सूबे के मुख्यमंत्री योगी आदित्यनाथ को पत्र लिखकर प्रकरण की शिकायत करेंगी। </p>
      <p>
        <b>एएमयू से लेकर शहर ने छोड़ा साथ :</b>
      </p>
      <p>सलमा अंसारी ने कहा कि इस बार उनको काफी अकेलापन का अहसास हुआ है। हमेशा से एएमयू के गेस्ट हाउस में रुकती आई हैं। लेकिन इस बार एएमयू ने गेस्ट हाउस खाली न होने का हवाला देकर कही ओर रुकने का बात कही। ऐसे में ओल्ड ब्वायज एसोसिएशन के गेस्ट हाउस में रुकना पड़ा। उन्होंने कहा कि मदरसा में इतना बड़ा वाकया हो गया, लेकिन उनके किसी भी संबंधी ने हालचाल जानना भी जरूरी नहीं समझा। </p>
      <p>
        <b>चाचा नेहरू मदरसे में बम फेंकने के मामले में पड़ताल को पहुंची पुलिस</b>
      </p>
      <p>पूर्व उप राष्ट्रपति रहे हामिद अंसारी की पत्नी सलमा अंसारी द्वारा संचालित किए जा रहे मदरसा चाचा नेहरू स्कूल में फेंके गए सूतली बम की पड़ताल करने को शुक्रवार को पुलिस पहुंची। पुलिस ने पास में ही स्थित एक निजी हॉस्टल को भी देखा। पुलिस के अनुसार निजी हॉस्टल में रहने वाले बच्चों ने शरारत करते हुए बम फेंका था। मदरसे की तरफ वाले भाग में जाली लगवाई जाएगी। इंस्पेक्टर सिविल लाइन अमित कुमार ने बताया कि मौके पर जाकर सूतली बम की छानबीन की गई। जिसमें सामने आया कि दीपावली पर आतिशबाजी चलाने के दौरान निजी हॉस्टल में रहने वाले कुछ बच्चों ने सूतली बम फेंक दिया था। जो फटा नहीं, जिसे देख बच्चे घबरा गए थे। हॉस्टल संचालक को इस तरह की घटना न होने की सख्त हिदायत दी गई है।</p>
    </article>
  </body>
</html>