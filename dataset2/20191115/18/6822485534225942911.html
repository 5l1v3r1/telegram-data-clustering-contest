<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824094.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T18:00:00+00:00"/>
    <meta property="og:title" content="واعظی: یک ریال از افزایش قیمت بنزین به دولت نمی‌رسد"/>
    <meta property="og:description" content="به گزارش ایرنا، محمود واعظی، رئیس دفتر رئیس جمهور، با بیان اینکه بخش حمایت معیشتی از اقشار کم برخوردار و دهک‌های پایین از مزایا و اهداف طرح  اصلاح قیمت بنزین است، افزود: بحث اصلاح قیمت بنزین در جای خود موضوع بسیار مهمی است که می تواند کشور را به تعادل منطقی در مصرف برساند، آثار زیست محیطی خوبی داشته باشد و از همه مهم تر از قاچاق گسترده بنزین جلوگیری کند."/>
  </head>
  <body>
    <article>
      <h1>واعظی: یک ریال از افزایش قیمت بنزین به دولت نمی‌رسد</h1>
      <address>
        <time datetime="2019-11-15T18:00:00+00:00">15 Nov 2019, 18:00</time>
      </address>
      <p>رئیس دفتر رئیس جمهوری عملیاتی شدن مصوبه جلسه شورای عالی هماهنگی اقتصادی سران سه قوه درخصوص اصلاح قیمت بنزین را اقدام لازم و ضروری دانست و گفت: دولت پیش از این نیز درچند مقطع قصد داشت این تصمیم مهم را که مورد توافق همه مسئولان نظام است، اجرا کند که هربار به دلایلی با تاخیر مواجه شد.</p>
      <p>به گزارش ایرنا، محمود واعظی، رئیس دفتر رئیس جمهور، با بیان اینکه بخش حمایت معیشتی از اقشار کم برخوردار و دهک‌های پایین از مزایا و اهداف طرح  اصلاح قیمت بنزین است، افزود: بحث اصلاح قیمت بنزین در جای خود موضوع بسیار مهمی است که می تواند کشور را به تعادل منطقی در مصرف برساند، آثار زیست محیطی خوبی داشته باشد و از همه مهم تر از قاچاق گسترده بنزین جلوگیری کند.</p>
      <p>وی تصریح کرد: در  عین حال این موضوع که  منافع مالی حاصل از این طرح مستقیما میان مردم تقسیم می شود نیز از اهمیت زیادی برخوردار است.</p>
      <p>رئیس دفتر رئیس جمهوری با یادآوری اینکه تقریبا ۵۰ درصد از مردم خودروی شخصی ندارند یا در شهرستان‌های کوچک و روستاها زندگی می کنند، گفت: این جمعیت زیاد چرا باید تاوان قیمت ارزان بنزین را بدهند و این خود یک بی‌عدالتی محسوب می شد البته به این معنی نیست که هرکسی که خودرو ندارد نیازمند حمایت معیشتی دولت است اما قاطبه اینگونه است.</p>
      <p>واعظی ادامه داد: با اجرای طرح حمایت معیشتی دولت که تقریبا ۶۰ میلیون نفر در قالب ۱۸ میلیون خانوار را در بر می گیرد، بخشی از این بی عدالتی جبران می شود و حتی اگر این اصلاح قیمت عوارضی هم در پی داشته باشد، با ارزیابی هایی که در بانک مرکزی و سایر نهادهای اقتصادی ما بعمل آمده خیلی چشمگیر نخواهد بود و همچنان برای اقشار پایین جامعه این رقم معنی خواهد داشت.</p>
      <p>
        <b>اصلاح قیمت بنزین تصمیم همه ارکان نظام است</b>
      </p>
      <p>وی همچنین با بیان اینکه این تصمیم با اتفاق نظر سران سه قوه در جلسه شورای عالی هماهنگی اقتصادی اتخاد شد و به هیچ وجه اینگونه نیست که تصمیم  دولت بوده باشد، گفت: در اصل اصلاح قیمت بنزین تصمیم همه ارکان نظام بوده و همه در این تصمیم دخیل بوده اند و دولت صرفا مجری این طرح است.</p>
      <p>رئیس دفتر رئیس جمهوری توضیح داد: در این طرح بحث بر سر نحوه باز توزیع منافع بود که چند سناریو وجود داشت و دولت در نهایت به این جمع بندی رسید که منافع حاصل از این اصلاح قیمت را به صورت مستقیم در بین مردم بازتوزیع کند و شکل این بازتوزیع را نیز به گونه ای انجام دهد که عوارضی نداشته باشد.</p>
      <p>واعظی به اقدامات دولت برای اصلاح قیمت بنزین اشاره کرد و ادامه داد: در مقاطع دیگر هم دولت تصمیم داشت که این اصلاح قیمت را عملیاتی کند اما هر بار به دلایلی که تشریح آنها محل بحث نیست، این کار موکول به بعد شد.</p>
      <p>
        <b>یک ریال از افزایش قیمت بنزین به دولت تعلق نمی گیرد</b>
      </p>
      <p>رئیس دفتر رئیس جمهوری درخصوص این نگرانی که ممکن است اجرای این طرح عوارضی را به همراه داشته باشد، اظهار داشت: دولت همه تلاش خود را به کار گرفته است که اجرای این طرح عوارضی در پی نداشته باشد یا به حداقل برسد. از جمله تلاش بر این است که کالاها به وفور در بازار وجود داشته باشد و از طریق نظارت و مدیریت توزیع بازار از سوی دستگاه های حاکمیتی و نظارتی و تعامل با اتحادیه ها، سندیکاها و بخش های مسئول اجازه افزایش قیمت چه در خدمت و چه در کالاها داده نشود.</p>
      <p>واعظی با رد این شائبه که دولت اصلاح و افزایش قیمت بنزین را برای کسری بودجه خود انجام داده است، گفت: از آنجا که اساس آنچه از این مابه التفاوت به دست می آید به طور مستقیم به جیب مردم می رود و یک ریال از آن به دولت تعلق نمی گیرد، این شائبه بی اعتبار و نادرست است.</p>
      <p>بر اساس مصوبه شورای عالی هماهنگی اقتصادی سران قوا از بامداد جمعه ۲۴ آبان بنزین برای همه وسایل نقلیه بنزین سوز سهمیه بندی شد.</p>
      <p>طبق اطلاعیه شرکت ملی پخش فراورده‌های نفتی، قیمت بنزین معمولی سهمیه‌ای هر لیتر هزار و ۵۰۰ تومان و قیمت بنزین معمولی غیرسهمیه‌ای به ازای هر لیتر سه هزار تومان خواهد بود، همچنین قیمت بنزین سوپر هر لیتر سه هزار و ۵۰۰ تومان تعیین شده است.</p>
    </article>
  </body>
</html>