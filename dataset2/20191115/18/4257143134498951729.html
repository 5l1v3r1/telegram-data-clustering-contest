<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/egyre-durvabb-a-helyzet-velenceben-lezartak-a-szent-mark-teret"/>
    <meta property="og:site_name" content="infostart"/>
    <meta property="article:published_time" content="2019-11-15T18:34:42+00:00"/>
    <meta property="og:title" content="Egyre durvább a helyzet Velencében, lezárták a Szent Márk teret"/>
    <meta property="og:description" content="Ismét rendkívül magas tengerár zúdult pénteken Velencére, három nappal a rekordmagas dagály után, amelynek következtében az olasz kormány szükségállapotot hirdetett a dózsék városában."/>
  </head>
  <body>
    <article>
      <h1>Egyre durvább a helyzet Velencében, lezárták a Szent Márk teret</h1>
      <address><time datetime="2019-11-15T18:34:42+00:00">15 Nov 2019, 18:34</time> by <a rel="author">Infostart / MTI</a></address>
      <h3>Ismét rendkívül magas tengerár zúdult pénteken Velencére, három nappal a rekordmagas dagály után, amelynek következtében az olasz kormány szükségállapotot hirdetett a dózsék városában.</h3>
      <p>Velence polgármestere péntek délben elrendelte a híres Szent Márk tér lezárását. "Kötelességem lezáratni a Szent Márk teret, hogy minden egészségügyi kockázattól megkíméljem Velence polgárait" - jelentette ki Luigi Brugnaro. Az árvíz szintje 1,54 méter volt délben, a térségre heves esőzéseket és erős szelet jeleztek előre a meteorológiai szolgálatok.</p>
      <p>Kedd este a dagály szintje 53 éve óta a legmagasabb volt, 1,87 méteres, a második legmagasabb érték 1966. november 4. óta (1,94 méter). A víz templomokat, üzleteket, múzeumokat és szállodákat árasztott el a tenger királynőjeként is emlegetett világörökségi helyszínen. Több más kulturális intézményhez hasonlóan a Guggenheim múzeum pénteken akart újra kinyitni, de az időjárási viszonyok miatt mégsem tette.</p>
      <p>Luigi Brunaro pénteken bejelentette, hogy bankszámlát nyitnak mindazok számára, akik Olaszországban és külföldön segíteni kívánnak a helyreállításban. Guiseppe Conte olasz kormányfő csütörtökön bejárta a híres velencei csatornákat.</p>
      <blockquote>A kormány este szükségállapotot hirdetett ki Velencében, és bejelentette, hogy 20 millió euróval támogatja a legsürgősebb beavatkozásokat.</blockquote>
      <p>Brunaro pénteken a Twitteren közzétett videofelvételen már egymilliárd eurós károkról beszélt. A kora reggeli óráktól szirénák figyelmeztettek pénteken a veszélyre, és az ár ismét elöntötte a Szent Márk bazilika altemplomát.</p>
      <p>Az előrejelzések szerint a hét végén 1,1-1,2 méteres dagály várható. Normális feltételek között a 80-90 centiméteres vízszint már magasnak számít, de kezelhető. A polgármester az általános felmelegedést okolta a növekvő árvizekért. Becslések szerint a tenger szintje Velencénél több mint 20 centiméterrel magasabb, mint száz évvel korábban. Önkéntesek és diákok csoportjai érkeztek a városközpontba segíteni az üzletek megtisztításában. Az iskolák - akárcsak a hét nagy részén - zárva tartottak.</p>
      <p>Az Acqua Alta (árvíz) nevű, nemzetközi hírű könyvesboltban a munkatársak több ezernyi elázott könyvet és nyomtatványt próbáltak szárítani. A tengerár több mint 50 templomot rongált meg - közölte Dario Franceschini kulturális miniszter a városba látogatva. A csendőrség világszerte elismert és magasan képzett, különleges művészeti szakértőit vetették be a károk felmérésére, amely jó ideig eltart majd. "Amíg itt a víz, nehéz felmérni a teljes kárt" - mondta Franceschini. Hozzátette: adókedvezményekben részesítik azokat, akik hozzájárulnak az állami műemlékek restaurálási költségeihez, és iparművészek vesznek részt az egyházi műalkotások helyreállításában is.</p>
      <p>A város védelmét szolgáló Mózes (olaszul Mose, nevét a Kísérleti Elektromágneses Modul betűszavával megegyező azonos alakú szóról kapta) gátrendszert várhatóan 2021-ben helyezik üzembe. November 26-án különbizottság ül össze, hogy "megvitassa a problémák átfogó kezelését", így a tengerjárók kitiltását a történelmi városközpontból és a lagúna védelmét szolgáló gátrendszer helyzetét.</p>
      <p>
        <i>Nyitókép: MTI/EPA-ANSA/Andrea Merola</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/14/szuksegallapotot-hirdettek-velenceben"/>
        <a href="https://infostart.hu/eletmod/2019/11/14/csak-atmeneti-a-nyugalom-tobb-hullamban-jon-a-valtozas-itt-az-elorejelzes"/>
        <a href="https://infostart.hu/kulfold/2019/11/13/jelentes-velencebol-igy-sikerult-tul-lenni-az-arviz-nehezen"/>
        <a href="https://infostart.hu/eletmod/2019/11/13/katasztrofa-sujtotta-ovezette-nyilvanitottak-velencet"/>
        <a href="https://infostart.hu/kulfold/2019/11/12/a-legmagasabb-foku-riasztas-lepett-eletbe-hetmeteres-hullamokat-is-varnak"/>
      </related>
    </article>
  </body>
</html>