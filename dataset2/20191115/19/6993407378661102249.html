<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-detali-drugoi-bakhchysarajskoji-spravy-khizb-ut-takhrir/30274436.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T19:41:48+00:00"/>
    <meta property="og:title" content="Російський прокурор оголосив звинувачення фігурантам другої бахчисарайської «справи Хізб ут-Тахрір»"/>
    <meta property="og:description" content="Російський прокурор Ігор Колліков оголосив звинувачення фігурантам другої Бахчисарайської «справи Хізб ут-Тахрір» під час засідання Південного окружного військового суду Ростова-на-Дону. Як повідомляє"/>
  </head>
  <body>
    <article>
      <h1>Російський прокурор оголосив звинувачення фігурантам другої бахчисарайської «справи Хізб ут-Тахрір»</h1>
      <address>
        <time datetime="2019-11-15T19:41:48+00:00">15 Nov 2019, 19:41</time>
      </address>
      <p>Російський прокурор Ігор Колліков оголосив звинувачення фігурантам другої Бахчисарайської «справи Хізб ут-Тахрір» під час засідання Південного окружного військового суду Ростова-на-Дону. Як повідомляє кореспондент проекту Радіо Свобода Крим.Реалії, засідання відбулося у відкритому режим, до зали суду змогли потрапити близько 40 осіб, в тому числі і представники консульства України у Ростові-на-Дону.</p>
      <p>«Прокурор оголосив обвинувачення щодо всіх фігурантів. Сам обвинувальний висновок складається з близько півтори тисячі сторінок, однак прокурор вклався в 5 хвилин, щоб пояснити суть звинувачення», - розповів Крим.Реалії адвокат Назім Шеіхмамбетов.</p>
      <p>За його словами, суддя Різван Зубаиров неодноразово переривав обвинувачених, коли вони «стали висловлювати своє ставлення до обвинувачення».</p>
      <p>«І під час промови Сервера Мустафаєва суддя продовжив переривати. Мустафаєв заявив йому відвід. На цьому засідання було закінчено. Суд ухвалив рішення на наступному засіданні продовжити заслуховувати ставлення наших підзахисних до звинувачення. У сьогоднішньому засіданні своє ставлення до звинувачення встигли висловити Марлен Асанов, Сервер Мустафаєв, Сервер Зекір’яєв, Мемет Білялов », – розповів адвокат.</p>
      <p>Південний військовий окружний суд російського Ростова-на-Дону <a href="https://www.radiosvoboda.org/a/news-krym-sud-bakhchysaraiska-sprava-khizb-ut-takhrir/30273273.html">почав розглядати по суті </a>другу бахчисарайську «справу Хізб ут-Тахрір» 15 листопада.</p>
      <p>У жовтні 2017 року російські силовики заарештували шістьох жителів Бахчисарая. Це Тимур Ібрагімов, Марлен Асанов, Мемет Бєлялов, Сейран Салієв, Сервер Зекір’яєв і Ернес Аметов. ФСБ Росії інкримінує їм участь у забороненій у Росії та анексованому нею Криму організації «Хізб ут-Тахрір».</p>
      <p>21 травня 2018 року в Криму затримали координатора «Кримської солідарності» Сервера Мустафаєва і жителя села Долинне Бахчисарайського району Едема Смаїлова. Звинувачення проти них долучили до Бахчисарайської «справи Хізб ут-Тахрір».</p>
    </article>
  </body>
</html>