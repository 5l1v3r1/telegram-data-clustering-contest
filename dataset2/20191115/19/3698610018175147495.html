<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-sizo-simferopolya-porushuyut-prava-politv-yaznya-zahteya-denisova-329862_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T19:01:00+00:00"/>
    <meta property="og:title" content="У СІЗО Сімферополя порушують права політв'язня Захтея — Денісова"/>
    <meta property="og:description" content="Фігуранту справи українських диверсантів, у якого погіршився стан здоров'я, не  надають необхідну медичну допомогу."/>
  </head>
  <body>
    <article>
      <h1>У СІЗО Сімферополя порушують права політв'язня Захтея — Денісова</h1>
      <h2>Фігуранту "справи українських диверсантів", у якого погіршився стан здоров'я, не  надають необхідну медичну допомогу.</h2>
      <address>
        <time datetime="2019-11-15T19:01:00+00:00">15 Nov 2019, 19:01</time>
      </address>
      <p>Уповноважена Верховної Ради з прав людини Людмила Денісова повідомила про те, що в СІЗО окупованого Сімферополя не надають необхідну медичну допомогу українському політв'язню та фігуранту "справи українських диверсантів" <b><a href="https://dt.ua/UKRAINE/ukrayinskiy-diversant-zahtey-vidmovivsya-vid-rosiyskogo-gromadyanstva-roszmi-235823_.html">Андрію Захтею</a></b>. В українця погіршився стан здоров'я.</p>
      <p>"Права громадянина України Андрія Захтея, який утримується в "ФКУ ИК 1 УФСИН России по Республике Крым и г. Севастополю" - порушено. Згідно з наявною інформацією в Андрія Захтея сильно погіршився стан здоров'я, зокрема, загострилися хронічні захворювання. Він скаржиться на головний біль, болі в спині у зв'язку з травмою хребта та оніміння рук і ніг. Крім того, є проблеми з зубами", - повідомила Денісова.</p>
      <p>Вона додала, що незважаючи на проблеми зі здоров'ям, співробітники слідчого ізолятора не надають Захтею необхідну медичну допомогу.</p>
      <p>"Зазначені факти суперечать гарантованим нормам ст. 3 Конвенції про захист прав людини і основних свобод та пункту 22 мінімальних стандартних правил поводження з ув'язненими від 30.08.1955, схвалених Економічною та Соціальною Радою ООН", - зауважила омбудсвумен.</p>
      <p>Вона повідомила, що звернулася до російської колеги Тетяни Москалькової із вимогою вжити відповідних заходів для відновлення прав Андрія Захтея, а саме сприяти в проведенні повного медичного обстеження, за результатами якого надати кваліфіковану медичну допомогу.</p>
      <p>Напередодні дружина українця Оксана Захтей повідомила про те, що у її чоловіка <b><a href="https://dt.ua/UKRAINE/u-politv-yaznya-zahteya-zagostrilisya-hronichni-zahvoryuvannya-druzhina-329667_.html">погіршився стан здоров'я</a></b>. За її словами, Захтею дають знеболюючі, "але спеціалізованої допомоги немає".</p>
      <p>Як повідомлялося, Андрій Захтей <b><a href="https://dt.ua/UKRAINE/figurant-spravi-ukrayinskih-diversantiv-zahtey-napisav-prohannya-pro-pomiluvannya-druzhina-323014_.html">написав прохання про помилування</a></b> президенту РФ Володимиру Путіну після того, як дізнався, що його немає в списках на обмін, який відбувся 7 вересня.</p>
      <p>10 серпня 2016 року ФСБ РФ звинуватила Головне управління розвідки Міністерства оборони України в спрямуванні на територію окупованого Криму диверсантів і веденні "масованих обстрілів". Одним із затриманих "українських диверсантів" виявився 39-річний житель Енергодара Євген Панов. Крім нього <b><a href="https://dt.ua/UKRAINE/u-rosiyi-nazvali-im-ya-sche-odnogo-ukrayinskogo-diversanta-shoplenogo-fsb-u-krimu-216044_.html">співробітники ФСБ затримали Андрія Захтея</a></b>.</p>
      <p>Захтея окупаційний "суд" Криму <b><a href="https://dt.ua/UKRAINE/sud-aneksovanogo-krimu-zasudiv-ukrayincya-zahteya-do-shesti-rokiv-koloniyi-suvorogo-rezhimu-269497_.html">засудив до шести з половиною років колонії</a></b> суворого режиму. <b><a href="https://dt.ua/UKRAINE/u-krimu-figuranta-spravi-ukrayinskih-diversantiv-panova-zasudili-do-vosmi-rokiv-koloniyi-282926_.html">Панова - до восьми років колонії</a></b> суворого режиму. Андрій Захтей відбуває "покарання" у колонії сімферопольській колонії.</p>
      <p>У листопаді минулого року Захтей <b><a href="https://dt.ua/UKRAINE/ukrayinskiy-diversant-zahtey-podav-dokumenti-na-ekstradiciyu-zhurnalist-293631_.html">подав документи для екстрадиції в Україну</a></b>. Таке саме прохання його дружина подала в Міністерство юстиції України. Крім цього, Захтей підписав досудову угоду зі слідством, однією з умов якої була його відмова від адвоката.</p>
      <p>Загалом у "справі українських диверсантів" утримуються у неволі 10 осіб: Андрій Захтей, Редван Сулейманов, Володимир Дудка, Дмитро Штибліков, Олексій Бессарабов, Гліб Шаблій, Олексій Стогній, Геннадій Лімешко, Ганна Сухоносова, Дмитро Долгополов.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>