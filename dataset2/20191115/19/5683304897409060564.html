<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/india-resumes-buying-malaysian-palm-oil-as-kuala-lumpur-offers-discount-traders.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T19:01:00+00:00"/>
    <meta property="og:title" content="കശ്മീർ ഭിന്നത: നിർത്തിവച്ച മലേഷ്യൻ പാമോയിൽ ഇറക്കുമതി പുനഃരാരംഭിച്ചു"/>
    <meta property="og:description" content="മുംബൈ ∙ കശ്മീർ വിഷയത്തെ തുടർന്ന് നിർത്തിവച്ച മലേഷ്യൻ പാമോയിൽ ഇറക്കുമതി ഇന്ത്യൻ വ്യാപാരികൾ പുനരാരംഭിച്ചു. ഒരു മാസത്തെ താൽക്കാലിക മുടക്കത്തിനു ശേഷം.Kashmir Issue. Malaysia. Palm oil. Manorama News. Manorama Online. Latest News. Malaylam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കശ്മീർ ഭിന്നത: നിർത്തിവച്ച മലേഷ്യൻ പാമോയിൽ ഇറക്കുമതി പുനഃരാരംഭിച്ചു</h1>
      <address><time datetime="2019-11-15T19:01:00+00:00">15 Nov 2019, 19:01</time> by <a rel="author">മനോരമ ലേഖകൻ</a></address>
      <p>മുംബൈ ∙ കശ്മീർ വിഷയത്തെ തുടർന്ന് നിർത്തിവച്ച മലേഷ്യൻ പാമോയിൽ ഇറക്കുമതി ഇന്ത്യൻ വ്യാപാരികൾ പുനഃരാരംഭിച്ചു. ഒരു മാസത്തെ താൽക്കാലിക മുടക്കത്തിനു ശേഷം പുനഃരാരംഭിച്ച വ്യാപാരത്തിൽ മലേഷ്യൻ വ്യാപാരികൾ ഒരു ടണ്ണിന് അഞ്ചു ഡോളർ വീതം ഇളവ് വാഗ്ദാനം ചെയ്തെന്നാണ് റിപ്പോർട്ടുകൾ.</p>
      <p>ഈ വർഷം മലേഷ്യയിൽനിന്ന് ഏറ്റവും കൂടുതൽ പാമോയിൽ വാങ്ങിയ രാജ്യമായ ഇന്ത്യ, ഡിസംബറിൽ 70,000 ടൺ വാങ്ങാനാണ് കരാറുണ്ടാക്കിയത്. ഇത് മലേഷ്യന്‍ പാമോയിലിന്റെ വില ഉയർത്തും. രണ്ടു വർഷത്തിനിടെയുള്ള ഏറ്റവും ഉയർന്ന നിരക്കിലാണ് ഇപ്പോൾ.‌</p>
      <p>മലേഷ്യൻ സമ്പദ്‌വ്യവസ്ഥയ്ക്ക് പാമോയിൽ നിർണായകമാണ്. കഴിഞ്ഞ വർഷം മലേഷ്യയുടെ മൊത്ത ആഭ്യന്തര ഉൽപാദനത്തിന്റെ 2.8 ശതമാനവും മൊത്തം കയറ്റുമതിയുടെ 4.5 ശതമാനവും പാമോയിലിൽ നിന്നായിരുന്നു. ലോകത്തിൽ ഏറ്റവും അധികം പാമോയിൽ ഉൽ‌പാദിപ്പിക്കുന്ന ഇന്തൊനീഷ്യയ്ക്കു തൊട്ടുപിന്നിലാണ് മലേഷ്യ.</p>
      <p>കശ്മീർ വിഷയത്തിൽ മലേഷ്യ ഇന്ത്യയെ വിമർശിച്ചതിനു പിന്നാലെ, മലേഷ്യയിൽനിന്നുള്ള പാമോയിൽ ഇറക്കുമതിക്ക് ഇന്ത്യ അധികനികുതി ഏർപ്പെടുത്തുമെന്നു ഭയന്ന് ഇന്ത്യൻ വ്യാപാരികൾ അവിടെനിന്നുള്ള ഇറക്കുമതി നിർത്തിവച്ചിരിക്കുകയായിരുന്നു. ഇന്തൊനീഷ്യൻ പാമോയിലിനെക്കാൾ വിലക്കുറവിൽ മലേഷ്യൻ എണ്ണ ലഭ്യമായതോടെ ഇന്ത്യയിൽനിന്നുള്ള എണ്ണവ്യാപാരികൾ ചെറിയ അളവിൽ മലേഷ്യൻ പാമോയിൽ വാങ്ങിത്തുടങ്ങിയിട്ടുണ്ട്. </p>
      <p>എന്നാൽ മലേഷ്യയിൽ നിന്ന് പാമോയിൽ ഇറക്കുമതി ചെയ്യുന്നതിനെക്കുറിച്ച്  സർക്കാർ ഔദ്യോഗികമായി ഒന്നും പറഞ്ഞിട്ടില്ല. ‘തർക്കം ഒരു മാസമായി തുടരുകയാണ്. എന്നിട്ടും ഇന്ത്യ നടപടികളുമായി മുന്നോട്ട് വന്നിട്ടില്ല. മലേഷ്യൻ പാമോയിലിനു തീരുവ ചുമത്തില്ലെന്ന കണക്കുകൂട്ടലിൽ ചില വ്യാപാരികൾ വാങ്ങുന്നുണ്ട്’. മുംബൈയിലെ ഒരു വ്യാപാരി പറഞ്ഞു. </p>
      <p>ഇന്ത്യയുടെ മൊത്തം ഭക്ഷ്യ എണ്ണ ഇറക്കുമതിയുടെ മൂന്നിൽ രണ്ട് ഭാഗവും പാമോയിൽ ആണ്. ഇന്തൊനീഷ്യ, മലേഷ്യ എന്നിവിടങ്ങളിൽ നിന്ന് ഇന്ത്യ പ്രതിവർഷം 9 ദശലക്ഷം ടണ്ണിലധികം പാമോയിൽ വാങ്ങുന്നു. 2019 ന്റെ ആദ്യ 10 മാസങ്ങളിൽ ഇന്ത്യ 4.1 ദശലക്ഷം ടൺ മലേഷ്യൻ പാമോയിൽ വാങ്ങിയതായി മലേഷ്യൻ പാമോയിൽ ബോർഡിന്റെ (എം‌പി‌ഒബി) കണക്കുകൾ വ്യക്തമാക്കുന്നു. എന്നാൽ മലേഷ്യൻ പാമോയിൽ ഇറക്കുമതി ഒക്ടോബറിൽ 219,956 ടണ്ണായി കുറഞ്ഞു. സെപ്റ്റംബറിൽ 310,648 ടണ്ണിലും ഓഗസ്റ്റിൽ 550,452 ടണ്ണുമായിരുന്നു. </p>
      <p>ലോകത്ത് ഏറ്റവും കൂടുതൽ ഭക്ഷ്യ എണ്ണ ഇറക്കുമതി ചെയ്യുന്ന രാജ്യമായ ഇന്ത്യ അർജന്റീനയിൽ നിന്നും ബ്രസീലിൽ നിന്നും സോയ എണ്ണയും യുക്രെയ്നിൽ നിന്ന് സൂര്യകാന്തി എണ്ണയും വാങ്ങുന്നുണ്ട്. പാമോയിൽ വാങ്ങുന്നത് ഇന്ത്യ പുനഃരാരംഭിച്ചതായി റോയിട്ടേഴ്സ് റിപ്പോർട്ട് ചെയ്തതിനു പിന്നാലെ മലേഷ്യൻ പാമോയിൽ കമ്പനികളുടെ ഓഹരികൾ നഷ്ടം മറികടന്നു ലാഭത്തിലാണ് വെള്ളിയാഴ്ച ക്ലോസ് ചെയ്തത്.</p>
      <p><b>English Summary:</b> India resumes buying Malaysian palm oil</p>
    </article>
  </body>
</html>