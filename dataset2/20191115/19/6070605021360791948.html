<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Messi-Argentina-Brasil_0_2344565717.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T19:59:27+00:00"/>
    <meta property="og:title" content="Messi torna a la selecció marcant el gol del triomf contra el Brasil (1-0)"/>
    <meta property="og:description" content="Espanya goleja amb gols dels catalans Gerard Moreno i Dani Olmo (7-0)"/>
  </head>
  <body>
    <article>
      <h1>Messi torna a la selecció marcant el gol del triomf contra el Brasil (1-0)</h1>
      <h2>Espanya goleja amb gols dels catalans Gerard Moreno i Dani Olmo (7-0)</h2>
      <address>
        <time datetime="2019-11-15T19:59:27+00:00">15 Nov 2019, 19:59</time>
      </address>
      <p>Leo Messi, amb un gol al minut 12, va decidir el Superclàssic de les Amèriques, duel que cada any juguen els argentins contra el Brasil. El partit, jugat a l'Aràbia Saudita, era el retorn de Messi amb la selecció després d'uns partits sancionat.</p>
      <p>Als vuit minuts, en un descuit de Joan Foyth, Roberto Firmino va robar la pilota i va donar una assistència a Gabriel Jesús, que va ser aturat per Germán Pezzella. L'àrbitre neozelandès Matthew Cong va sancionar la falta amb penal, però el davanter del Manchester City el va fallar.</p>
      <p>Dos minuts després, va respondre l'Argentina amb un atac de Messi, que va ser desequilibrat per Alex Sandro. Penal. El davanter del Barcelona el va llançar i el porter brasiler Alisson va interceptar la pilota, però l'astre argentí va aprofitar el rebuig per fer el 0-1. A partir d'aquest moment, el Brasil es va llançar a l'atac a la recerca de l'empat, però l'Argentina va saber defensar-se en un partit en què el madridista Rodrygo va debutar amb el Brasil.</p>
      <figure>
        <a href="https://www.ara.cat/2019/11/15/esports/barca/Cazorla-ha-marcat-contra-Malta_2344575788_67427691_800x533.jpg">
          <img src="https://www.ara.cat/2019/11/15/esports/barca/Cazorla-ha-marcat-contra-Malta_2344575788_67427691_800x533.jpg"/>
        </a>
        <figcaption>Cazorla ha marcat contra Malta / EFE</figcaption>
      </figure>
      <h3>Espanya goleja (7-0)</h3>
      <p>Espanya, ja classificada per jugar la propera Eurocopa, ha golejat Malta per 7-0 a Cadis. Cap jugador del Barça ha estat titular a les ordres d'un Robert Moreno que va fet debutar com a titular el porter català del Roma Pau López. Els catalans Gerard Moreno i Dani Olmo han marcat gols. També ho ha fet per primer cop des de l'any 2015 Santi Cazorla i el defensa debutant Pau Torres, del Vila-real.</p>
      <p>L'Uruguai, per la seva banda, ha derrotat Hongria en un partit amistós per 1-2, partit que han jugat el blaugrana Luis Suárez i el gironí Stuani.</p>
      <p> <br/> </p>
    </article>
  </body>
</html>