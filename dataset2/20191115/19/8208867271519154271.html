<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/vari/2019/11/15/news/nuoto_sun_yang_respinge_le_accuse_di_doping_ispettori_senza_documenti_necessari_-241212277/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T19:54:00+00:00"/>
    <meta property="og:title" content="Nuoto, Sun Yang respinge le accuse doping: &quot;Ispettori senza documenti necessari&quot;"/>
    <meta property="og:description" content="E' iniziato a Montreux in Svizzera il processo sportivo più mediatico della storia che vede coinvolto il fuoriclasse nuotatore"/>
  </head>
  <body>
    <article>
      <h1>Nuoto, Sun Yang respinge le accuse doping: "Ispettori senza documenti necessari"</h1>
      <h2>E' iniziato a Montreux in Svizzera il processo sportivo più mediatico della storia che vede coinvolto il fuoriclasse nuotatore cinese che si difende: "Non potevo identificare chi è venuto da me e quindi loro non potevano portare via alcun campione di sangue e urine"</h2>
      <address>
        <time datetime="2019-11-15T19:54:00+00:00">15 Nov 2019, 19:54</time>
      </address>
      <p><b>LOSANNA</b> -  Tra difficoltà nel servizio di traduzione simultanea, è cominciato oggi presso il Fairmont Le Montreux Palace di Montreux in Svizzera il processo sportivo più mediatico della storia che vede coinvolto il fuoriclasse nuotatore cinese Sun Yang. Gli ispettori antidoping che si erano presentati alla sua porta non avevano le carte in regola per reclamare i suoi campioni di sangue e urina. Verte su questo la difesa del cinese.</p>
      <h3>"Nessun documento in regola"</h3>
      <p>L'udienza pubblica, la seconda della storia, dinnanzi al Tribunale Arbitrale Sportivo (Tas) di Losanna, vede l'agenzia mondiale antidoping (Wada) ricorrere contro il nuotatore ma anche la federazione mondiale di nuoto (Fina). La richiesta della Wada è di infliggere una squalifica al 27enne nuotatore non inferiore ai due anni e a un massimo di otto. La Fina, che aveva risolto il caso con una ammonizione perché "Sun Yang non aveva violato una norma antidoping", è accusata di non aver preso provvedimenti pesanti nei confronti di Sun Yang a seguito della distruzione delle provette contenenti urine e sangue da parte delle sue guardie del corpo nel settembre 2018 nella sua abitazione nella provincia di Zhejiang. "Mi sono accorto che gli ispettori venuti a controllarmi, non avevano i documenti in regola per dimostrare la loro identificazione e quindi non potevano portare via alcun campione di sangue e urine - ha detto Sun dinnanzi agli arbitri del panel del Tas presieduto dall'italiano Franco Frattini -. A un certo punto mentre stava per iniziare il prelievo del sangue, uno degli assistenti degli ispettori antidoping si è messo a girare un video della stanza".</p>
      <h3>Cosa era successo</h3>
      <p>La vicenda ha origine nel settembre dello scorso anno quando il 27enne olimpionico cinese, raggiunto nella sua casa nella provincia di Zhejiang per un controllo a sorpresa, fa distruggere a martellate le fiale contenenti il suo sangue che sarebbero dovute essere sottoposte ai test. La Fina lo scorso gennaio ha aperto un'inchiesta ma alla fine ha assolto Sun Yang che, pur criticato per l'atteggiamento aggressivo, non poteva essere ritenuto responsabile di violazioni antidoping. Di diverso avviso la Wada, che ha presentato ricorso al Tas e adesso vuole un verdetto di colpevolezza.<br/> </p>
    </article>
  </body>
</html>