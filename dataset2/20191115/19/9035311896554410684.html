<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/kalin-s-400-ve-f-35-icin-abd-ile-ortak-mekanizma-calismalara-basladi"/>
    <meta property="og:site_name" content="euronews"/>
    <meta property="article:published_time" content="2019-11-15T19:20:58+00:00"/>
    <meta property="og:title" content="Kalın: S-400 ve F-35 için ABD ile ortak mekanizma çalışmalara başladı"/>
    <meta property="og:description" content="Cumhurbaşkanlığı Sözcüsü İbrahim Kalın, S-400'ler ile F-35'ler konusunda ABD ile ortak mekanizmanın bugün çalışmalara başladığını söyledi."/>
  </head>
  <body>
    <article>
      <h1>Kalın: S-400 ve F-35 için ABD ile ortak mekanizma çalışmalara başladı</h1>
      <address><time datetime="2019-11-15T19:20:58+00:00">15 Nov 2019, 19:20</time> by <a rel="author">Euronews </a></address>
      <p>Cumhurbaşkanlığı Sözcüsü İbrahim Kalın, S-400'ler ile F-35'ler konusunda ABD ile ortak mekanizmanın bugün çalışmalara başladığını söyledi.</p>
      <p>TRT Haber kanalına konuşan İbrahim Kalın, "Beyaz Saray'da yapılan görüşmede benle O'Brien (Beyaz Saray Ulusal Güvenlik Danışmanı) görevlendirildik. Biz S-400'leri alma kararını bir gecede vermedik.<br/>S-400 ve F-35 için ortak mekanizma bugün itibariyle çalışmalara başladı. S-400'ler NATO sistemine entegre edilmeyecek. Süreç ABD ile ikili ilerleyecek" dedi.</p>
      <p>Kalın konuşmasının devamında, "Diyorlar ki S-400'leri elinizden 'çıkarmazsanız kat sayı uygularız'. Sonra dediler ki 'Türkiye'ye geldiği gün yaptırımı başlatırız', bu aşamayı da geçtik. Şimdi 'aktif hale getirdiğiniz takdirde' diyorlar. Türkiye NATO üyesi diyeceksiniz, Türkiye bir alternatif aramaya başladığında da ittifaktan kopmakla suçlayacaksınız. Geri adım söz konusu değil, Türkiye S-400'ü aktif edecek" ifadelerini kullandı.</p>
      <h3>"Graham 'Türkiye burayı işgal etti' gibi bir cümle kurmaya çalıştı, Cumhurbaşkanımız 'Dur' dedi</h3>
      <p>Kalın görüşme esnasında Türkiye'nin Suriye'deki harekatına ilişkin geçen diyaloğu şu sözlerle anlattı:</p>
      <p>"Senatörler 'Kürtler' dedi, Cumhurbaşkanımız da düzeltti 'Siz teröristlerden bahsediyorsunuz' dedi. 'Evet haklısınız' dediler. Cumhurbaşkanımızın önünde tartışıyorlar. Kendi aralarında da görüş birliği yok.</p>
      <p>Lindsey Graham 'Türkiye burayı işgal etti' gibi bir cümle kurmaya çalıştı. Cumhurbaşkanımız 'Dur bakalım sen böyle bir cümle kuramazsın' dedi.</p>
      <ul>
        <li>
          <a href="https://tr.euronews.com/2019/11/14/erdogan-s-400-u-tamamen-kald-rma-egemenlik-haklarimiz-uzerinde-tasarruf-olur">Erdoğan: S-400'ü bırakıp tamamen Patriot'a yönelmemiz gibi bir şey olamaz</a>
        </li>
        <li>
          <a href="https://tr.euronews.com/2019/11/14/trump-erdogan-gorusmesi-buzlar-cozuldu-mu">Trump-Erdoğan görüşmesi: Buzlar çözüldü mü?</a>
        </li>
      </ul>
      <h3>'Putin'in Türkiye ziyareti planlandı'</h3>
      <p>Kalın, ocak ayının ilk haftasında Rusya Devlet Başkanı Vladimir Putin'in Türkiye'yi ziyaretinin planlandığını da söyledi. Kalın, Putin'in ziyareti ile ilgili "Hem TürkAkım'ın tamamlanmasına binaen bir tören yapılacak hem de ikili ilişkiler görüşülecek" dedi.</p>
      <h3>'Washington ziyareti kriz, kopuş, kavga gibi beklentileri boşa çıkarttı'</h3>
      <p>Kalın, dün Twitter hesabından yaptığı açıklamada, Cumhurbaşkanı Recep Tayyip Erdoğan'ın ABD ziyaretine ilişkin, "Cumhurbaşkanımız Erdoğan'ın ulusal çıkarlar, egemenlik haklarına saygı ve doğru bilgiye dayalı diyalog ve müzakere zemininde gerçekleşen Washington ziyareti kriz, kopuş, kavga, vs. beklentilerini boşa çıkarttı. Makul ve meşru olan eninde sonunda kazanacaktır" ifadelerini kullanmıştı.</p>
    </article>
  </body>
</html>