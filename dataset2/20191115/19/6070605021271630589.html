<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/suplements/ciencia/any-internacional-taula-periodica-tarragona_0_2345165500.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T19:41:52+00:00"/>
    <meta property="og:title" content="La química unida salvarà el planeta"/>
    <meta property="og:description" content="L’Any Internacional de la Taula Periòdica tanca amb una gran festa reivindicativa a Tarragona"/>
  </head>
  <body>
    <article>
      <h1>La química unida salvarà el planeta</h1>
      <h2>L’Any Internacional de la Taula Periòdica tanca amb una gran festa reivindicativa a Tarragona</h2>
      <address>
        <time datetime="2019-11-15T19:41:52+00:00">15 Nov 2019, 19:41</time>
      </address>
      <p>L’Assemblea General de les Nacions Unides (ONU) ha proclamat el 2019 Any Internacional de la Taula Periòdica dels Elements Químics (AITP), 150 anys després que Dmitri Mendeléiev la formulés per primera vegada. La celebració pretenia, també, donar a conèixer el paper de la química en la recerca de solucions als reptes mundials, com ara la crisi climàtica, l’alimentació o la salut.</p>
      <p>“Un altre any podríem haver homenatjat la taula periòdica sense fer referència als problemes ecològics, però ja no podem estar tancats només en les nostres cabòries”, va reivindicar dijous el vicepresident de l’Institut d’Estudis Catalans, Jaume de Puig, durant l’acte de cloenda de l’AITP, que es va celebrar a Tarragona amb més d’un centenar d’assistents. “Els grans canvis històrics es produeixen primer a les consciències. Ens hem d’obrir i actuar conjuntament, perquè ens estem menjant el planeta, i no ens el podem acabar o ell acabarà amb les nostres vides”, va defensar De Puig en la clausura de l’acte a l’Auditori de la Diputació de Tarragona.</p>
      <p>A Catalunya, el pol químic més important del sud d’Europa, les activitats de l’any commemoratiu les ha centralitzat la Societat Catalana de Química, societat filial de l’Institut d’Estudis Catalans, amb la coordinació de Teresa Roig i la col·laboració d’universitats, centres de recerca i institucions de tot el territori. Les activitats buscaven atreure nous talents -amb especial èmfasi en la incorporació de la dona a la ciència-, per assegurar una generació de científics que trobin solucions als reptes mundials.</p>
      <p>El paper de la dona i el creixement sostenible van ser punts destacats de l’acte de cloenda de l’AITP. Amb el bioquímic Pere Estupinyà com a mestre de cerimònies, la cita va comptar amb el monòleg <i>La química dels sentiments</i>, del doctor en biologia i col·laborador de l’ARA David Bueno, i amb la lectura del poema <i>La taula periòdica</i>, dramatitzada i musicada per Sílvia Panisello i Sinta Salvadó.</p>
      <p>L’activitat central va ser el col·loqui <i>Quo vadis, química?</i>, amb la presència de Carmen Claver, directora de la Unitat de Tecnologies Químiques d’Eurecat i professora a la URV; Xavier Marcet, consultor en innovació corporativa; Carles Navarro, director general de BASF Española i president de FEIQUE; i Cinta Pastor, vicedegana del Col·legi d’Enginyers Graduats i Enginyers Técnics Industrials de Barcelona.</p>
      <h3>Emissions zero l’any 2050</h3>
      <p>“La preocupació a Europa és clara -va començar Claver-. ¿Serem capaços d’arribar l’any 2050 a un nivell d’emissions de CO<sub> 2</sub> zero? En serem capaços, però només amb una acció conjunta de la ciència, la tecnologia i el teixit empresarial”. “Sense ciència i tecnologia no anem enlloc, però també necessitem finançament i formació. Per això cal implicar la societat i les administracions”, va defensar.</p>
      <p>Carles Navarro hi va estar d’acord. “Els reptes que tenim al davantsón majúsculs. El nostre sistema de vida, extreure, produir, consumir i rebutjar, no és sostenible”, va afirmar Navarro, contundent a l’hora de defensar que “sense planeta no hi ha economia”.</p>
      <p>“La química és molt intensiva en el consum de recursos, i per sort moltes empreses volen ser part de la solució i no del problema”, va dir l’empresari, clar també a l’hora d’assenyalar la responsabilitat del sector: “BASF va emetre 23 milions de tones de CO<sub> 2</sub>, i això no pot continuar així, hem de trobar maneres d’aprofitar el CO<sub> 2</sub> perquè entri en el procés de circulació de la nostra activitat”. “La clau del desenvolupament sostenible és l’economia circular. Si no, no surten els comptes”, va coincidir Carmen Claver. Xavier Marcet, per la seva banda, va subratllar que la formació en innovació ha estat molt orientada a la funcionalitat, i que ara cal orientar-la també a la sostenibilitat. “A Europa hem de ser especialistes en netejar el món, és la nostra oportunitat”.</p>
      <p>En aquest sentit, Cinta Pastor es va mostrar esperançada. “Abans la vora del Besòs era una autèntica claveguera, però treballant conjuntament amb el sector hem aconseguit reduir els residus. Els químics tenim un gran paper, i és un paper esperançador”. També ho és el de les químiques, esclar: “Que la taula periòdica, que reuneix tots els elements, sigui el símbol d’una societat equitativa i justa; i no ho serà si no hi som les dones”, va concloure Pastor.</p>
      <h3>Un any ple de bona química</h3>
      <p>Carles Bo, president de la Societat Catalana de Química, va acomiadar l’acte amb un agraïment a totes les persones que han fet possible l’AITP i amb u desig de “bona química” per al futur. Algunes de les activitats més rellevants han estat l’enviament de la taula periòdica impresa actualitzada a tots els instituts, escoles i universitats; els premis de la Societat Catalana de Química i l’EUChemS als millors vídeos divulgatius fets per joves; o els col·loquis amb investigadors de centres de recerca i universitats als CaixaForum de tot el territori.</p>
    </article>
  </body>
</html>