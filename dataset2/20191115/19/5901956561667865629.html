<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/seksi/clanek/sest-znakov-da-vas-partner-obozuje-243392"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T19:33:00+00:00"/>
    <meta property="og:title" content="Šest znakov, da vas partner obožuje"/>
    <meta property="og:description" content="Če kdaj podvomite, ali je partner še vedno tako nor na vas kot nekoč, pomislite, ali vam ljubezen izkazuje na način, ki to potrjuje. 1. Ni skrivnosti Partner, ki vas ljubi, pred vami nima posebnih..."/>
  </head>
  <body>
    <article>
      <h1>Šest znakov, da vas partner obožuje</h1>
      <h2>Če kdaj podvomite o partnerjevi ljubezni, pomislite, ali vam ponuja našteto Če z vami deli skrivnosti, pozornost, čas, denar, ne skrbite</h2>
      <address><time datetime="2019-11-15T19:33:00+00:00">15 Nov 2019, 19:33</time> by <a rel="author">Katarina Golob</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1614082.jpg"/>
          <figcaption>Pomembno je, da se zna nasmejati skupaj z vami. FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/316169.jpg"/>
          <figcaption>Kdor ljubi, lahko spreminja tudi svoje navade. FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/458403.jpg"/>
          <figcaption>GETTY IMAGES/ISTOCKPHOTOLjubeča partnerja skupaj preživljata tudi prosti čas. FOTO: GULIVER/GETTY IMAGES</figcaption>
        </figure>
      </slideshow>
      <p>Če kdaj podvomite, ali je partner še vedno tako nor na vas kot nekoč, pomislite, ali vam ljubezen izkazuje na način, ki to potrjuje.</p>
      <h3>1. Ni skrivnosti</h3>
      <p>Partner, ki vas ljubi, pred vami nima posebnih skrivnosti. Lahko ima svoje stvari, a to niso zares skrivnosti, nekaj drugega pa je resno skrivanje in prikrivanje stvari. Kdor pa pušča telefon, elektronsko pošto in podobne reči odprte, da jih lahko partner vsak hip prebere, je tudi sam vreden zaupanja.</p>
      <h3>2. Deljenje</h3>
      <p>Včasih se lahko partnerja še tako ljubita, a če ne znata deliti, je na dolge proge to lahko zelo mučna zgodba, če se tega ne naučita. Tisti, ki deli svoj čas, pozornost, denar pa tudi svoje stvari in celo hrano s krožnika, bi za partnerja naredil vse.</p>
      <h3>3. Interes</h3>
      <p>Sčasoma ima skoraj vsak manj volje, da bi se naučil novih reči, a ko je govor o partnerju, lahko na stvar pogledate drugače. Morda ni vse, kar počnete, po okusu vašega partnerja, a vam je pripravljen prisluhniti, vas spodbujati, se zanimati za vaš napredek ali se vam celo pridružiti samo zato, da je lahko z vami, kar pomeni, da vas ceni in da je pripravljen rasti skupaj z vami.</p>
      <h3>4. Spreminjanje navad</h3>
      <p>Tako kot učenje novih stvari je težko tudi spreminjanje navad in partner, ki mu ni odveč, da se prilagaja, tudi če je za to treba pri sebi kaj spremeniti, je dokaz, da ljubezen dela čudeže. Seveda te stvari delujejo bolje, če tečejo obojestransko.</p>
      <h3>5. Biti tu za vas</h3>
      <p>V življenju skoraj nikomur ni samo z rožicami postlano, pridejo vzponi in padci, bolezni, krediti ... Partner, ki se ne vda, temveč bije bitko z vami, kupuje pomaranče in prešteva z vami, koliko je ostalo do konca meseca, je tu za vas in vam na najlepši možni način kaže, kako zelo vas ljubi.</p>
      <h3>6. Smeje se z vami</h3>
      <p>Pomembno je, da vas partner podpira, vas razume, spoštuje, se pogovarja z vami in upošteva vaše mnenje, ampak zelo pomembno je tudi, da se zna nasmejati skupaj z vami ali vas celo nasmejati. To je že čudež, ki pa se lahko zgodi vsak dan znova. </p>
    </article>
  </body>
</html>