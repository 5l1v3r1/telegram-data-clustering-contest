<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/valodi-vilagsztar-szerezte-az-uj-puskas-elso-goljat-szalai-az-elso-magyar-aki-golt-lott-dzsudzsaknak-55-perc-jutott/186758"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-15T19:25:00+00:00"/>
    <meta property="og:title" content="Valódi világsztár szerezte az új Puskás első gólját, Szalai az első magyar, aki gólt lőtt, Dzsudzsáknak 55 perc jutott"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Valódi világsztár szerezte az új Puskás első gólját, Szalai az első magyar, aki gólt lőtt, Dzsudzsáknak 55 perc jutott</mark>
      </h1>
      <address><time datetime="2019-11-15T19:25:00+00:00">15 Nov 2019, 19:25</time> by <a rel="author">K. B.</a></address>
      <p>Negyed órát kellett várni a Puskás Aréna első góljára, amit az uruguayiak világsztárja,</p>
      <p>Edinson Cavani szerzett.</p>
      <p>A francia PSG csatára csapattársa, Matias Vina bal oldalról érkező beadását juttatta közelről Dibusz Dénes kapujába. Ez azonban nem szegte meg a magyar szurkolótábor kedvét, amely továbbra is fantasztikus hangulatot teremt.</p>
      <p>Huszonnégy percet kellett várni a Puskás Aréna első magyar góljára, amit</p>
      <p>Szalai Ádám szerzett.</p>
      <p>A német Mainz csatára Varga Roland passzából volt eredményes pár perccel azután, hogy az uruguayi Brian Rodríguez is betalált, így 2-1-es vendég vezetéssel folytatódik a nyitómeccs.</p>
      <figure>
        <img src="http://media.borsonline.hu/cikk/20/192352/big-lead/650x360/2026026_cer-2347.jpg"/>
        <figcaption>© Czerkl Gábor</figcaption>
      </figure>
      <p>Ismét lecserélte Dzsudzsák Balázs csapatkapitányt Marco Rossi szövetségi kapitány, azonban most minden bizonnyal</p>
      <p>pihentetés szándékával,</p>
      <p>hogy a keddi sorsdöntő Wales elleni Eb-selejtezőre jó formában legyen. Mint ismert, legutóbbi lecserélésekor Dzsudzsák nem fogott kezet az olasz szakemberrel, de rendezték a dolgot és most a közönséget megtapsolva, Rossival ezúttal lepacsizva hagyta el a pályát a szélső. Helyén - továbbra is 2-1-es uruguayi vezetésnél - Kovácsi István folytatja.</p>
      <p>Pontosan nyolc évvel ezelőtt, 2011. november 15-én egy Lengyelország elleni barátságos meccsen játszott legutóbb címeres mezben a 11-szeres válogatott Feczesin Róbert. A nemzeti csapat rangidős, 33 éves csatárának fél órát adott Uruguay ellen Marco Rossi szövetségi kapitány, miután a 60. percben a Puskás Aréna első magyar gólját szerző Szalai Ádámot váltotta.</p>
      <p>A találkozón több gól nem esett,</p>
      <p>2-1-es uruguayi győzelemmel</p>
      <p>ért véget a Puskás Aréna nyitómeccse, amelyen az összegyűlt, magyar stadionban évtizedek óta nem látott mennyiségű néző, 67 ezer magyar szurkoló végig fantasztikus hangulatot teremtett. Életre szóló élményt szerezve egymásnak és a pályára lépő játékosoknak egyaránt, mert eredménytől függetlenül 2019. november 15-e ünnepnapként kerül be a magyar labdarúgás történelemkönyvébe.</p>
    </article>
  </body>
</html>