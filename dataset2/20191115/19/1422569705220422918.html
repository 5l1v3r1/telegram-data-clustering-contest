<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Nou-Renault-Zoe-quilometres-autonomia_0_2342165932.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T19:29:10+00:00"/>
    <meta property="og:title" content="Nou Renault Zoe: 386 quilòmetres d’autonomia per 21.667 euros"/>
    <meta property="og:description" content="El model elèctric francès millora l'autonomia i l'apartat tecnològic, i continua oferint un preu atractiu"/>
  </head>
  <body>
    <article>
      <h1>Nou Renault Zoe: 386 quilòmetres d’autonomia per 21.667 euros</h1>
      <h2>El model elèctric francès millora l'autonomia i l'apartat tecnològic, i continua oferint un preu atractiu</h2>
      <address><time datetime="2019-11-15T19:29:10+00:00">15 Nov 2019, 19:29</time> by <a rel="author">Ara Motor</a></address>
      <p>Renault ha anunciat que el seu nou Zoe amb bateria de 52 kWh i autonomia de fins a 386 quilòmetres s’oferirà al nostre mercat a un preu base de 21.667euros, això sí, amb el lloguer de les bateries de liti a banda i acollint-se als diferents descomptes promocionals, que obliguen a haver de finançar una part important del vehicle.</p>
      <figure>
        <img src="https://motor.ara.cat/2019/11/11/imatges/Renault-Zoe_2342176045_67311172_532x302.jpg"/>
        <figcaption>Renault Zoe ​ / Renault</figcaption>
      </figure>
      <p>Si en comptes de llogar les bateries (solució que a Renault anomenen Flexi) els compradors les volen comprar, el preu final del nou Zoe s’enfila fins als 30.115 euros, també sumant diversos descomptes promocionals. En cas de voler finançar el cotxe però mantenint la propietat de les bateries, el preu final cau fins als 29.227 euros.</p>
      <p>Aquest nou Zoe utilitza el nou motor elèctric anomenat R135, que arriba als 135 CV de potència i 245 Nm de parell, i un nou paquet de bateries de liti de 52 kWh que permeten arribar als 386 quilòmetres d’autonomia. Això representa un important canvi respecte al model anterior i les seves bateries de 40 kWh que <a href="https://motor.ara.cat/proves/Renault-Zoe-futur-ja-aqui_0_1657034430.html">vam poder provar</a> ara fa un parell d'anys.</p>
      <p>Info</p>
      <h3>
        <a href="https://motor.ara.cat/proves/Renault-Zoe-futur-ja-aqui_0_1657034430.html">Renault Zoe, el futur ja és aquí</a>
      </h3>
      <p>El nou Zoe també estrena un nou sistema de càrrega amb corrent continu de 50 kW, capaç de carregar una autonomia de fins a 150 quilòmetres en només mitja hora. Això sí, en un punt domèstic de fins a 7 kW, el Zoe triga 9 hores i 25 minuts a carregar del tot les bateries.</p>
      <p>Pel que fa al disseny, el nou Zoe estrena uns nous grups òptics <i>full led</i>, llandes de nou disseny i de dos colors i un nou quadre d’instruments totalment digital amb un sistema de càrrega sense fils per als telèfons mòbils compatibles.</p>
      <figure>
        <img src="https://motor.ara.cat/2019/11/11/imatges/Interiors-Renault-Zoe_2342176046_67311251_532x313.jpg"/>
        <figcaption>Interiors Renault Zoe ​ / Renault</figcaption>
      </figure>
      <p>Els seus interiors també reben nous ajustos i materials de més qualitat, i estrena una nova pantalla tàctil central en posició vertical de 10 polzades que recorda força les d’un Tesla. A més a més, els materials dels seients i el panell d'instruments augmenten la sensació de qualitat percebuda dins del cotxe.</p>
    </article>
  </body>
</html>