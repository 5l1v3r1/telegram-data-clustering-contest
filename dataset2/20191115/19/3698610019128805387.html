<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-berlini-i-parizhi-pidtverdili-datu-normandskogo-samitu-329867_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T19:24:00+00:00"/>
    <meta property="og:title" content="У Берліні і Парижі підтвердили дату нормандського саміту"/>
    <meta property="og:description" content="Лідери Україна, Франції, Німеччини і Росії мають зустрітися в Парижі 9 грудня."/>
  </head>
  <body>
    <article>
      <h1>У Берліні і Парижі підтвердили дату нормандського саміту</h1>
      <h2>Лідери Україна, Франції, Німеччини і Росії мають зустрітися в Парижі 9 грудня.</h2>
      <address>
        <time datetime="2019-11-15T19:24:00+00:00">15 Nov 2019, 19:24</time>
      </address>
      <p>В офісах президента Франції Еммануеля Макрона і федерального канцлера Німеччини Ангели Меркель підтвердили, що лідери <b><a href="https://dt.ua/POLITICS/zustrich-v-normandskomu-formati-zaplanuvali-na-9-grudnya-bloomberg-329842_.html">"Нормандської четвірки" узгодили місце та час майбутніх переговорів</a></b>.</p>
      <p>У канцелярії французького президента повідомили, що "нормандський" саміт заплановано на 9 грудня і він проходитиме в Парижі. У заяві сказано, що зустріч лідерів України, Німеччини, Франції і Росії відбудеться "на тлі серйозних успіхів, досягнутих з літа минулого року на переговорах із метою врегулювати конфлікт на сході України". До таких успіхів у Парижі відносять, зокрема, розведення військ на трьох ділянках на лінії розмежування.</p>
      <p>У прес-службі Ангели Меркель також підтвердили журналістам участь канцлера в саміті "Нормандської четвірки" у Парижі 9 грудня.</p>
      <p>Таким чином, дату і місце проведення саміту вже підтвердили всі його учасники, за винятком Кремля.</p>
      <p>Президенти України і Франції Еммануель Макрон і Володимир Зеленський у ході телефонної розмови 15 листопада обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "Нормандської четвірки", який має відбутися 9 грудня</a></b> в Парижі. За даними Le Figaro, метою саміту є "відкриття нової послідовності імплементації Мінських домовленостей".</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <b><a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html">"Нормандської четвірки" було заплановано на 17 вересня</a></b>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>