<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597579/proin-presveira-hpa-stin-oukrania-eniose-na-apeileitai-apo-ton-tramp"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T19:08:00+00:00"/>
    <meta property="og:title" content="Πρώην πρέσβειρα ΗΠΑ στην Ουκρανία: Ένιωσε να απειλείται από τον Τραμπ"/>
    <meta property="og:description" content="Η πρώην πρέσβειρα των ΗΠΑ στην Ουκρανία Μαρί Γιοβάνοβιτς κατέθεσε ενώπιον του αμερικανικού Κογκρέσου ότι ένιωσε να απειλείται από τα υποτιμητικά προς το..."/>
  </head>
  <body>
    <article>
      <h1>Πρώην πρέσβειρα ΗΠΑ στην Ουκρανία: Ένιωσε να απειλείται από τον Τραμπ</h1>
      <address><time datetime="2019-11-15T19:08:00+00:00">15 Nov 2019, 19:08</time> by <a rel="author">SigmaLive</a></address>
      <p>Η πρώην πρέσβειρα των ΗΠΑ στην Ουκρανία Μαρί Γιοβάνοβιτς κατέθεσε ενώπιον του αμερικανικού Κογκρέσου ότι ένιωσε να απειλείται από τα υποτιμητικά προς το πρόσωπό της σχόλια του προέδρου των ΗΠΑ Ντόναλντ Τραμπ, κατά τη διάρκεια μιας τηλεφωνικής συνδιάλεξης με τον Ουκρανό ομόλογό του Βολοντίμιρ Ζελένσκι.</p>
      <p>Περιέγραψε, επίσης, ότι την ανακάλεσαν από το Κίεβο εν μία νυκτί, αφού Αμερικανοί αξιωματούχοι της είπαν ότι «δεν μπορούν πλέον να με προστατεύουν», προφανώς έπειτα από οδηγίες του Λευκού Οίκου.</p>
      <p>«Ήταν φοβερό, δεν ήταν ο τρόπος με τον οποίο θα ήθελε να τελειώσει η καριέρα μου» σημείωσε.</p>
      <p>Ερωτηθείσα εάν ένιωσε να απειλείται από τον Τραμπ που είπε στον Ζελένσκι «ότι θα της συμβούν διάφορα πράγματα», η Γιοβάνοβιτς απάντησε: «Ναι».</p>
      <p>Όταν ρωτήθηκε για άλλες συναισθήματα που ένιωσε, η πρώην πρέσβειρα είπε ότι «ένιωσε σοκ, ένιωσε φρικτά, συντετριμμένη που ο πρόεδρος των ΗΠΑ θα μιλούσε για οποιονδήποτε πρεσβευτή με αυτόν τον τρόπο στον ηγέτη ενός ξένου κράτους. Και το έκανε εναντίον μου. Δεν μπορούσα να το πιστέψω».</p>
      <p>Επιπλέον, η Μαρί Γιοβάνοβιτς προειδοποίησε τους βουλευτές ότι το Στέιτ Ντιπάρτμεντ υποσκάπτεται εκ των έσω, προειδοποιώντας ότι αυτό θα «βλάψει πραγματικά» τα αμερικανικά συμφέροντα στον τομέα της ασφάλειας.</p>
      <p>«Η πολιτική μας στην Ουκρανία βρίσκεται σε σύγχυση», είπε κατά τη διάρκεια της κατάθεσής της, ενώ προειδοποίησε ότι «σκοτεινά συμφέροντα» έμαθαν ότι μπορούσαν να προκαλέσουν την αποπομπή ενός Αμερικανού πρέσβη, έαν μπορούσαν να επηρεάσουν τον Λευκό Οίκο.</p>
      <p>Ο εγχώριος διασυρμός διπλωματών «οδηγεί σε κρίση στους κόλπους του Στέιτ Ντιπάρτμεντ, καθώς η διαδικασία χάραξης πολιτικής καταρρέει» υπογράμμισε.</p>
      <p>Η πρώην πρέσβειρα των ΗΠΑ παρουσίασε τον εαυτό της ως μια διπλωμάτισσα καριέρας, που δεν ανήκει σε κανένα κόμμα κι η οποία απομακρύνθηκε, διότι πολεμούσε τη διαφθορά στην Ουκρανία, σε συμφωνία με την επίσημη πολιτική των ΗΠΑ, σε μια εποχή όπου η διοίκηση χρησιμοποιούσε τη σχέση της με το Κίεβο για να ρίξει λάσπη σε έναν πολιτικό αντίπαλό της.</p>
      <p>Την ώρα της κατάθεσης της Μαρί Γιοβάνοβιτς ενώπιον του Κογκρέσου, ο πρόεδρος των ΗΠΑ Ντόναλντ Τραμπ επιτέθηκε με μηνύματά του στο Twitter εναντίον της, μια επίθεση που της «προκαλεί μεγάλο τρόμο», όπως η ίδια εξήγησε.</p>
      <p>Αυτές οι επιθέσεις «προκαλούν μεγάλο φόβο», απάντησε η Γιοβάνοβιτς στο Κογκρέσο σχετικά με τα tweets του Τραμπ, που είχε μόλις γράψει:</p>
      <p>«Απ’ όπου κι αν πέρασε η Μαρί Γιοβάνοβιτς, τα πράγματα εξελίχθηκαν άσχημα».</p>
      <p>«Δεν μπορώ να μαντέψω τι επιχειρεί να κάνει ο πρόεδρος, όμως πιστεύω ότι το αποτέλεσμα είναι ότι προσπαθεί να προκαλέσει φόβο», δήλωσε η διπλωμάτισσα.</p>
      <p>«Ξεκίνησε στη Σομαλία και κοιτάξτε πως κατέληξε αυτό» έγραψε επίσης ο Ρεπουμπλιακανός πρόεδρος, αναφερόμενος στην αφρικανική χώρα που παραμένει βυθισμένη στο χάος από το 1991.</p>
      <p>«Ένας Αμερικανός πρόεδρος έχει το απόλυτο δικαίωμα να διορίζει πρεσβευτές» ήταν ένα ακόμη μήνυμα που έστειλε ο Τραμπ στο Twitter διαβεβαιώνοντας ότι ακολουθεί «μια εξωτερική πολιτική πολύ αποφασιστική και σθεναρή, πολύ διαφορετική από εκείνες των προηγούμενων διοικήσεων».</p>
      <p>Λίγο μετά, ο βουλευτής των Δημοκρατικών Άνταμ Σιφ, που είναι επικεφαλής της έρευνας σε βάρος του Τραμπ, διάβασε τα μηνύματα του μεγιστάνα στη Γιοβάνοβιτς, την ώρα της κατάθεσής της στη Βουλή των Αντιπροσώπων, η οποία μεταδιδόταν ζωντανά.</p>
      <p>«Δεν πιστεύω ότι είχα τέτοιου είδους εξουσίες, ούτε στο Μογκαντίσου στη Σομαλία ούτε πουθενά. Και πιστεύω, κατά τη διάρκεια των χρόνων, βελτίωσα μάλλον τα πράγματα για τις ΗΠΑ και τις χώρες όπου είχα σταλεί» υπογράμμισε η ίδια.</p>
      <p>«Θέλω να γνωρίζετε, κυρία πρέσβειρα, ότι ορισμένοι εξ ημών εδώ λαμβάνουμε σοβαρά υπόψη τον εκφοβισμό των μαρτύρων» κατέληξε ο Σιφ.</p>
      <p>Λίγο αργότερα, από τους διαδρόμους του Κογκρέσου, ο Σιφ επισήμανε ότι «πρόκειται για εκφοβισμό απευθείας από τον πρόεδρο των ΗΠΑ».</p>
      <p>Πηγή: ΑΠΕ-ΜΠΕ- dpa-AFP-Reuters</p>
    </article>
  </body>
</html>