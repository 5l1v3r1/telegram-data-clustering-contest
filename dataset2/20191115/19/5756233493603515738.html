<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621682/%DA%AF%D9%84%E2%80%8C%D9%85%D8%AD%D9%85%D8%AF%DB%8C-%DB%8C%DA%A9-%DA%86%D9%87%D8%A7%D8%B1%D9%85-%D9%85%D8%AF%D8%B9%DB%8C%D8%A7%D9%86-%D9%82%D9%87%D8%B1%D9%85%D8%A7%D9%86%DB%8C-%D9%87%D8%B2%DB%8C%D9%86%D9%87-%DA%A9%D8%B1%D8%AF%D9%87%E2%80%8C%D8%A7%DB%8C%D9%85-%D8%AD%D9%85%DB%8C%D8%AF%D8%A7%D9%88%DB%8C-%D9%85%D8%B1%D8%A7%D9%82%D8%A8-%D8%A7%D9%81%D8%B1%D8%A7%D8%AF-%D9%86%D8%A7%D9%BE%D8%A7%DA%A9-%D8%A8%D8%A7%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T19:12:00+00:00"/>
    <meta property="og:title" content="گل‌محمدی: یک چهارم مدعیان قهرمانی هزینه کرده‌ایم/ حمیداوی مراقب افراد ناپاک باشد"/>
    <meta property="og:description" content="سرمربی تیم فوتبال شهرخودرو گفت: حریفان برای نباختن به مشهد می‌آیند و این کار ما را سخت می‌کند."/>
  </head>
  <body>
    <article>
      <h1>گل‌محمدی: یک چهارم مدعیان قهرمانی هزینه کرده‌ایم/ حمیداوی مراقب افراد ناپاک باشد</h1>
      <address>
        <time datetime="2019-11-15T19:12:00+00:00">15 Nov 2019, 19:12</time>
      </address>
      <p>
        <i>سرمربی تیم فوتبال شهرخودرو گفت: حریفان برای نباختن به مشهد می‌آیند و این کار ما را سخت می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امروز (جمعه) در دیداری معوقه از هفته هشتم لیگ برتر فوتبال، شهرخودرو در مشهد پذیرای گل‌گهر سیرجان بود و موفق شد با برتری یک بر صفر برابر این حریف به صدر جدول لیگ برتر صعود کند. یحیی گل‌محمدی، سرمربی شهر خودرو در نشست خبری بعد از این بازی گفت: همیشه قبل از مسابقه می‌گویم بازی سختی در پیش داریم، شاید برخی از این حرف خوش‌شان نیاید اما دیدید که بازی سختی را بردیم. رقبایی که به اینجا می‌آیند، اولویتشان نباختن است و این کار را برای ما سخت می‌کند.</p>
      <p>وی افزود: در نیمه نخست، کنترل بازی کلا در اختیار ما بود. می‌دانستیم از بازی چه می‌خواهیم و به دنبال این بودیم که از فضاهایی که با پاس‌های زیاد به دست می‌آمد، استفاده کنیم. کار در نیمه نخست خیلی سخت شد. گل‌گهر پیشرفت خیلی خوبی نسبت به بازی‌های گذشته داشت و فراتر از انتظار ما ظاهر شد و می‌توانست از ما جلو بیافتد اما رحمتی روز خوبی را پشت سر گذاشت و با مهارهایش تاثیر زیادی در این پیروزی داشت.</p>
      <figure>
        <img src="https://aftabnews.ir/files/fa/news/1398/8/24/359609_265.jpg"/>
      </figure>
      <p>گل‌محمدی تصریح کرد: فشار زیادی روی بازیکنانم است زیرا می‌خواهند به برد برسند و برای این مهم تلاش می‌کنند. باید از آنها تشکر کنم زیرا تا آخرین ثانیه‌های بازی، تلاش کردند تا به تعداد گل هایشان اضافه کنند. بازی هجومی و خوبی را به نمایش گذاشتیم ولی باید به گل‌گهر هم تبریک بگویم.</p>
      <p>سرمربی شهرخودرو همچنین با تمجید از سعید صادقی گفت: سعید در دو بازی اخیر، پایه‌گذار گل‌های ما بوده و کیفیت خوبی ارائه کرده‌ است. از بازیکنان تشکر می‌کنم که روحیه بردن، در فکر و ذهنشان است. بازیکنان به عشق هواداران همه چیز را تحمل می‌کنند و تمرین می‌کنند.</p>
      <p>گل‌محمدی در خصوص آغاز بازی‌های سخت شهرخودرو در لیگ نوزدهم هم گفت: آنچه مشخص است، تیم ما برای قهرمانی بسته نشده و هزینه‌های محدودی برای این فصل در مقابل هزینه‌کرد تیم‌های بزرگ داشتیم. شاید یک چهارم رقبا هزینه کرده‌ایم. از بازی با رقبای سخت استقبال می‌کنیم زیرا می‌فهمیم در فوتبال امروز ایران، چند مرده حلاج هستیم. بازی‌های سخت و حساسی را در پیش داریم و امیدوارم با حل شدن مشکلات سخت‌افزاری بهتر هم باشیم.</p>
      <p>وی افزود: فصل قبل گفتند قرار است شرایط متفاوتی داشته باشیم، اما باز هم پنج، شش ماه است که همچنان روی زمین تمرینی منزل‌آباد تمرین می‌کنیم. باید از مسئولان آستان قدس تشکر کنم که یک روز در هفته با ما همکاری می‌کنند و زمین را در اختیارمان می‌گذارند. انتظار بیشتری از مسئولان شهری و باشگاه دارم که در مباحث زمین تمرین و مسائل دیگر، مشکلات را حل کنند.</p>
      <p>گل‌محمدی گفت: فکر می‌کنم حداقل یکی، دو بازیکن ما می‌توانند به تیم ملی دعوت شوند، البته الان صحبت در این خصوص زیاد درست نیست. شرایط خاصی را تیم ملی پشت سر می‌گذارد. در کل امیدوارم نگاه بهتری به تیم ما داشته باشند.</p>
      <p>وی در خصوص تیم داوری هم گفت: یکی، دو اشتباه داشتند ولی فکر می کنم آن صحنه‌ای که رحمتی ارسال کرد، آفساید نبود. در مجموع از غلامی و تیم داوری تشکر می‌کنم، بازی سنگینی بود.</p>
      <p>گل‌محمدی در ادامه در خصوص شرایط تیم گفت: بخش زیادی از مشکلات مالی پارسال را حل کرده‌اند و امسال هم درصد خوبی به بازیکنان دادند اما یکسری وعده و وعیدهایی مثل پاداش آسیایی و امکاناتی که قرار بود در اختیار ما قرار بگیرد، داده بودند که عقب هستیم‌.</p>
      <p>او در پایان گفت: حمیداوی مثل برادر من است. به ایشان برادرانه توصیه می‌کنم مواظب افراد ناپاکی باشند که ممکن است دور و برش باشند و در سیاست‌گذاری‌های باشگاه تاثیر بگذارند. از ایشان می‌خواهم مراقبت بیشتری در این خصوص از تیم پاک شهرخودرو داشته‌باشند تا دچار مشکل نشود و به شخصیت تیم لطمه نخورد.</p>
    </article>
  </body>
</html>