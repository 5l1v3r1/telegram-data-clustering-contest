<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/pavlo-kazarin-kraina-zi-shramom/30274392.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T19:20:05+00:00"/>
    <meta property="og:title" content="Павло Казарін: «Коломойський чітко знає, що йому вигідно. Кремль теж»"/>
    <meta property="og:description" content="«Якщо в сучасній історії і з’являються рубці – то Крим саме про це»"/>
  </head>
  <body>
    <article>
      <h1>Павло Казарін: «Коломойський чітко знає, що йому вигідно. Кремль теж»</h1>
      <address><time datetime="2019-11-15T19:20:05+00:00">15 Nov 2019, 19:20</time> by <a rel="author" href="https://www.radiosvoboda.org/author/%D0%BF%D0%B0%D0%B2%D0%BB%D0%BE-%D0%BA%D0%B0%D0%B7%D0%B0%D1%80%D1%96%D0%BD/qrqyqv" target="_blank">Павло Казарін</a></address>
      <p>
        <b>(Рубрика «Точка зору»)</b>
      </p>
      <p>
        <b>Країна зі шрамом</b>
      </p>
      <p>
        <b>Усе змінюється. Україна не втомлюється це доводити. Герої стають антигероями, кумири перетворюються на ізгоїв, а відстань від крайності до крайності не настільки вже й велика.</b>
      </p>
      <p><i>Росія – друг, а Америка змушує Київ воювати. ЄС і НАТО ніколи не приймуть Україну. Потрібно взяти кредити у росіян. Якщо Вашингтон тиснутиме на Київ, треба пустити російські танки до польського кордону.</i> У 2019-му олігарх <b>Ігор Коломойський</b> звучить зовсім інакше, ніж у 2014-му.</p>
      <p>На початку війни він пропонував націоналізувати українську власність російських олігархів. Обіцяв нагороди за впіймання бойовиків. Називав <b>Володимира Путіна</b> «шизофреніком маленького росту». Через п’ять років усе змінилося.</p>
      <aside>Ігор Коломойський – сам собі інститут. І в кожен конкретний момент часу він говорить тільки те, що вигідно лише йому</aside>
      <p>Утім, нічого дивного. Ігор Коломойський – сам собі інститут. І в кожен конкретний момент часу він говорить тільки те, що вигідно лише йому. Було б дивно, якби він чинив інакше. Зрештою, він вирішує свої завдання, і якщо українське майбутнє в них не вписується – тим гірше для українського майбутнього.</p>
      <p>Із державними інститутами, за ідеєю, все повинно бути інакше. Але криза інститутів – це загальна проблема всього світу, включно з цивілізованим. Звичні архітектури все частіше поступаються натискові й експресії окремих персонажів. І Україну навряд чи хтось ризикне назвати винятком.</p>
      <p>Роль особистості у вітчизняній історії щоразу виявляється визначальною. Форма часто перемагає зміст. А вміння <i>видаватися</i> давно важливіше від уміння <i>бути</i>. Можливо, Ігор Коломойський це прекрасно знає – і в інтерв'ю <a href="https://www.nytimes.com/2019/11/13/world/europe/ukraine-ihor-kolomoisky-russia.html">The New York Times</a> усього лише описує наше недалеке майбутнє.</p>
      <aside>Завжди є люди, для кого прапори – це набір ниток, а гімн – набір нот. Програш можна назвати миром, роззброєння пояснити економією, а боягузтво – розсудливістю</aside>
      <p>Зрештою, новій Україні всього п’ять років. А тій колишній, яка «підчерев’я» і «буфер», – десятки і сотні. Ветеранів кілька сотень тисяч, а байдужих – мільйони. Європа вимагає болючих реформ, а Росія вимагає лише не чинити опір. Завжди є люди, для кого прапори – це набір ниток, а гімн – набір нот. Програш можна назвати миром, роззброєння пояснити економією, а боягузтво – розсудливістю.</p>
      <p>Тим більше, що Росія не ставить під сумнів належність Донбасу. Вона всього лише намагається його Україні повернути. І поверне вже завтра – як тільки Київ дасть на це добро. А потім Донбас сам зробить з Україною все те, що необхідно Москві.</p>
      <p>Термінологія дозволяє дипломатії творити чудеса. Можна перейменувати війну в загострення. Назвати патріотів – радикалами. Оборону – агресією. Можна спробувати обнулити нову Україну в ім’я повернення до колишньої. Тієї самої, що існувала до 2014-го.</p>
      <p>Але є одне але. Крим.</p>
      <p>Доля регіону виявилася тим шрамом, який не дозволяє зробити вигляд, ніби нічого не було. Історію не вийде відмотати назад до 2013-го – тому що до цього не готова сама Росія. Яка п’ять років тому офіційно змінила свої кордони, включивши до їхнього складу український півострів.</p>
      <aside>Якщо в сучасній історії і з’являються рубці – то Крим саме про це</aside>
      <p>Крим виявився вписаний у конституції одразу двох країн. І викреслити його звідти не готові ні в Москві, ні в Києві. А це породжує ту однозначну суперечність, яку можна лише спробувати не помічати. Але яку не вийде обнулити. Українські й російські політики приречені давати різні відповіді про належність регіону. І якщо в сучасній історії і з’являються рубці – то Крим саме про це.</p>
      <p>Утім, ніколи не говори ніколи. Останні п’ять років стали для обох країн ще й іспитом на послідовність. Поки що в загальному заліку лідирує Росія – яка готова чекати і дочавлювати тих, хто дасть слабину. А Київ тільки недавно дізнався про існування інституційної пам’яті. Тієї самої, яка зберігає непохитними державні підходи при зміні перших осіб.</p>
      <p>Ігор Коломойський чітко знає, що йому вигідно. Кремль теж. А ось Україна свій іспит тільки готується здавати. І Конституція країни могла б стати шпаргалкою – якщо в неї, звісно, вирішать заглянути.</p>
      <p>
        <i><b>Павло Казарін</b> –​ оглядач Крим.Реалії</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <i><a href="https://ua.krymr.com/a/pavlo-kazarin-kraina-zi-shramom/30273158.html">Оригінал</a> публікації – на сайті Крим.Реалії</i>
      </p>
    </article>
  </body>
</html>