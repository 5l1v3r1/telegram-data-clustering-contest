<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Agencia-Gestio-Ajuts-Universitat-Recerca_0_2343965810.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T19:50:00+00:00"/>
    <meta property="og:title" content="Els doctorands desocupen la seu de l'Agaur després d'aconseguir una reunió amb alts càrrecs del Govern"/>
    <meta property="og:description" content="El grup hi ha passat 24 hores per resoldre les seves reivindicacions laborals"/>
  </head>
  <body>
    <article>
      <h1>Els doctorands desocupen la seu de l'Agaur després d'aconseguir una reunió amb alts càrrecs del Govern</h1>
      <h2>El grup hi ha passat 24 hores per resoldre les seves reivindicacions laborals</h2>
      <address>
        <time datetime="2019-11-15T19:50:00+00:00">15 Nov 2019, 19:50</time>
      </address>
      <p>Els doctorands que ocupaven des d'aquest dijous la seu de l'Agència de Gestió d'Ajuts d'Universitat i Recerca (Agaur) han desocupat l'edifici cap a les cinc de la tarda, després d'haver aconseguit la promesa d'una reunió amb alts càrrecs del Govern que s'ha de celebrar el dimarts a les quatre de la tarda. Està previst que hi assisteixi la consellera d'Empresa i Coneixement, Àngels Chacón i, potser, el vicepresident i conseller d'Economia, Pere Aragonès, o algun alt càrrec d'aquest departament en lloc seu. Els doctorands reclamaven, precisament, poder-se reunir amb interlocutors que tinguin poder per resoldre les seves reivindicacions laborals. Confien, així, que la reunió del dimarts pugui suposar una via de solució al conflicte.</p>
      <p>Els investigadors reclamen l'aplicació immediata de l'EPIF, l'estatut del personal investigador en formació, que estableix que el contracte es renovi per un quart any si no s'ha arribat a l'objectiu de la tesi, per no haver de treballar gratis, com passa en molts casos. Els doctorands retreuen que tant la Generalitat com les universitats catalanes es neguen a aplicar aquesta normativa i tenen gent "treballant gratis". Diuen que els negociadors de la Generalitat s'han mostrat "intransigents" i "s'escuden" en el fet que no tenen competències, mentre que les universitats catalanes "passen la pilota" a la Generalitat per no donar finançament. </p>
      <figure>
        <img src="https://www.ara.cat/2019/06/20/societat/Installacions-Universitat-Pompeu-Fabra-Barcelona_2255784476_63647469_117x66.jpg"/>
      </figure>
      <p>
        <a href="https://www.ara.cat/societat/Denuncien-estudiants-practiques-classe-UPF_0_2255774476.html">Denuncien que hi ha estudiants en pràctiques fent classe a la UPF</a>
      </p>
      <p>La decisió de tancar-se a la seu de l'Agaur va arribar després d'una reunió en què l'interlocutor no tenia cap poder de decisió. De fet, doctorands i CGT ha volgut denunciar el paper del conseller d'Economia, Pere Aragonès, "autèntic responsable" de "mantenir la universitat en una absoluta ultraprecarietat". </p>
      <p>Al llarg del dia hi ha hagut negociacions per aconseguir desbloquejar una situació que ha impedit els treballadors de l'Agaur accedir als seus llocs de feina. Els doctorands han rebut la vista de la propietària de l'edifici, que ha preferit veure com evolucionava la situació abans de denunciar l'ocupació perquè desallotgessin els ocupants.</p>
      <p>Segons expliquen els protagonistes de l'acció, sí hi ha hagut un avís de desallotjament dels Mossos d'Esquadra, que finalment no s'ha arribat a executar.</p>
      <figure>
        <iframe data-src="https://twitter.com/LluitaUb/status/1195062738088857600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/fde_catalunya/status/1195068421756600322?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Precisament, aquest divendres s'acaba el contracte de 28 persones a la Universitat de Lleida, una problemàtica que durant tot l'any afectarà uns 300 doctorands que estan en la mateixa situació. En total a Catalunya hi ha entre 2.000 i 3.000 persones amb aquests contractes. </p>
      <p>Fonts de la Secretaria d'Universitats de la Generalitat han dit a Europa Press que l'EPIF va ser aprovat pel govern espanyol sense "els recursos corresponents" i han afirmat que l'increment salarial es complirà a partir de les noves convocatòries d'ajudes predoctorals. Les mateixes fonts diuen que l'EPIF estableix com a potestat, però no com a obligació, ampliar els contractes de tres a quatre anys, i han remarcat que mentre la Generalitat no disposi d'un nou pressupost els contractes seran de tres anys. </p>
      <p>Per aprovar aquests pressupostos, el Govern està fent gestos als comuns, responent a algunes de les seves exigències. Aquest divendres, Aragonès ha dit que el Govern <a href="https://www.ara.cat/politica/Aragones-proposa-rebaixa-universitaries-Pressupostos_0_2344565613.html">proposarà una rebaixa del 30% de les taxes universitàries en el projecte de pressupostos</a>.</p>
    </article>
  </body>
</html>