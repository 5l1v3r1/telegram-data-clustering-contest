<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653781/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T19:52:00+00:00"/>
    <meta property="og:title" content="Бахматюк відкидає претензії НБУ щодо боргу у 30 мільярдів перед державою"/>
    <meta property="og:description" content="Інформація про борги ексвласника VAB Банку Олега Бахматюка у розмірі 29,3 мільярда гривень перед державою не відповідає дійсності та є маніпуляцією."/>
  </head>
  <body>
    <article>
      <h1>Бахматюк відкидає претензії НБУ щодо боргу у 30 мільярдів перед державою</h1>
      <address>
        <time datetime="2019-11-15T19:52:00+00:00">15 Nov 2019, 19:52</time>
      </address>
      <p>Інформація про борги ексвласника VAB Банку Олега Бахматюка у розмірі 29,3 мільярда гривень перед державою не відповідає дійсності та є маніпуляцією.</p>
      <p>Про це заявив сам Бахматюк у коментарі <a href="https://interfax.com.ua/news/economic/624999.html">"Інтерфакс-Україна".</a></p>
      <p>Він, зокрема, запропонував залучити міжнародних радників для незалежної оцінки і вироблення спільних рішень щодо врегулювання боргу.</p>
      <p>"Вчора було 10 млрд грн, сьогодні вже 30 млрд грн, а завтра буде 40 або 50 млрд. Це якась істерика з боку Нацбанку.</p>
      <p>Це не борги Бахматюка, це зобов'язання банків, перед якими є заборгованість колишнього акціонера VAB Банку Максимова, є борги позичальників в Криму, Донецьку і Луганську і інші ", - підкреслив він.</p>
      <p>За його словами, стосовно його банку "Фінансова ініціатива" діє рішення суду про незаконне введення тимчасової адміністрації.</p>
      <p>Бахматюк додав, що з 7,7 млрд грн боргів його компаній перед держбанками, включених Нацбанком в загальну суму 29,3 млрд грн, борги перед Ощадбанком і Укргазбанком реструктуризовані, а перед Укрексімбанком перебувають в стані реструктуризації.</p>
      <p>"Їх бажання знищити більше, ніж бажання отримати повернення боргів. 8 млрд грн - цифра, яка підйомна", - заявив він.</p>
      <p>Бізнесмен нагадав, що офіційно направив Фонду гарантування вкладів фізосіб пропозицію про поетапне погашення цієї суми по 1 млрд грн в рік з внесенням 500 млн грн гарантійного внеску.</p>
      <p>На його думку, такі звинувачення НБУ висуває, щоб вигородити колишніх працівників Нацбанку, підозрюваних у справі про стабкредит VAB Банку на 1,2 млрд грн, зокрема, першого заступника голови НБУ Олександра Писарука.</p>
      <p>"Але чи не вийде так, що Писарук хороший, коли давав кредит, а Бахматюк поганий, коли його брав. Все було зроблено законно. Якщо Писарук не винен, то і я не винен", - підкреслив Бахматюк.</p>
      <p>"Опублікуйте дані по всіх боржниках: почніть з найбільшого і закінчите найменшим. Чому ви виділяєте лише Бахматюка? Всіх напишіть! Хтось інший повертає гроші? Я хоча б намагаюсь", - заявив він.</p>
      <p>
        <b>Нагадаємо:</b>
      </p>
      <p>
        <i>У Нацбанку заявили, що колишній власник двох банків "Фінансова ініціатива" та "ВіЕйБі Банк" Олег Бахматюк <a href="https://www.epravda.com.ua/news/2019/11/15/653765/">винен державі 29,3 мільярда гривень.</a></i>
      </p>
      <p>
        <i>Вищий антикорупційний суд визначив для експершого заступника Нацбанку Олександра Писарука запобіжний захід у вигляді застави у <a href="https://www.epravda.com.ua/news/2019/11/15/653752/">5 мільйонів гривень</a>.</i>
      </p>
      <p>
        <i>11 листопада НАБУ </i>
        <a href="https://www.facebook.com/nabu.gov.ua/posts/2490620377850300?__xts__%5B0%5D=68.ARDudhBd5cLSgVZ1YY_9fteWKHuwrltWK07ODHNzTTf2s_PKibktmOPFmxIizTSaGSzbWV045_QpASxfKLdlRHvLGpdvdDE4TANruc9ElQRmfRDSp8_QmmTY04pSzAN1Xz9Y2b4Uu1orO_3lQCD2KmxW0IQ6dh-3golWH_5Cs-M88cXW6N01zk-9N3LqejvZmJDH4nvWNe6kSKLwy1DrmLSYf9yT7ZaOErAew5adK4JhzmiebztoDRZB-_sWBe69SntIGnY7j3egh6Jzwd4GapbZxTKUlUZzI5lB3uZaQAu-7bExNIrxNEga5bhC4w96CpU-9M6aO5vy62EPFOyChGTK&amp;__tn__=-R">
          <i>заявило</i>
        </a>
        <i> про затримання 7 осіб за підозрою у заволодінні 1,2 млрд грн стабілізаційного кредиту, наданого Національним банком у 2014 році ПАТ "ВіЕйБі Банк". </i>
      </p>
      <p>
        <i>Йдеться про колишніх та чинних посадовців Національного банку, "ВіЕйБі Банк" та приватних компаній, пов’язаних із кінцевими бенефіціарами "ВіЕйБі Банку".</i>
      </p>
      <p>
        <i>Як стало відомо, </i>
        <a href="https://www.epravda.com.ua/news/2019/11/11/653593/">
          <i>НАБУ затримало</i>
        </a>
        <i> екс-заступника голови Національного банку Олександра Писарука.</i>
      </p>
      <p>
        <i>Причина — можливі зловживання у справі щодо збанкрутілого банку Олега Бахматюка.  </i>
      </p>
      <p>
        <i>Олександр Писарук в 2014-2015 роках працював першим заступником глави Національного банку і відповідав за банківський нагляд. Тоді НБУ очолювала Валерія Гонтарєва.</i>
      </p>
      <p>
        <i>У жовтні 2014 року Нацбанк виділив ВіЕйБі Банку стабілізаційний кредит на суму 1,2 млрд грн. </i>
      </p>
      <p>
        <i>В листопаді 2014 року Нацбанк визнав банк неплатоспроможним і ввів тимчасову адміністрацію.</i>
      </p>
      <p>
        <i>Справу Бахматюка НАБУ почало розслідувати в жовтні 2016 року. Детективів зацікавив факт виділення Нацбанком стабілізаційного кредиту для фінансового оздоровлення банку.</i>
      </p>
      <p>
        <i>Слідчі бюро вийшли на фінішну пряму, але генпрокурор Юрій Луценко вирішив </i>
        <a href="https://www.epravda.com.ua/news/2019/04/3/646663/">
          <i>віддати справу в поліцію</i>
        </a>
        <i>. Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і </i>
        <a href="https://www.epravda.com.ua/news/2019/04/3/646674/">
          <i>були затоплені</i>
        </a>
        <i>.</i>
      </p>
      <p>
        <i>Сама Гонтарева каже, що </i>
        <a href="https://www.epravda.com.ua/news/2019/11/11/653593/">
          <i>затримання</i>
        </a>
        <i> Писарука  є </i>
        <a href="https://www.epravda.com.ua/news/2019/11/12/653596/">
          <i>посиленням терору</i>
        </a>
        <i> з боку влади.</i>
      </p>
      <p>
        <i>Вищий антикорупційний <a href="https://www.epravda.com.ua/news/2019/11/13/653657/">відправив під цілодобовий домашній арешт</a> колишнього виконувача обов’язків начальника управління НБУ по Києву та Київській області Миколу Каленського в справі про привласнення стабілізаційного кредиту для "VAB Банку".</i>
      </p>
      <p>
        <i>Суд обрав запобіжний захід у вигляді арешту із правом внесення 15 млн грн застави колишній директорці генерального департаменту банківського нагляду НБУ <a href="https://www.pravda.com.ua/news/2019/11/13/7231821/">Аллі Шульзі</a>.</i>
      </p>
      <p><b>Читайте також</b>: <b><i><a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтарєвої та банкірів бізнесмена</a></i></b></p>
      <p>
        <b>
          <i>
            <a href="https://www.epravda.com.ua/publications/2019/11/12/653631/">Олег Бахматюк: НБУ тримає мене "за одне місце", щоб зламати і розірвати цю ситуацію</a>
          </i>
        </b>
      </p>
    </article>
  </body>
</html>