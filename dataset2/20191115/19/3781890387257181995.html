<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741909"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T19:21:00+00:00"/>
    <meta property="og:title" content="ฟินแลนด์คว้าตั๋วลุยเมเจอร์แรกยูโร2020"/>
    <meta property="og:description" content="'ฟินแลนด์' เปิดรังไล่ต้อน 'ลิกเตนสไตน์' คว้าตั๋วลุยศึกฟุตบอลยูโร 2020 ถือเป็นการเข้ารอบสุดท้ายรายการเมเจอร์แรกในประวัติศาสตร์"/>
  </head>
  <body>
    <article>
      <h1>ฟินแลนด์คว้าตั๋วลุยเมเจอร์แรกยูโร2020</h1>
      <address>
        <time datetime="2019-11-15T19:21:00+00:00">15 Nov 2019, 19:21</time>
      </address>
      <p>
        <b>"ฟินแลนด์" เปิดรังไล่ต้อน "ลิกเตนสไตน์" คว้าตั๋วลุยศึกฟุตบอลยูโร 2020 ถือเป็นการเข้ารอบสุดท้ายรายการเมเจอร์แรกในประวัติศาสตร์</b>
      </p>
      <p>การแข่งขันฟุตบอลยูโร 2020 รอบคัดเลือก เมื่อวันศุกร์ที่ผ่านมา ในกลุ่ม J ฟินแลนด์ เปิดบ้านไล่ต้อน ลิกเตนสไตน์ 3-0 ได้ประตูจาก จาสเซ ตูโอมิเนน นาที 22, ตีมู พุกกี นาที 63 (จุดโทษ) และ 75 ทำให้ ฟินแลนด์ เก็บเพิ่มเป็น 18 คะแนน จาก 9 นัด คว้าตั๋วผ่านเข้ารอบสุดท้ายได้สำเร็จ ส่วน ลิกเตนสไตน์ มี 2 คะแนนเท่าเดิมแข่งเท่ากัน จมบ๊วยของตาราง<br/><br/>สำหรับการผ่านเข้าไปเล่นรอบสุดท้ายยูโร 2020 ของ ฟินแลนด์ ถือเป็นทัวร์นาเมนต์รายการเมเจอร์แรกในประวัติศาสตร์ของชาติที่พวกเขาทำได้สำเร็จ ก่อนหน้านี้ไม่เคยผ่านเข้ารอบสุดท้ายในฟุตบอลโลก และฟุตบอลชิงแชมป์แห่งชาติยุโรปได้มาก่อนเลย<br/><br/>ส่วนเกมในกลุ่ม F "ไวกิ้งส์" นอร์เวย์ เปิดบ้านไล่ถล่มทีมรองบ่อน หมู่เกาะแฟโร 4-0 ได้ประตูจาก ทอเร เรกินิอุสเซน นาทีที่ 4, โจชัว คิง นาทีที่ 9, อเล็กซานเดอร์ ซอร์ลอธ นาที 62 และ 65<br/><br/>ชัยชนะเกมนี้ทำให้ นอร์เวย์ เก็บเพิ่มเป็น 14 แต้ม จาก 9 นัด รั้งที่ 4 ของตาราง ยังมีลุ้นได้สิทธิไปเพลย์ออฟ ส่วน หมู่เกาะแฟโร มี 3 แต้มเท่าเดิมแข่งเท่ากัน จมบ๊วยของตาราง<br/><br/>ผลอีกหนึ่งคู่ อาร์เมเนีย แพ้ กรีซ 0-1.</p>
    </article>
  </body>
</html>