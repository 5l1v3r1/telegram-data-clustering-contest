<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819404-horvatske-golovuvanna-sprobue-polegsiti-demograficni-problemi-es.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T19:18:00+00:00"/>
    <meta property="og:title" content="Хорватське головування спробує полегшити демографічні проблеми ЄС"/>
    <meta property="og:description" content="Половина країн ЄС має негативний показник народжуваності і населення, яке швидко старіє, тож наступне Хорватське головування в ЄС вже зараз готується до дій, щоб спробувати полегшити цю проблему."/>
  </head>
  <body>
    <article>
      <h1>Хорватське головування спробує полегшити демографічні проблеми ЄС</h1>
      <h2>Половина країн ЄС має негативний показник народжуваності і населення, яке швидко старіє, тож наступне Хорватське головування в ЄС вже зараз готується до дій, щоб спробувати полегшити цю проблему.</h2>
      <address>
        <time datetime="2019-11-15T19:18:00+00:00">15 Nov 2019, 19:18</time>
      </address>
      <p>Така думка звучала під час конференції щодо вирішення демографічних викликів ЄС, яка відбулася під егідою Європейського економічного та соціального комітету (EESC) у Загребі. Докладна інформація про цей захід оприлюднена <a href="https://www.eesc.europa.eu/en/news-media/press-releases/eesc-conference-zagreb-tackling-demographic-issues-will-be-crucial-eus-survival">на сайті EESC</a>.</p>
      <p>"Тривожні індикатори фіксують швидке скорочення населення в ЄС. За цими показниками, до кінця століття населення ЄС буде складати лише 4,1% від населення світу. Нині половина країн в ЄС мають негативні показники народжуваності і одночасне збільшення тривалості життя, що неминуче веде до старіння населення та скорочення кількості людей працездатного і репродуктивного віку. В результаті до 2060 року на кожну літню особу буде приходитися дві людини працездатного віку, в той час як зараз таке співвідношення становить 1 до 4", - йдеться у публікації.</p>
      <figure>
        <img src="https://static.ukrinform.com/photos/2019_11/1573848798-270.png"/>
      </figure>
      <p>Така динаміка потенційно може змінити роль ЄС у глобальній економіці та геополітиці, а також зменшити вплив об’єднаної Європи у світі. Як оголосили під час заходу представники уряду Хорватії, вирішення цієї проблеми стане одним із ключових напрямків діяльності майбутнього Хорватського головування ЄС, яке країна прийме на себе у період з січня по червень 2020 року.</p>
      <p>"Демографія має бути переміщена в центр уваги політики ЄС з метою зберегти розвиток у всіх країнах-членах. Поточний рівень народжуваності у середньому складає 1,59, при цьому майже половина дітей в ЄС є первістками у власних родинах. Саме тому Хорватія визнає демографічне поновлення як ключове питання для майбутнього розвитку», - зауважила з цього приводу хорватський міністр з демографії, родини, молоді та соціальних питань Весна Бедековіч.</p>
      <p>За її словами, уряд Хорватії вже готує стратегічний документ, який представить ряд конкретних заходів для поліпшення демографічних показників.</p>
      <p>Зокрема, йдеться про збільшення допомоги при народженні дитини. За прогнозом, після реалізації цієї програми більше ніж 60% батьків зможуть отримувати повний розмір зарплати під час догляду за дитиною протягом першого року її життя.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2737499-za-rik-naselenna-evrosouzu-zroslo-na-miljon.html">За рік населення Євросоюзу зросло на мільйон</a>
      </blockquote>
      <p>Ще один захід – подовження трудового стажу для батьків на 6 місяців за кожну народжену або усиновлену дитину, для догляду за якою вони використали "декретну" відпустку. Потенційно це збільшить майбутню пенсію працюючих людей приблизно на 2%.</p>
      <p>Серед головних напрямків депопуляції європейських країн, особливо в країнах центральної, східної та південно-західної Європи, учасники конференції назвали також збільшення еміграції молодих та добре освічених людей у більш заможні країни Європейського Союзу, при тому, що вільний рух працівників у межах ЄС залишається фундаментальним принципом європейського Співтовариства.</p>
      <p>Відповідно до наведеної на конференції статистики, у 2017 році не менше 17 мільйонів людей переміщалися всередині ЄС між різними кранами. Більшість з них шукали роботу і Великій Британії, у Німеччині, Іспанії, Італії та Франції, в той час як найбільша їх кількість виїхали з Польщі, Румунії, Болгарії, Португалії і самої <a href="https://www.ukrinform.ua/tag-horvatia">Хорватії</a>. Саме тому одним з напрямків рішення цієї демографічної проблеми може стати поступове вирівнювання темпів розвитку та рівня життя і доходів у різних європейських країнах.</p>
    </article>
  </body>
</html>