<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T19:20:00+00:00"/>
    <meta property="og:title" content="کاخ سفید متن مکالمه ترامپ با رئیس جمهور اوکراین را منتشر کرد"/>
    <meta property="og:description" content=" به گزارش فارس، کاخ سفید عصر جمعه متن اولین مکالمه تلفنی «دونالد ترامپ» رئیس جمهور آمریکا و «ولودمیر زلنسکی» رئیس جمهور اوکراین را منتشر کرد."/>
  </head>
  <body>
    <article>
      <h1>کاخ سفید متن مکالمه ترامپ با رئیس جمهور اوکراین را منتشر کرد</h1>
      <address>
        <time datetime="2019-11-15T19:20:00+00:00">15 Nov 2019, 19:20</time>
      </address>
      <p>کاخ سفید عصر جمعه متن اولین مکالمه تلفنی ترامپ با رئیس جمهور اوکراین را منتشر کرد.</p>
      <p> به گزارش فارس، کاخ سفید عصر جمعه متن اولین مکالمه تلفنی «دونالد ترامپ» رئیس جمهور آمریکا و «ولودمیر زلنسکی» رئیس جمهور اوکراین را منتشر کرد.</p>
      <p>مکالمه تلفنی ترامپ و رئیس جمهور اوکراین محور تلاش دموکرات‌ها برای استیضاح رئیس جمهور آمریکا است.</p>
      <p>دموکرات‌ها اعلام کرده‌اند که ترامپ از قدرت خود سوء استفاده کرده و رئیس جمهور اوکراین را برای انجام تحقیقات درباره فساد «جو بایدن» معاون رئیس جمهور سابق آمریکا و پسرش تحت فشار قرار داده است.</p>
      <p>در متن مکالمه‌ای که کاخ سفید منتشر کرده هیچ گونه صحبتی درباره موضوعات سیاسی انجام نشده است.</p>
      <p>بر اساس گزارش‌ها،‌ مکالمه تلفنی نخست ترامپ و زلونسکی به هیچ وجه در تحقیقات استیضاح ترامپ مطرح نبوده و مکالمه‌های بعدی این دو مقام است که محور تلاش‌های دموکرات‌ها برای استیضاح ترامپ است.</p>
      <p>ترامپ روز ۲۵ جولای در مکالمه تلفنی دیگر با رئیس‌جمهور اوکراین صحبت کرد. این گفت‌وگوی جنجالی به آغاز تحقیقات استیضاح علیه ترامپ تبدیل شد. بر اساس افشاگری‌هایی که علیه ترامپ انجام شده گفته می‌شود او در این گفت‌وگوی تلفنی از همتای اوکراینی خود خواسته علیه کسب و کار «جو بایدن»، رقیب انتخاباتی او در اوکراین تحقیقات فساد آغاز کند. </p>
      <p>جلس نمایندگان آمریکا با تصویب قطعنامه‌‌‌ای چند هفته پیش ضمن رسمیت بخشیدن به تحقیقات استیضاح ترامپ،  آغاز مرحله جدید این تحقیقات را کلید زد.</p>
      <p>کمیته‌های مجلس نمایندگان آمریکا در هفته‌های قبل‌تر تحقیقات استیضاح را به صورت غیرعلنی پیش برده بودند اما مصوبه جدید خواستار علنی کردن این تحقیقات است. </p>
      <p>در همین راستا، مجلس نمایندگان آمریکا روز چهارشنبه نخستین جلسه علنی برای پیشبرد تحقیقات استیضاح را کلید زد. </p>
    </article>
  </body>
</html>