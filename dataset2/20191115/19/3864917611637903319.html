<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819410-zelenskij-pidpisav-zakon-pro-strafi-za-perevezenna-ditej-bez-avtokrisel.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T19:59:00+00:00"/>
    <meta property="og:title" content="Зеленський підписав закон про штрафи за перевезення дітей без автокрісел"/>
    <meta property="og:description" content="Президент України підписав закон, який установлює відповідальність за порушення правил перевезення дітей."/>
  </head>
  <body>
    <article>
      <h1>Зеленський підписав закон про штрафи за перевезення дітей без автокрісел</h1>
      <h2>Президент України підписав закон, який установлює відповідальність за порушення правил перевезення дітей.</h2>
      <address>
        <time datetime="2019-11-15T19:59:00+00:00">15 Nov 2019, 19:59</time>
      </address>
      <p>Про це <a href="https://www.president.gov.ua/news/prezident-pidpisav-zakon-pro-vstanovlennya-vidpovidalnosti-z-58377">повідомляє</a> Офіційне інтернет-представництво глави держави.</p>
      <p>“Президент України Володимир Зеленський підписав Закон “Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей” №224-ІХ, який парламент ухвалив 29 жовтня 2019 року”, - ідеться в повідомленні.</p>
      <p>Як зазначається, закон доповнює ст. 121 Кодексу України про адміністративні правопорушення новими частинами, згідно з якими за порушення правил перевезення дітей на водія накладається <a href="https://www.ukrinform.ua/tag-straf">штраф</a> у розмірі 30 неоподатковуваних мінімумів доходів громадян.</p>
      <p>Повторне правопорушення, вчинене протягом року, карається штрафом у розмірі 50 неоподатковуваних мінімумів.</p>
      <p>Окрім того, цим законом на органи Національної поліції покладається обов’язок розглядати справи про адміністративні правопорушення щодо порушення правил перевезення дітей.</p>
      <p>У повідомленні зазначається, що чинним законодавством не було передбачено норми, яка встановлювала б відповідальність за порушення правил перевезення дітей.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2807899-deputati-vr-uhvalili-zakon-pro-pokaranna-za-porusenna-pravil-perevezenna-ditej.html">Рада ухвалила закон про штрафи за перевезення дітей без автокрісел</a>
      </blockquote>
      <p>“Реалізація закону забезпечить усвідомлення ступеня відповідальності осіб, що перевозять дітей, і тим самим підвищить рівень безпеки дітей на дорозі, сприятиме зменшенню дорожньо-транспортного травматизму та смертності дітей”, - інформують в Офісі Президента.</p>
      <p>Також повідомляється, що в підпунктах “б-г” пункту 21.11 Правил дорожнього руху визначено, що заборонено перевозити дітей, зріст яких менший 145 см, або тих, що не досягли 12-річного віку, у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку - в кузові будь-якого вантажного автомобіля та організовані групи дітей - у темну пору доби.</p>
      <p>Закон набирає чинності з дня, наступного за днем його опублікування.</p>
      <p>
        <i>Фото: president.gov.ua</i>
      </p>
    </article>
  </body>
</html>