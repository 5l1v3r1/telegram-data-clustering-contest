<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Interior-comencara-concertines-Ceuta-Melilla_0_2344565709.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T19:20:10+00:00"/>
    <meta property="og:title" content="El govern espanyol anuncia que aquest mes començarà a retirar les concertines de les tanques de Ceuta i Melilla"/>
    <meta property="og:description" content="Interior invertirà 18 milions d'euros en la modernització de les fronteres amb el Marroc"/>
  </head>
  <body>
    <article>
      <h1>El govern espanyol anuncia que aquest mes començarà a retirar les concertines de les tanques de Ceuta i Melilla</h1>
      <h2>Interior invertirà 18 milions d'euros en la modernització de les fronteres amb el Marroc</h2>
      <address>
        <time datetime="2019-11-15T19:20:10+00:00">15 Nov 2019, 19:20</time>
      </address>
      <p>Les obres per retirar els filats amb ganivetes, coneguts com a concertines, de les tanques de Ceuta i Melilla començaran aquest mes de novembre, segons ha informat aquest divendres el ministeri de l'Interior en una nota de premsa. Les obres costaran 18 milions d'euros i tindran una durada de deu mesos.</p>
      <p>Fonts del Ministeri expliquen que les concertines "s'han demostrat, a més de lesives, poc eficaces", i afegeixen que se substituiran per elements "més útils i menys lesius" com noves càmeres, tanques més altes als trams més "sensibles" i un "reforç" que substitueixi els filats en tots els punts on estan instal·lats. Madrid no concreta com serà aquest reforç perquè diu que es tracta d'una "infraestructura de seguretat".</p>
      <figure>
        <img src="https://www.ara.cat/2013/11/09/premium/societat/Melilla-tanca-que-al-no_1026507395_44165212_117x66.jpg"/>
      </figure>
      <p>
        <a href="https://www.ara.cat/premium/societat/Sang-Melilla-Families-sirianes-atrapades_0_1026497392.html">Sang a la tanca de Melilla</a>
      </p>
      <p>Els filats han sigut criticats per les ONG per les ferides profundes que causen en els migrants que intenten saltar les tanques, i s'ha demostrat que no tenen cap efecte dissuasiu.</p>
      <p>Pedro Sánchez ja es va comprometre el 2014 a retirar aquestes ganivetes, que, justament, havia instal·lat José Luis Rodríguez Zapatero, tot i que les va acabar retirant parcialment el 2007 per les lesions que provocaven als immigrants. El consell de ministres va aprovar al gener <a href="https://www.ara.cat/societat/concertines-Ceuta-Melilla-immigrants-Marlaska_0_2163983755.html">el pla de modernització i reforç de les tanques de Ceuta i Melilla que inclou la retirada dels filats.</a></p>
      <p>El ministeri de l'Interior de Rajoy va recuperar els filats de ganivetes el 2013 enmig d'una llarga polèmica. Zapatero va anunciar que retiraria les ganivetes el 2007, però només es van treure del costat visible des de Melilla i, en canvi, van continuar al costat marroquí de la tanca. Després el govern del PP les va tornar a estendre per aturar el flux d'immigrants.</p>
    </article>
  </body>
</html>