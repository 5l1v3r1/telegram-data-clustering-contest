<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/moshchen-tsiklon-nad-toskana-406834.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T19:07:23+00:00"/>
    <meta property="og:title" content="Мощен циклон над Тоскана"/>
    <meta property="og:description" content="Опустошителни бури удариха централните райони на Италия"/>
  </head>
  <body>
    <article>
      <h1>Мощен циклон над Тоскана</h1>
      <address><time datetime="2019-11-15T19:07:23+00:00">15 Nov 2019, 19:07</time> by <a rel="author">Стандарт</a></address>
      <p>Опустошителни бури удариха централните райони на Италия, пишат медиите на Апенините. Силно засегната е областта Тоскана, която се оказа в епицентъра на мощен средиземноморски циклон и понесе ураганни ветрове и проливни валежи.</p>
      <p>Торнадо отвя ресторант и плажни заведения по крайбрежието на Лигурско море. Отнесени са и покриви на сгради в района, вихърът е изкоренил дървета. Няма пострадали хора. Пожарникари продължават с разчистването.</p>
      <p>В района на Гросето реките са излезли от коритата си. Наводнени са къщи, а спасителни екипи помагат на заклещени автомобили. В курорта Сатурния има сигнали за свлачища, които са затворили част от пътната мрежа. Навсякъде в Тоскана работата на пожарникари и спасители продължава. На този етап информацията е само за материални щети след мощните пориви на бурите.</p>
    </article>
  </body>
</html>