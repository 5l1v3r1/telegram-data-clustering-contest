<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819408-vibuhi-u-balaklii-golova-harkivskoi-oda-zapevnae-so-problema-lokalizovana.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T19:31:00+00:00"/>
    <meta property="og:title" content="Вибухи у Балаклії: голова Харківської ОДА запевняє, що &quot;проблема локалізована&quot;"/>
    <meta property="og:description" content="Слідчі ДБР і керівництво Генштабу ЗСУ поки мають лише припущення, що саме призвело до загибелі саперів під час планової утилізації боєприпасів на арсеналі в Балаклії."/>
  </head>
  <body>
    <article>
      <h1>Вибухи у Балаклії: голова Харківської ОДА запевняє, що "проблема локалізована"</h1>
      <h2>Слідчі ДБР і керівництво Генштабу ЗСУ поки мають лише припущення, що саме призвело до загибелі саперів під час планової утилізації боєприпасів на арсеналі в Балаклії.</h2>
      <address>
        <time datetime="2019-11-15T19:31:00+00:00">15 Nov 2019, 19:31</time>
      </address>
      <p>Про це заявив голова Харківської ОДА Олексій Кучер, повідомляє кореспондент Укрінформу.</p>
      <p>«Те, що мені повідомили, все це попередньо, це версії та припущення. Хочу зазначити, що на даний момент проблема локалізована. Особи, які займаються ліквідацією наслідків, запевняють, що продовження не буде. Це головне, що я хочу, щоб почули місцеві мешканці», - сказав Кучер.</p>
      <p>Він також зазначив, що в суботу спеціалісти продовжать оглядати місце та встановлювати картину надзвичайної події.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">Вибух у Балаклії: постраждали п’ятеро військових, двоє загинули</a>
      </blockquote>
      <p>Пролити світло на її причини можуть тільки свідчення постраждалих, упевнений заступник начальника військової частини №1352 Олександр Мирун.</p>
      <p>«Ніхто ще не знає, як саме це сталося. Бо саме загиблі й постраждалі перебували на місці та проводили роботи. Вони будуть свідчити слідству. Вибух стався у місці, яке захищене і спеціально обладнане для небезпечних предметів, куди їх звозять для утилізації. Тому й постраждали люди, які безпосередньо там перебували, далі розповсюдження не було», - пояснив Мирун.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819286-dbr-vidkrilo-spravu-cerez-vibuhi-na-arsenali-u-balaklii.html">ДБР відкрило справу через вибухи на арсеналі у Балаклії</a>
      </blockquote>
      <p>Як повідомляв Укрінформ, 15 листопада о 14:30 під час знищення боєприпасів, які не можна транспортувати, на арсеналі в Балаклії сталося близько 20 вибухів.</p>
      <p>За уточненою інформацією Генштабу ЗСУ, внаслідок цієї надзвичайної події двоє військовослужбовців-саперів загинули, п’ятеро отримали поранення (один – у тяжкому стані).</p>
      <p>Слідчі теруправління <a href="https://www.ukrinform.ua/tag-derzburo-rozsliduvan">ДБР</a> у Полтаві розпочали досудове розслідування за фактом загибелі та травмування військовослужбовців.</p>
    </article>
  </body>
</html>