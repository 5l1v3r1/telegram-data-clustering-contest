<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/v-goriskih-brdih-ze-27-gradnikovi-veceri"/>
    <meta property="og:site_name" content="Primorske novice"/>
    <meta property="article:published_time" content="2019-11-15T19:48:26+00:00"/>
    <meta property="og:title" content="V Goriških Brdih že 27. Gradnikovi večeri"/>
    <meta property="og:description" content="V Vili Vipolže se danes začenjajo Gradnikovi večeri, ki so letos že 27. po vrsti. Prvi bo posvečen letos preminulemu dirigentu, skladatelju in aranžerju, članu skupine Big Ben Radovanu Kokošarju. Drugi večer bodo pripravili na gradu Dobrovo v spomin na 110-letnico rojstva Zorana Mušiča."/>
  </head>
  <body>
    <article>
      <h1>V Goriških Brdih že 27. Gradnikovi večeri</h1>
      <address><time datetime="2019-11-15T19:48:26+00:00">15 Nov 2019, 19:48</time> by <a rel="author">STA</a></address>
      <p>
        <b>V Vili Vipolže se danes začenjajo Gradnikovi večeri, ki so letos že 27. po vrsti. Prvi bo posvečen letos preminulemu dirigentu, skladatelju in aranžerju, članu skupine Big Ben Radovanu Kokošarju. Drugi večer bodo pripravili na gradu Dobrovo v spomin na 110-letnico rojstva Zorana Mušiča.</b>
      </p>
      <figure>
        <img src="https://static.primorske.si/foto/highres/priloge/719940_brda_004.jpg"/>
        <figcaption>V Vili Vipolže se danes začenjajo Gradnikovi večeri. Foto: Leo Caharija</figcaption>
      </figure>
      <p><b>DOBROVO</b> &gt; <b>Radovan Kokošar</b> je bil v Goriških Brdih in na širšem Goriškem cenjen glasbenik. Njegova ljubezen in poklic je bila glasba, postal je učitelj in dirigent, umetniški vodja, duša številnih zasedb, s katerimi je doma in po svetu prejemal nagrade in priznanja.</p>
      <p>Na Dobrovem je vodil glasbeno šolo Pro Musica. Bil je umetniški vodja Pihalnega orkestra Salonit Anhovo, Noneta Brda, MPZ Ludvik Zorzut Medana ter Vokalnega ansambla Reunion. Je avtor številnih kompozicij in aranžmajev, ki so jih različni izvajalci ponesli na evropske odre. Uglasbil je tudi pesmi Alojza Gradnika.</p>
      <h3>Večer bodo soustvarili glasbeniki in pevske zasedbe iz Brd</h3>
      <p>“Verjetno bo večer prinesel na dan številne emocije, saj še ni dolgo tega, kar se je prezgodaj poslovil. Zato bodo nocojšnji večer soustvarili številni glasbeniki in pevske zasedbe, ki delujejo v Brdih,” je na nedavni novinarski konferenci povedala <b>Nataša Gregorič</b> iz Zavoda za turizem, kulturo, mladino in šport (ZTKMŠ) Brda.</p>
      <p>Prihodnji petek, 22. novembra, bodo večer posvetili 110-letnici rojstva slikarja Zorana Mušiča, katerega razstava je že od leta 1991 na ogled na gradu Dobrovo. Večer bo združil pogovor z umetnostno zgodovinarko <b>Nelido Nemec</b>, ki je bila direktorica Goriškega muzeja v času postavitve razstave na gradu Dobrovo, in sprehod med Mušičevimi slikami.</p>
      <h3>V Brdih je pustil velik pečat</h3>
      <p>Umetnik, ki je bil preko očeta povezan z rodnimi Goriškimi Brdi, je v Brdih pustil velik pečat, poleg razstave še poslikave v cerkvi svetega Jurija v Gradnem. “V Zoranu Mušiču vidim velik turistični potencial, ki ga doslej nismo znali izkoristiti. Ob letošnji obletnici zato želimo nekoliko spomniti na slikarja in njegovo stalno razstavo v Dobrovem,” pa je o drugem Gradnikovem večeru povedala direktorica ZTKMŠ Brda <b>Tina Samec Novak.</b></p>
      <p>Ker želijo v kulturno dogajanje v Goriških Brdih vključiti tudi najmlajše, bodo v avli gradu Dobrovo odprli razstavo del učencev Osnovne šole Alojza Gradnika Dobrovo in Likovnega društva Dablo, ki so jih posvetili Mušiču.</p>
    </article>
  </body>
</html>