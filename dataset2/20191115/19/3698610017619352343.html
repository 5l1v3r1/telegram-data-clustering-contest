<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rf-pogodilasya-povernuti-ukrayini-zahopleni-v-kerchenskiy-protoci-korabli-roszmi-329869_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T19:59:00+00:00"/>
    <meta property="og:title" content="РФ погодилася повернути Україні захоплені в Керченській протоці кораблі — росЗМІ"/>
    <meta property="og:description" content="Зазначимо, що згідно з рішенням Міжнародного трибуналу ООН з морського права, Росія мала повернути кораблі ще півроку тому."/>
  </head>
  <body>
    <article>
      <h1>РФ погодилася повернути Україні захоплені в Керченській протоці кораблі — росЗМІ</h1>
      <h2>Зазначимо, що згідно з рішенням Міжнародного трибуналу ООН з морського права, Росія мала повернути кораблі ще півроку тому.</h2>
      <address>
        <time datetime="2019-11-15T19:59:00+00:00">15 Nov 2019, 19:59</time>
      </address>
      <p>Росія погодилася <b><a href="https://dt.ua/UKRAINE/ukrayina-ne-vdavatimetsya-do-piratstva-cherez-vidmovu-rf-povertati-zahopleni-korabli-mzs-328577_.html">повернути Україні</a> </b>катери ВМС "Нікополь", "Бердянськ" і рейдовий буксир "Яни Капу", які російські прикордонники захопили в минулому році в Керченській протоці, передає "<a href="https://www.kommersant.ru/doc/4162014?from=main_1">Коммерсантъ</a>" з посиланням на джерела. При цьому зброю, яка була на кораблях, і документи РФ повертати не збирається.</p>
      <p>Згідно з даними джерел, українська і російська сторони нібито вже обговорюють місце і час передачі кораблів. Питання спробують вирішити до саміту в "нормандському форматі", який повинен відбутися в Парижі 9 грудня. Переговори зараз нібито перебувають на фінальній стадії, в них беруть участь силові відомства і Міністерства закордонних справ як України, так і РФ.</p>
      <p>Повернення кораблів нібито має відбутися не в порту, а в морі. "Бердянськ", "Нікополь" і "Яни Капу" відбуксують трьома російськими буксирами в узгоджену сторонами точку. Там їх повинні будуть зустріти три українських буксира.</p>
      <p>Однак Росія не має наміру повертати особисту зброю українських моряків, яка була на кораблях в момент атаки на них, а також рації і суднові ролі (документи, які містять інформацію про склад екіпажів та інші дані). Як стверджують в РФ, це все фігурує як речові докази у кримінальній справі, відкритій в Росії.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня<b> <a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a> </b>моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a> </b>про виконання вимоги, однак українців утримували у СІЗО "Лефортове" (Москва) до 7 вересня. Саме тоді<b> <a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a> </b>утримуваними особами між Україною та РФ, у результаті якого 24 моряки і повернулися додому. Однак, катери і буксир РФ досі не повернула. При цьому упродовж року <b><a href="https://dt.ua/UKRAINE/ukrayina-ponad-rik-vimagaye-povernuti-zahopleni-viyskovi-korabli-rf-ignoruye-328455_.html">Україна щонайменше сім разів зверталася до Росії з вимогою повернути захоплені кораблі</a></b>.</p>
      <p>Докладніше читайте в спецтемі DT.UA <b><a href="https://dt.ua/theme/45">"Повернення бранців Кремля додому"</a></b> і статті Ірини Лоюк <b>"<a href="https://dt.ua/SOCIUM/zvilnennya-z-polonu-scho-potim-323473_.html">Звільнення з полону. Що потім?</a>"</b>.</p>
      <footer>За матеріалами: <a href="https://dt.ua/go/aHR0cDovL3d3dy5rb21tZXJzYW50LnJ1Lw==">Коммерсантъ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>