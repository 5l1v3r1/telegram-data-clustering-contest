<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-fifa-world-qualifying-not-afraid-to-field-a-new-india-side-says-stimac-counting-positives-from-draw-with-afghans-2851515.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T19:14:40+00:00"/>
    <meta property="og:title" content="फीफा विश्व कप क्वॉलीफाइंग: 'ओमान के खिलाफ बिलकुल नई टीम उतारने से नहीं हिचकिचेगा भारत'"/>
    <meta property="og:description" content="भारतीय फुटबॉल कोच इगोर स्टिमक ने शुक्रवार (15 नवंबर) को कहा कि निचली रैंकिंग की अफगानिस्तान से निराशाजनक ड्रा खेलने के बाद ओमान के खिलाफ होने वाले अगले फीफा विश्व कप क्वॉलीफाइंग राउंड मैच में वह पूरी..."/>
  </head>
  <body>
    <article>
      <h1>फीफा विश्व कप क्वॉलीफाइंग: 'ओमान के खिलाफ बिलकुल नई टीम उतारने से नहीं हिचकिचेगा भारत'</h1>
      <address><time datetime="2019-11-15T19:14:40+00:00">15 Nov 2019, 19:14</time> by <a rel="author">लाइव हिंदुस्तान टीम,दुशान्बे (ताजिकिस्तान)</a></address>
      <p>भारतीय फुटबॉल कोच इगोर स्टिमक ने शुक्रवार (15 नवंबर) को कहा कि निचली रैंकिंग की अफगानिस्तान से निराशाजनक ड्रा खेलने के बाद ओमान के खिलाफ होने वाले अगले फीफा विश्व कप क्वॉलीफाइंग राउंड मैच में वह पूरी तरह से नयी टीम उतारने में भी हिचकिचायेंगे नहीं।</p>
      <p>भारत ने अंत में सेमिनलेन डोंगेल के गोल से गुरुवार (14 नवंबर) को यहां विश्व कप क्वॉलीफाइंग दौर के मैच में अफगानिस्तान से 1-1 से ड्रा खेला। इससे 106वीं रैंकिंग पर काबिज भारतीय टीम क्वॉलीफाइंग अभियान में अभी तक जीत हासिल नहीं कर सकी है। लेकिन स्टिमक का ध्यान अब मस्कट में मंगलवार को ओमान के खिलाफ होने वाले मुकाबले पर लगा है।</p>
      <p>स्टिमक ने कहा, ''हम जानते हैं कि मैच हमारे लिये काफी मुश्किल होगा। हमें यह देखने की जरूरत है कि कितनी जल्दी हम पिछले मुश्किल मैच से उबर सकते हैं। उन्होंने कहा, ''हमारे पास कई युवा खिलाड़ी आ रहे हैं और उनसे तुरंत शानदार नतीजे देने की उम्मीद करना मुश्किल होगा। मेरे पास काफी खिलाड़ी हैं और मैं ओमान के खिलाफ बिलकुल नयी टीम उतारने में हिचकिचाऊंगा नहीं।"</p>
      <p>स्टिमक ने कहा, ''इससे पहले भारत में गोल गंवाने के बाद वापसी करना सामान्य नहीं था। पिछले दो मैचों में हमने वापसी की और अंतिम क्षणों में गोल जुटाये। इससे साफ दिखता है कि हम आखिरी मिनट तक हार मानने को तैयार नहीं होते। यही फुटबाल टीम का मुख्य लक्षण होता है जो खुद को चुनौती देना पसंद करती है। हम ऐसी टीम हैं जो पिछड़ने के बाद सीमाओं को पीछे छोड़ना पसंद करती है, इससे मुझे गर्व होता है।"</p>
    </article>
  </body>
</html>