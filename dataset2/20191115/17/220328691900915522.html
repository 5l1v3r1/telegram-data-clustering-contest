<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/lechkov-ima-namerenie-da-rkovodi-bfs-do-kraya-na-mandata-406828.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T17:52:00+00:00"/>
    <meta property="og:title" content="Лечков смята да оглавява БФС до края на мандата"/>
    <meta property="og:description" content="Кой иска друго, нека следва Устава, коментира той"/>
  </head>
  <body>
    <article>
      <h1>Лечков смята да оглавява БФС до края на мандата</h1>
      <address><time datetime="2019-11-15T17:52:00+00:00">15 Nov 2019, 17:52</time> by <a rel="author">Димитър Душков</a></address>
      <p>Първият вицепрезидент на БФС Йордан Лечков внесе допълнителна яснота в неочакваното му намерение да остане начело на БФС, въпреки че първоначално се смяташе, че Михаил Касабов ще води футболната централа до свикване на извънредно заседание, което да определи ново ръководство на родния футбол.</p>
      <p>Той заяви, че е готов да ръководи БФС до края на мандата, който приключва в началото на 2022 година. Легендарният футболист каза, че няма никакво намерение да свиква извънредно заседание и призова желаещите да го направят, да следват устава. Той уточни, че няма намерения да се кандидатира за президент на БФС, но има желание да довърши мандата заради гласуваното доверие от „500-600 клуба“, обяви той пред dsport.bg.</p>
      <p>„Господин първи вицепрезидент и господин Лечков, нищо не се е променило за мен. Правя едно разграничение, че трябва да говорим за футбол на клубно ниво, на национално ниво, организационно и така нататък. Искам да казваме нещата с истинските им имена.“</p>
      <p>„Когато дойдохме начело на футболния съюз, никак не бяха добре нещата. Нито в българския футбол, нито в първенството. Бих искал да изтъкна положителните неща за нас като ръководство, а това не е никак малко. Наистина, националният отбор не върви добре, но затова не виждам ние каква вина носим. Националният отбор се попълва и се викат футболисти, които играят в клубовете. Нека разграничим нещата.“</p>
      <p>„Когато стъпихме, във футбола нещата бяха голяма каша. Бяхме на „Иван Асен“ с нула стотинки в касата, с един ред проблеми с телевизионни права. Сега футболният съюз е в супер излишък, имаме финансова стабилност, база, административна сграда. Първенството върви доста по-интересно, отколкото трябва . Не казвам, че сме безгрешни, но трябва да се коментират нещата, както са.“</p>
      <p>„Защо трябва да има Конгрес? Аз говоря според моето разбиране. Ако някой иска да свиква конгрес и да става президент, има си начин. Аз нямам намерение да ставам президент и да се кандидатирам за президент на футболния съюз. А готов ли е да ръководи БФС до края на редовния мандат на сегашното ръководство, който е до началото на 2022-а? „Готов съм, както следва. Ние сме избрани. 500-600 клуба са гласували за нас, гласували са ни доверие. Лично на мен са ми гласували доверие.“</p>
      <p>„Няма такова нещо, ако някой си е направил погрешни изводи...защо трябва някой отстрани да ни диктува. Начинът на свикване на конгрес е един. Ако някой иска конгрес, аз казвам, аз нямам намерение да се кандидатирам, да съм кандидат за президент на БФС занапред.“ Но съм готов, както уставът повелява. Този футболен съюз трябва да продължи да функционира.“</p>
      <p>Лечков внесе уточнения и за случилото се на Конгреса, след който наглед цялото ръководство подаде оставките си. „Тези оставки са за пред конгреса. Трябва да се спазва уставът. За да има законен редовен следващ конгрес, трябва да се спазва законът, да се движат нещата по устав. Който има интерес, да слуша добре и да изпълнява. Не съм подавал оставка, нито съм давал писмен отказ.“</p>
      <p>„Категорично казах, че няма да подам оставка. Защото съм отишъл подготвен на това заседание. Аз отговарям само и единствено за моите действия, моля да бъда разбран и да ми влезеш в положението. Може би. Колкото по-говорим, ще се разводни работата, нека го оставим за следващ етап.“</p>
    </article>
  </body>
</html>