<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33099/raee-online-contributo-prodotti-venduti-ecommerce"/>
    <meta property="og:site_name" content="DDay.it"/>
    <meta property="article:published_time" content="2019-11-15T17:15:00+00:00"/>
    <meta property="og:title" content="RAEE, online è una giungla: 8 prodotti su 10 venduti senza pagare il contributo"/>
    <meta property="og:description" content="Molti prodotti venduti sulle piattaforme di e-commerce non includono il contributo per i RAEE, i rifiuti elettronici. In Italia sono soprattutto i braccialetti per il fitness: il 92% evade l'obbligo nazionale. Colpa dei cosiddetti &quot;free-rider&quot;."/>
  </head>
  <body>
    <article>
      <h1>RAEE, online è una giungla: 8 prodotti su 10 venduti senza pagare il contributo</h1>
      <h2>Molti prodotti venduti sulle piattaforme di e-commerce non includono il contributo per i RAEE, i rifiuti elettronici. In Italia sono soprattutto i braccialetti per il fitness: il 92% evade l'obbligo nazionale. Colpa dei cosiddetti "free-rider".</h2>
      <address><time datetime="2019-11-15T17:15:00+00:00">15 Nov 2019, 17:15</time> by <a rel="author">Massimiliano Di Marco</a></address>
      <p>Su 9 fitness tracker su 10 venduti in Italia sulle piattaforme di e-commerce il produttore o l'importatore non paga il contributo RAEE, obbligatorio in tutta Europa. Lo ha rivelato <a href="https://www.eucolight.org/single-post/2019/11/08/EucoLight-conference-reveals-disturbing-EU-wide-scale-of-WEEE-non-compliance-through-online-marketplaces-and-new-ways-to-tackle-the-problem">uno studio realizzato da EucoLight</a>, associazione europea attiva nello smaltimento dei rifiuti elettrici ed elettronici dell'illuminazione, che ha evidenziato una tendenza negativa molto consistente in diversi Paesi europei. In totale, <b>81 offerte su 100 proposte su portali online non rispetto gli obblighi in materia di RAEE</b>.</p>
      <p>Lo studio ha riguardato oltre 3.000 prodotti venduti su portali di commercio elettronico in 10 Paesi europei tra luglio e settembre 2019. I risultati hanno evidenziato, ha sottolineato EucoLight, "<i>il livello eccezionalmente alto di non adempimento agli obblighi nazionali per il finanziamento del trattamento dei RAEE</i>". In particolare, sono i prodotti più piccoli (come le lampadine LED) quelli più problematici: la percentuale di non adempimento oscilla tra il 78% e il 100% a livello europeo.</p>
      <figure>
        <img src="https://cdn.dday.it/system/uploads/picture/image/58776/content_small_vendite_online_raee.jpg"/>
      </figure>
      <p>Per l'Italia <b>il fenomeno riguarda soprattutto i fitness tracker (92%) e i tablet e i PC (86%)</b>, ma percentuali elevate contraddistinguono anche la vendita online delle lampadine LED (81%) e dei cacciaviti elettrici (78%). Meglio gli asciugacapelli (28%) e i monitor (43%) mentre quasi 7 lavatrici su 10 (il 69%) viene venduto senza che il produttore o l'importatore abbia adempiuto all'obbligo.</p>
      <p>Tra i Paesi coinvolti la peggiore è la Repubblica Ceca: nessuno dei prodotti coinvolti nell'indagine di mercato era stato venduto in regola con il contributo per i RAEE.</p>
      <p> </p>
      <h3>I "free-rider" che danneggiano la concorrenza e la gestione dei RAEE</h3>
      <p>Il fenomeno nasce dalla vendita online di merci da parte di aziende (produttori o importatori che siano) che non hanno alcuna sede fisica in Italia o in un altro Paese europeo dove, poi, immettono il prodotto sul mercato. Queste società - definite "free-rider" - non sono iscritte al Regisro nazionale dei produttori di apparecchiature elettriche ed elettroniche o a un consorzio RAEE. Di conseguenza, non dichiarano le quantità immesse sul mercato né partecipano al finanziamento del delicato sistema di gestione dei rifiuti.</p>
      <p>Questo mancato contributo ha due effetti. Primo: un danno alla concorrenza. Chi non versa il finanziamento per la gestione del RAEE può applicare prezzi più bassi, a discapito delle aziende che, invece, adempiono agli obblighi normativi. Secondo: aggravano la situazione della gestione dei RAEE a cui sottraggono risorse economiche.</p>
      <p>"<i>Il mercato italiano, come è emerso anche dall’indagine di Eucolight a cui Ecolamp ha preso parte, è sicuramente interessato dal problema</i> - ha commentato Fabrizio D'Amico, direttore generale del consorzio Ecolamp - <i>ed è bene quindi che si attivi anche nell’individuazione delle soluzioni, che siano semplici ma al contempo garantiscano condizioni eque di mercato, come sostenuto da più parti</i>".</p>
      <p>Durante un recente seminario che si è tenuto a Bruxelles hanno partecipato anche due delle principali piattaforme online a livello globale. Una di queste era Amazon che si è mostrata disponibile a trovare un punto d'incontro. Da qui la sua proposta: un contributo forfettario per il suo ruolo di intermediario. Una proposta che, però, non è piaciuta perché andrebbe a danneggiare tutte le società che calcolano il contributo per la gestione RAEE sulla base dei costi di smaltimento. La presenza proattiva delle piattaforme di commercio elettronico al dibattito, secondo D'Amico, è un segnale "positivo".</p>
      <p>"<i>Siamo davvero disturbati</i> - ha detto Hervé Grimaud, segretario generale di EucoLight - <i>dall'alto livello di evasione dagli obblighi RAEE che sono stati scoperti dal nostro studio</i>". Grimaud ha inoltre sottolineato come la rapida diffusione delle piattaforme di commercio elettronico ha altresì accelerato fenomeni di "scorretto vantaggio competitivo" che sta danneggiando le società che rispettano gli obblighi.</p>
    </article>
  </body>
</html>