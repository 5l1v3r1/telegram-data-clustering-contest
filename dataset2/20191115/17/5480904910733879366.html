<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sablikova-vstoupila-do-sp-ctvrtym-mistem-na-3000-metru/1820889?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T17:27:00+00:00"/>
    <meta property="og:title" content="Sáblíková vstoupila do SP čtvrtým místem na 3000 metrů"/>
    <meta property="og:description" content="Minsk - Úřadující mistryně světa a světová rekordmanka Martina Sáblíková vstoupila do nové sezony Světového poháru čtvrtým místem v závodě na 3000 metrů v Minsku. Na nížinné dráze v Bělorusku zajela čas 4:06,40 a ztratila 32 setin na bronzovou Ivanie Blondinovou z Kanady. Vyhrála jiná Kanaďanka Isabelle Weidemannová, která Sáblíkovou porazila téměř o dvě sekundy. Druhá skončila olympijská šampionka Carlijn Achtereekteová z Nizozemska."/>
  </head>
  <body>
    <article>
      <h1>Sáblíková vstoupila do SP čtvrtým místem na 3000 metrů</h1>
      <address><time datetime="2019-11-15T17:27:00+00:00">15 Nov 2019, 17:27</time> by <a rel="author" href="http://www.ctk.cz/" target="_blank">ČTK</a></address>
      <p>Minsk - Úřadující mistryně světa a světová rekordmanka Martina Sáblíková vstoupila do nové sezony Světového poháru čtvrtým místem v závodě na 3000 metrů v Minsku. Na nížinné dráze v Bělorusku zajela čas 4:06,40 a ztratila 32 setin na bronzovou Ivanie Blondinovou z Kanady. Vyhrála jiná Kanaďanka Isabelle Weidemannová, která Sáblíkovou porazila téměř o dvě sekundy. Druhá skončila olympijská šampionka Carlijn Achtereekteová z Nizozemska.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573835760_P201911150952501.jpg"/>
        </figure>
        <figure>
          <img src="https://i3.cn.cz/6/1573835794_P201911150953001.jpg"/>
        </figure>
        <figure>
          <img src="https://i3.cn.cz/6/1573835846_P201911150953901.jpg"/>
        </figure>
        <figure>
          <img src="https://i3.cn.cz/6/1573836259_P201911150960501.jpg"/>
        </figure>
      </slideshow>
      <p>Dvacetinásobné světové šampionce Sáblíkové se tak nezdařil první útok na jubilejní padesáté vítězství ve Světovém poháru. Na tříkilometrové trati, kterou už vyhrála třiatřicetkrát, od začátku ztrácela na nejrychlejší mezičasy i na ruskou kolegyni ze závěrečné rozjížďky Natalii Voroninovou. Tu v závěrečném kole předstihla, ale na medailové pozice se už neprotlačila. "Nemůžu být asi úplně nespokojená, protože spousta závodnic mě překvapila, že jela dobře. Prostě je to první svěťák," hodnotila v nahrávce pro média své umístění.</p>
      <p>Dvaatřicetiletá Češka byla o rovných šest sekund pomalejší než při říjnových kontrolních závodech v Inzellu. Vůbec se jí nejelo dobře. "Strašně mě bolely nohy. Nevím, jestli to byla ta moje strašná nervozita, ale bylo to prostě pro mě hrozně těžký. Opravdu jsem se dneska trápila od začátku až do cíle," popisovala.</p>
      <p>Mohla se na ní podepsat i únava. "Nebyla jsem to já. Podle mě to bude ještě z toho tréninku, protože jsme makali v Inzellu, potom ten přejezd. Není to propadák, ale spíš ten pocit z jízdy, který jsem měla, to bylo hrozný," přemítala.</p>
      <p>Je zvědavá, jak si povede v dalších závodech. "Další štace je Tomaszów, tam se mi loni taky nedařilo tak, jak jsem si představovala," poznamenala. V polském středisku Tomaszów Mazowiecki byla loni na své výstavní pětce až osmá. Tentokrát se tam za týden pojede znovu trojka.</p>
      <p>V Minsku závodila také Nikola Zdráhalová, která skončila na trojce druhá v divizi B. Zajela čas 4:10,745 a v horší výkonnostní skupině nestačila pouze na Melissu Wijfjeovou z Nizozemska, na kterou ztratila tři sekundy.</p>
      <p>Třiadvacetiletá Zdráhalová v Minsku zhruba o osm desetin sekundy zaostala za časem z Inzellu. Třetí Jekatěrinu Šichovovou z Ruska porazila o sedm setin sekundy. "Jsem spokojená, ale taky překvapená. V tréninku se mi nejezdilo vůbec dobře, takže tenhle výsledek beru, protože jsem i při závodě měla hrozně těžké nohy, špatně se mi dýchalo. Už po prvním kole jsem věděla, že to dnes bude hodně bolet," řekla.</p>
      <h4>Muži:</h4>
      <p><b>5000 m:</b> 1. Roest 6:16,615, 2. Bergsma (oba Niz.) 6:22,297, 3. Juskov (Rus.) 6:22,543.</p>
      <p><b>Týmový sprint:</b> 1. Nizozemsko (R. Mulder, Nuis, Verbij, Krol) 1:21,163, 2. Čína 1:21,322, 3. Kanada 1:21,670.</p>
      <h4>Ženy:</h4>
      <p><b>3000 m:</b> 1. Weidemannová (Kan.) 4:04,679, 2. Achtereekteová (Niz.) 4:05,153, 3. Blondinová (Kan.) 4:06,080, <b>4. Sáblíková</b> 4:06,404, ...<b>divize B: 2. Zdráhalová</b> (obě ČR) 4:10,745.</p>
      <p><b>Týmový sprint:</b> 1. Nizozemsko (L. de Jongová, De Neelingová, Leerdamová, M. de Jongová) 1:29,230, 2. Rusko 1:29,950, 3. Japonsko 1:30,086.</p>
    </article>
  </body>
</html>