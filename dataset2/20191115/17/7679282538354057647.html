<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-kxip-release-david-miller-sam-curran-chris-gayle-stays-2851276.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T17:53:10+00:00"/>
    <meta property="og:title" content="IPL 2020: किंग्स इलेवन पंजाब ने मिलर और कुरेन को रिलीज किया, गेल साथ रहेंगे"/>
    <meta property="og:description" content="किंग्स इलेवन पंजाब ने दक्षिण अफ्रीका के विस्फोटक बल्लेबाज डेविड मिलर को आठ आईपीएल सत्र के बाद जबकि उनके साथ इंग्लैंड के सैम कुरेन और आस्ट्रेलियाई तेज गेंदबाज एंड्रयू टाई को भी रिलीज कर दिया है। पिछले..."/>
  </head>
  <body>
    <article>
      <h1>IPL 2020: किंग्स इलेवन पंजाब ने मिलर और कुरेन को रिलीज किया, गेल साथ रहेंगे</h1>
      <address><time datetime="2019-11-15T17:53:10+00:00">15 Nov 2019, 17:53</time> by <a rel="author">लाइव हिंदुस्तान टीम,नई दिल्ली</a></address>
      <p>किंग्स इलेवन पंजाब ने दक्षिण अफ्रीका के विस्फोटक बल्लेबाज डेविड मिलर को आठ आईपीएल सत्र के बाद जबकि उनके साथ इंग्लैंड के सैम कुरेन और आस्ट्रेलियाई तेज गेंदबाज एंड्रयू टाई को भी रिलीज कर दिया है। पिछले आठ सत्र से मिलर किंग्स इलेवन पंजाब के मुख्य बल्लेबाज में से एक रहे जिन्होंने 79 मैचों में 138.78 के स्ट्राइक रेट से 1850 रन बनाये हैं।</p>
      <p>वह टीम से जुड़ने के बाद शुरुआती सत्र में हालांकि प्रभावित नहीं कर सके थे लेकिन 2013 और 2014 में उन्होंने 150 रन से ज्यादा के स्ट्राइक रेट से क्रमश: 416 और 446 रन जड़े थे। किंग्स इलेवन पंजाब के सह मालिक नेस वाडिया ने पीटीआई से कहा, ''डेविड हमारे लिये बेहतरीन खिलाड़ी रहे हैं। उन्होंने जाने की इच्छा व्यक्त की थी और हम उनके फैसले का सम्मान करते हैं। हम उन्हें शुभकामनायें देते हैं।"</p>
      <p>
        <a href="https://www.livehindustan.com/cricket/story-ipl-2020-mumbai-indians-retain-core-team-release-12-players-2851267.html">
          <b>IPL 2020: मुंबई इंडियन्स ने 12 खिलाड़ियों को रिलीज किया, जबकि 18 टीम में बरकरार</b>
        </a>
      </p>
      <p>वर्ष 2019 में मिलर ने 10 मैचों में 130 के स्ट्राइक रेट से 213 रन जुटाये। कुरेन 2019 सत्र से पहले हुई नीलामी में किंग्स इलेवन पंजाब द्वारा खरीदे गये विदेशी खिलाड़ियों में सबसे महंगे 7.2 करोड़ रूपये में शामिल किये गये थे, उन्हें भी रिलीज कर दिया गया है। उन्होंने पिछले साल आईपीएल में हैट्रिक ली थी।</p>
      <p>तमिलनाडु के रहस्यमयी स्पिनर वरुण चक्रवर्ती को भी रिलीज कर दिया गया है जिन्हें 8.4 करोड़ रूपये में खरीदा गया था। टीम ने जिन खिलाड़ियों को बरकरार रखा है, उनमें वेस्टइंडीज के महान 40 वर्षीय खिलाड़ी क्रिस गेल शामिल है जिन्हें दो बार नहीं बिकने के बाद पंजाब ने 2018 आईपीएल से पहले दो करोड़ रुपये के बेस प्राइज में खरीदा था। वाडिया ने कहा, ''हम उन्हें जाने नहीं दे सकते थे। वह चैम्पियन खिलाड़ी है। नीलामी 19 दिसंबर को की जायेगी।</p>
    </article>
  </body>
</html>