<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/lube-pronta-per-il-superclassico-alleurosuole-forum-torna-modena/1325522/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T17:33:33+00:00"/>
    <meta property="og:title" content="Lube pronta per il superclassico: all’Eurosuole forum torna Modena"/>
    <meta property="og:description" content="VOLLEY - Domenica alle 18 il match di SuperLega, dove entrambe le squadra viaggiano a punteggio pieno. Gli uomini di Fefé De Giorgi cercheranno di riscattare la sconfitta di Supercoppa"/>
  </head>
  <body>
    <article>
      <h1>Lube pronta per il superclassico: all’Eurosuole forum torna Modena</h1>
      <h2>VOLLEY - Domenica alle 18 il match di SuperLega, dove entrambe le squadra viaggiano a punteggio pieno. Gli uomini di Fefé De Giorgi cercheranno di riscattare la sconfitta di Supercoppa</h2>
      <address><time datetime="2019-11-15T17:33:33+00:00">15 Nov 2019, 17:33</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Flube-pronta-per-il-superclassico-alleurosuole-forum-torna-modena%2F1325522%2F">Condividi24</a><a href="https://twitter.com/intent/tweet?text=Lube+pronta+per+il+superclassico%3A++all%27Eurosuole+forum+torna+Modena&amp;url=https%3A%2F%2Fwww.cronachemaceratesi.it%2F2019%2F11%2F15%2Flube-pronta-per-il-superclassico-alleurosuole-forum-torna-modena%2F1325522%2F">Tweet</a>Email24 Condivisioni</p>
      <p> </p>
      <p>
        <b>Ancora un big match all’Eurosuole Forum domenica (ore 18, diretta Rai Sport) per la Lube Civitanova: dopo la vittoria con Perugia della scorsa settimana, i campioni d’Italia e d’Europa cercano il bis in un’altra delle sfide più attese della stagione, quella con la Leo Shoes Modena, una super-classica del campionato italiano.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/supercoppa-lube-volley-modena-FDM-21-650x433.jpg"/>
        <figcaption>Coach Fefé De Giorgi</figcaption>
      </figure>
      <p>Non sarà la prima volta della stagione, le due squadre già si sono affrontate proprio a Civitanova nella semifinale di Supercoppa: Juantorena e compagni cercano la rivincita dopo il ko del primo novembre per mantenere l’imbattibilità in SuperLega dopo 6 gare disputate e 18 punti in classifica conquistati. Dall’altra parte della rete una squadra allo stesso modo a punteggio pieno (15 punti e 0 set persi in 5 gare giocate). Una delle due dovrà quindi fermare la sua corsa dopo un match che si annuncia spettacolare e carico di emozioni. «Nell’ultima partita disputata contro Verona – commenta coach Fefè De Giorgi  – ho visto ulteriori passi avanti da parte della squadra che ci hanno permesso di conquistare punti importanti. Dopo il giorno di riposo ora pensiamo a Modena, ci troviamo di nuovo di fronte pochi giorni dopo la gara di Supercoppa, con l’obiettivo stavolta di fare nostro il match: sarà una bella sfida tra due formazioni che finora hanno sempre ottenuto vittorie in campionato. Ci presenteremo carichi in campo per fare del nostro meglio per conquistare un altro successo, che sarebbe fondamentale in chiave classifica». Dall’altra parte coach Andrea Giani dovrebbe partire dalla stessa formazione già vista all’opera all’Eurosuole Forum in occasione della semifinale di Supercoppa. In regia Micah Christenson in diagonale con Ivan Zaytsev, al centro la coppia Daniele Mazzone-Max Holt, in banda Matt Anderson e Bartosz Bednorz. Nel ruolo di libero il veterano Salvatore Rossini. «Giochiamo così spesso che sembra passata un’eternità dalla sfida con la Lube – dichiara l’ex biancorosso Zaytsev – loro hanno recuperato appieno Bruno e modificato il sistema di gioco, sarà un’altra gara. Siamo curiosi di vedere se riusciremo a fare le belle cose fatte vedere finora anche contro una grandissima squadra. L’intensità in difesa? E’ il sintomo più evidente del carattere di questa squadra».</p>
      <p> </p>
    </article>
  </body>
</html>