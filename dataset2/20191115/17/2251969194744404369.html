<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/ubi-si-rifa-il-look-nuova-filiale-a-porto-recanati/1325538/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T17:59:06+00:00"/>
    <meta property="og:title" content="Ubi si rifà il look, nuova filiale a Porto Recanati"/>
    <meta property="og:description" content="INAUGURAZIONE in corso Matteotti, dove l'istituto ha presentato il moderno concept della sede"/>
  </head>
  <body>
    <article>
      <h1>Ubi si rifà il look, nuova filiale a Porto Recanati</h1>
      <h2>INAUGURAZIONE in corso Matteotti, dove l'istituto ha presentato il moderno concept della sede</h2>
      <address><time datetime="2019-11-15T17:59:06+00:00">15 Nov 2019, 17:59</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fubi-si-rifa-il-look-nuova-filiale-a-porto-recanati%2F1325538%2F">Condividi137</a><a href="https://twitter.com/intent/tweet?text=Ubi+si+rif%C3%A0+il+look%2C++nuova+filiale+a+Porto+Recanati&amp;url=https%3A%2F%2Fwww.cronachemaceratesi.it%2F2019%2F11%2F15%2Fubi-si-rifa-il-look-nuova-filiale-a-porto-recanati%2F1325538%2F">Tweet</a>Email137 Condivisioni</p>
      <p> </p>
      <p>
        <b>E’ stata inaugurata a Porto Recanati la nuova filiale Ubi Banca di Corso Matteotti 51. Alla cerimonia erano presenti la responsabile della direzione territoriale di Macerata Est Caterina Vespasiani, il vice comandante dei carabinieri Santarelli e don Gabriele Crucianelli della parrocchia di San Giovanni Battista, che ha benedetto i nuovi locali.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/ubi-porto-recanati-inaugurazione-1-650x488.jpg"/>
        <figcaption>Il taglio del nastro col parroco</figcaption>
      </figure>
      <p>L’istituto di credito ha presentato il nuovo concept di filiale «che punta sulla trasformazione dei bisogni dei clienti, l’innovazione e la digitalizzazione. Sono gli elementi – spiega Ubi – che guidano il rinnovamento di 700 sportelli  su tutto il territorio nazionale in un contesto di complessiva modernizzazione dei servizi bancari. Il crescente utilizzo di canali multimediali per le tradizionali operazioni di sportello hanno spinto a migliorare l’esperienza della clientela, ripensando il modello di filiale e trasformando l’operatività da analogica a digitale. Ai tradizionali canali di accesso ai servizi si affiancano canali che permettono una maggiore autonomia dei correntisti e una più efficiente attività in filiale». Tra le soluzioni adottate, ad esempio, Atm di ultima generazione in grado di svolgere le operazioni in sicurezza e senza fare code, versare denaro contante, assegni anche dopo l’orario di chiusura. Inoltre, sono state introdotte casse self service che permettono di pagare imposte come F24 e fare bonifici. Ogni filiale è dotata di una connessione wi-fi gratuita riservata ai clienti per navigare tra i contenuti di Ubi Banca e di due diversi tablet in grado di effettuare operazioni bancarie in autonomia o predisposti per la firma elettronica. «L’Innovation Hub di Ubi – aggiunge l’istituto intanto, sta pensando alla filiale del futuro, sperimentando soluzioni innovative da utilizzare nei prossimi anni come un sistema di riconoscimento e accoglienza che effettuerà, attraverso la tecnologia Bluetooth, un check-in automatico del cliente in modo da consentirgli di utilizzare, una volta entrato in filiale, i servizi attraverso la app dello smartphone o del tablet. Inoltre, saranno introdotti monitor con contenuti interattivi facilmente utilizzabili: attraverso un Qr Code il cliente avrà la possibilità, con il proprio dispositivo mobile, di gestire i contenuti sugli schermi per informarsi, con video e brevi presentazioni, sui prodotti della banca». Per supportare e facilitare l’utilizzo dei nuovi sistemi, Ubi Banca ha inserito all’interno delle filiali un assistente digitale che ha il compito di accogliere, ascoltare le esigenze e indirizzare il cliente verso la soluzione più veloce, oltre ad assisterlo nel primo utilizzo dei servizi digitali e nelle operazioni effettuate tramite nuovi strumenti come le casse self.</p>
      <p> </p>
    </article>
  </body>
</html>