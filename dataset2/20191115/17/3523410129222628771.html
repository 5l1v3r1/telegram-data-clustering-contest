<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640164/%D8%AC%D8%A7%D8%AF%D9%87-%D8%B3%D9%88%D8%A7%D8%AF%DA%A9%D9%88%D9%87-%D9%88-%DA%A9%DB%8C%D8%A7%D8%B3%D8%B1-%D8%A8%D8%B1%D9%81%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T17:03:00+00:00"/>
    <meta property="og:title" content="جاده سوادکوه و کیاسر برفی است"/>
    <meta property="og:description" content="راهداری و حمل و نقل جاده‌ای مازندران اعلام کرد که بخش‌هایی از جاده سوادکوه و کیاسر از ساعتی قبل زیر بارش برف قرار گرفته است."/>
  </head>
  <body>
    <article>
      <h1>
        <a href="https://www.bultannews.com/fa/news/640164/%D8%AC%D8%A7%D8%AF%D9%87-%D8%B3%D9%88%D8%A7%D8%AF%DA%A9%D9%88%D9%87-%D9%88-%DA%A9%DB%8C%D8%A7%D8%B3%D8%B1-%D8%A8%D8%B1%D9%81%DB%8C-%D8%A7%D8%B3%D8%AA">جاده سوادکوه و کیاسر برفی است</a>
      </h1>
      <h2>راهداری و حمل و نقل جاده‌ای مازندران اعلام کرد که بخش‌هایی از جاده سوادکوه و کیاسر از ساعتی قبل زیر بارش برف قرار گرفته است.</h2>
      <address><time datetime="2019-11-15T17:03:00+00:00">15 Nov 2019, 17:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رئیس مدیریت راه راهداری و حمل و نقل جاده ای مازندران صبح جمعه به خبرنگار ایرنا گفت: در حال حاضر بارش برف در محدوده پل ورسک تا گدودک جاده سوادکوه گزارش می شود و باقی مسیر این محور بارش ها به صورت باران است .</p>
      <p>سید محسن هاشمی افزود: در جاده کیاسر نیز بارش برف در محدوده شهر کیاسر تا تلمادره در حال باریدن است و باقی مسیر نیز بارانی است.</p>
      <p>وی با اعلام این که جاده کندوان و هراز نیز با بارش باران همراه است، گفت که در محور کندوان در محدوده هزارچم پدیده مه گرفتگی غلیظ وجود دارد.</p>
      <p>رئیس مدیریت راه مازندران با اشاره به ترافیک نیمه سنگین در محدوده شهر ورسک جاده سوادکوه ، گفت: در باقی جاده های استان ترافیک روان و پرحجم در حال جریان است.</p>
      <p>هاشمی همچنین اظهار داشت: تمامی جاده های مواصلاتی داخلی استان نیز هم اکنون بارانی هستند و ترافیک نیز روان و کند پیش می رود.</p>
      <p>وی جاده‌های کوهستانی استان را در این ایام لغزنده و خطرآفرین توصیف کرد و گفت: رانندگان باید جانب احتیاط را رعایت کنند.</p>
      <p>بنابر پیش بینی هواشناسی بارش باران و برف و سرما در مازندران تا پایان هفته آینده ادامه دارد، اما از امروز جمعه تا صبح شنبه سامانه بارشی در اوج خواهد بود.</p>
      <p>در حال حاضر شهرستان رامسر با ۱۳ درجه سانتی گراد بالای صفر گرم ترین و سیاه بیشه با صفر درجه سرد ترین ایستگاه های هواشناسی در مازندران هستند.</p>
      <p>دمای هوا در مناطق کوهستانی مازندران امشب به زیر صفر خواهد رسید.</p>
    </article>
  </body>
</html>