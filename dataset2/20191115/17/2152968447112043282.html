<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T17:04:00+00:00"/>
    <meta property="og:title" content="Уникално: 8 часа операция на мозъчен тумор над 1 кг даде шанс на Божидар"/>
    <meta property="og:description" content="41-годишният мъж се възстановява успешно | Dnes.bg"/>
  </head>
  <body>
    <article>
      <h1>Уникално: 8 часа операция на мозъчен тумор над 1 кг даде шанс на Божидар</h1>
      <h2>41-годишният мъж се възстановява успешно</h2>
      <address><time datetime="2019-11-15T17:04:00+00:00">15 Nov 2019, 17:04</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252031-middle.jpg"/>
        </figure>
        <p>Снимка: УМБАЛ "Св. Иван Рилски"</p>
        <p>1<a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image2#photo">2</a><a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image3#photo">3</a><a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image4#photo">4</a><a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image5#photo">5</a><a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image6#photo">6</a><a href="https://www.dnes.bg/obshtestvo/2019/11/15/unikalno-8-chasa-operaciia-na-mozychen-tumor-nad-1-kg-dade-shans-na-bojidar.429783,image7#photo">7<br/></a>41-годишен мъж с мозъчен тумор над 1 кг е бил спасен след високорискова операция.</p>
        <p>Интервенцията е продължила осем часа, разказа днес екипът на УМБАЛ "Св. Иван Рилски", който стои зад нея: д-р Емануил Найденов - неврохирург, доц. Станимир Сираков – неврорентгенолог, д-р Марин Пенков – неврорентгенолог и д-р Любомир Падарски – анестезиолог.</p>
        <p>Божидар от години страда от главоболие, на което първоначално не обръща внимание. Преди две години главоболието става непоносимо, появява се отпадналост, зрението драстично намалява, а главата му видимо се деформира. Въпреки красноречивите симптоми, диагнозата не е поставена веднага.</p>
        <p>А когато това става, лекарите, с които се консултира у нас и в чужбина, са категорични: болестта е в твърде напреднал стадий и рисковете от хирургичното лечение са огромни. Ако не бъде опериран обаче, той ще загине до края на годината. Ситуацията изглежда безнадеждна, но Божидар е твърдо решен да не се предава.</p>
        <p>"Железният човек", както го нарича синът му, е преминал много изпитания през живота си (и той, и съпругата му са хора с увреждания), постигнал е всичко с много труд и упорство. Винаги е бил за пример на своето дете, което тази година навърши седем години и тръгна на училище, разказват от болницата за "медицинското чудо".</p>
        <p>Рисковете Божидар да почине по време на лечението са огромни. "От самото начало бях наясно, че толкова сложна интервенция не е по силите на един човек", обяснява неврохирургът д-р Емануил Найденов. Затова в болницата е свикан мултидисциплинарен екип, който дълго обсъжда случая.</p>
        <p>Подобни казуси, с толкова голям тумор и с изключително сложна локализация, има само няколко в света. Избират нов подход, като се надяват това значително да ограничи кръвозагубата. Първоначално извършват селективно запушване на голяма част от хранещите съдове на тумора, под високотехнологичен рентгенов и термографски контрол.</p>
        <p>Няколко дни след емболизацията лекарите пристъпват към самото отстраняване на лезията . По време на продължилата цял ден операция пациентът губи два литра кръв, на няколко пъти е между живота и смъртта. Той е на ръба на хиповолемичен шок (животозастрашаващо състояние в следствие на голямата кръвозагуба), успешно овладян от анестезиологичния екип.</p>
        <p>Ранният следоперативен период е тежък, но Божидар не се предава и вече се храни сам. В момента провежда активна рехабилитация, започва да сяда и да се изправя до леглото. Най-страшното вече е минало и лекарите са оптимисти, че до седмица-две той ще бъде изписан от УМБАЛ "Св. Иван Рилски". След това ще бъде наблюдаван в продължение поне на година.</p>
        <p>"Случаят на Божидар поражда някои тревожни въпроси. Как е възможно това да се допусне в България, която е една европейска страна, член на ЕС. Явно е, че в системата има големи пропуски", коментира д-р Найденов.</p>
        <p>Според доц. Васил Каракостов, началник на Клиниката по неврохирургия, за да добие тези размери, туморът се е развивал поне 10 години и е странно как не е бил дигностициран досега. Той призна, че в Клиниката тепърва ще умуват как да възстановят разходите си от сложната интервенция, тъй като случаят е казуистика и няма как да бъде обхванат от стандартните пътеки по Здравна каса. <br/> <br/>Д-р Найденов, главният герой в историята на Божидар, апелира към всички, които имат възможност, да помогнат на семейството на мъжа, който независимо от успеха на операцията, още дълго време ще бъде "извън строя".</p>
        <p>"Въпреки че е инвалид, той нито за секунда не е спирал да работи и да се грижи за прехраната на семейството си", споделя неврохирургът.</p>
        <p>
          <b>Дарителска банкова сметка</b>
        </p>
        <p><b>Божидар Етрополски </b><br/>BG16 UBBS 8448 4010 5014 13BIC / SWIFT: UBBSBGSF</p>
      </anchor>
    </article>
  </body>
</html>