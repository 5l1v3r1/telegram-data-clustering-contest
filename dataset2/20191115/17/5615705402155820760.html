<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204522-zakon-pro-podvijne-gromadyanstvo-mozhe-z-yavitisya-vzhe-do-kincya-roku-mzs"/>
    <meta property="og:site_name" content="Mind UA"/>
    <meta property="article:published_time" content="2019-11-15T17:03:00+00:00"/>
    <meta property="og:title" content="Закон про подвійне громадянство може з’явитися вже до кінця року – МЗС"/>
    <meta property="og:description" content="Надання громадянства України іноземцям може бути вельми прибутковим для держави"/>
  </head>
  <body>
    <article>
      <h1>Закон про подвійне громадянство може з’явитися вже до кінця року – МЗС</h1>
      <h2>Надання громадянства України іноземцям може бути вельми прибутковим для держави</h2>
      <address>
        <time datetime="2019-11-15T17:03:00+00:00">15 Nov 2019, 17:03</time>
      </address>
      <p>Подвійне громадянство в Україні можуть запровадити вже до кінця року, якщо за розробку відповідного законопроєкту візьмуться депутати правлячої фракції або президент. Про це заявив заступник міністра закордонних справ Василь Боднар в <a href="https://ukr.segodnya.ua/ukraine/intervyu-s-zamministra-inostrannyh-del-budem-staratsya-do-konca-goda-razrabotat-izmeneniya-v-zakony-o-dvoynom-grazhdanstve-1359876.html?fbclid=IwAR3FSg2GFYR41Z4F6VUCTobEGlgzp67ZHS8B32WGOmqfJxYRioNZTfAj9ls">інтерв’ю</a> для «Сегодня».</p>
      <p>Над концепцією нової редакції закону міжвідомча група за завданням президента працювала ще з літа,  а вже до кінця року у МЗС розраховують мати готовий законопроєкт, а може і закон.</p>
      <p>Новим проєктом пропонується зняти санкційні норми при набутті українцями іншого громадянства та скасувати вимогу до іноземців позбуватися свого первинного громадянства. </p>
      <p>Василь Боднар також зазначив, що для отримання українського громадянства іноземцям  треба буде скласти іспит з української мови та прийняти присягу. Втім питання умов роботи іноземних осіб на політичних посадах в Україні залишається дискусійним.</p>
      <p>Боднар наголосив, що громадянство Російської Федерації  не може бути предметом регулювання цього закону. Як і держави-постачальники нелегальних мігрантів.</p>
      <p>Подвійне громадянство зробить закордонних українців ближчими до України, вважають у відомстві.  А фахівці відзначають, що надання громадянства іноземним особам може навіть стати прибутковою справою для України.</p>
      <p>Так, засновник компанії «Другий паспорт» Юрій Моша у <a href="https://ua.interfax.com.ua/news/press-release/624887.html">коментарі</a> для Інтерфакс-Україна зазначив, що завдяки безвізу з Європою та очікуваному безвізу з Канадою цінність українського паспорта у світі значно виросла.</p>
      <p>«В першу чергу, з комерційної точки зору, тема надання громадянства України, нерезидентам країни і не етнічним українцям може бути вельми прибутковою для держави. Паспорт держави Україна котирується в світі високо… Якщо Україна буде працювати з іноземцями за принципом Кіпру, Карибських країн, паспорт яких оцінюється, в середньому, в 100 000 $, бюджет держави отримає додаткові вливання», – повідомив він.</p>
      <p>Нагадаємо, 13 листопада 2019 року Верховна Рада ухвалила  законопроєкт про ринок землі у першому читанні. «За» проголосували 240 народних депутати.</p>
      <p>Як <a href="https://mind.ua/news/20204315-pitannya-prodazhu-zemli-inozemcyam-virishuvatimetsya-na-referendumi-zelenskij">повідомляв</a> Mind, Президент Володимир Зеленський заявив, що питання продажу землі сільськогосподарського  призначення іноземцям буде винесено на всеукраїнський референдум: «Іноземці та компанії, серед засновників яких є іноземці, отримають право купувати українські землі лише в разі, якщо на це буде дано згоду народу України на всеукраїнському референдумі».</p>
      <related>
        <h4>Також читайте</h4>
        <a href="https://mind.ua/news/20204517-uryad-peredav-zemlyu-za-mezhami-naselenih-punktiv-u-vlasnist-silskih-i-miskih-rad"/>
        <a href="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
        <a href="https://mind.ua/news/20204436-skasuvali-ekonomichne-rabstvo-zelenskij-vidreaguvav-na-prijnyattya-zakonoproektu-pro-rinok-zemli"/>
      </related>
    </article>
  </body>
</html>