<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-stagnovala-k-euru-a-posilila-k-dolaru/1821565?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T17:28:00+00:00"/>
    <meta property="og:title" content="Koruna stagnovala k euru a posílila k dolaru"/>
    <meta property="og:description" content="Praha - Česká měna dnes opět stagnovala k euru a posílila vůči dolaru. Koruna k 17:00 zůstala ve srovnání s předchozím závěrem k euru beze změny na 25,59 Kč/EUR. K dolaru zpevnila o 11 haléřů na 23,15 Kč/USD. Vyplývá to z údajů na serveru Patria Online. Pražská burza smazala část čtvrtečních ztrát. Index PX dnes posílil o 0,34 pct. na 1083,11 bodu. Dařilo se většině hlavních emisí s výjimkou ČEZ."/>
  </head>
  <body>
    <article>
      <h1>Koruna stagnovala k euru a posílila k dolaru</h1>
      <address><time datetime="2019-11-15T17:28:00+00:00">15 Nov 2019, 17:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna dnes opět stagnovala k euru a posílila vůči dolaru. Koruna k 17:00 zůstala ve srovnání s předchozím závěrem k euru beze změny na 25,59 Kč/EUR. K dolaru zpevnila o 11 haléřů na 23,15 Kč/USD. Vyplývá to z údajů na serveru Patria Online. Pražská burza smazala část čtvrtečních ztrát. Index PX dnes posílil o 0,34 pct. na 1083,11 bodu. Dařilo se většině hlavních emisí s výjimkou ČEZ.</p>
      <p>Korunu dnes podle analytika Komerční banky Františka Táborského příliš neovlivnilo zveřejnění záznamu z jednání České národní banky ze 7. listopadu. Banka tehdy ponechala základní úrokovou sazbu, od níž se odvíjí úročení komerčních úvěrů, na dvou procentech. Podle záznamu hlasovali pro zvýšení úrokových sazeb členové bankovní rady Vojtěch Benda a Tomáš Holub a zbylých pět členů hlasovalo pro ponechání sazeb beze změny.</p>
      <p>Koruna po dnešním ranním zveřejnění záznamu z jednání centrální banky o několik haléřů oslabila. Potom se ale postupně kurz vrátil na původní úroveň.</p>
      <p>Pražská burza smazala část svých čtvrtečních ztrát. Index PX dnes posílil o 0,34 procenta na 1083,11 bodu. Dařilo se většině hlavních emisí v čele s akciemi výrobce cigaret Philip Morris. Jediným titulem v červených číslech byl ČEZ. Vyplývá to z výsledků obchodování na webu burzy.</p>
      <p>Ze 12 emisí, které ovlivňují hodnotu indexu PX, jich osm zakončilo dnešní burzovní seanci se ziskem. Cenné papíry Kofoly, banky Moneta a textilky PFNonwovens stagnovaly.</p>
      <p>"Zájem pokračoval u dividendových titulů, když na nejvyšší hodnoty od dubnového podividendového propadu se dostaly akcie tabákového výrobce Philip Morris ČR," uvedl makléř Fio banky David Brzek. Cena akcií kutnohorské firmy stoupla o 2,88 procenta na závěrečných 14.280 korun.</p>
      <p>O více než půl druhého procenta na 132 Kč za kus si polepšily akcie technologické společnosti Avast. Z finančních titulů si nejlépe vedla pojišťovna VIG s posílením o 0,63 procenta na 639 korun za akcii.</p>
      <p>Jedinou z hlavních emisí pražské burzy, která ztrácela, byl ČEZ. Akcie energetické společnosti dnes zlevnily o 0,39 procenta na 513 korun. "Kurz se postupně vrací na spodní stranu pásma, ve kterém se drží již více jak čtyři měsíce," poznamenal Brzek.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,59 | 25,59</li>
        <li>Kč/USD | 23,26 | 23,15</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>