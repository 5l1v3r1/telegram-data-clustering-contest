<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/36d78dfae806b883/germania-introduce-vaccinarea-obligatorie-pentru-copii-amenzi-usturatoare-pentru-parintii-care-nu-respecta-legea.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T17:29:03+00:00"/>
    <meta property="og:title" content="Germania introduce vaccinarea obligatorie pentru copii: Amenzi usturătoare pentru părinții care nu respectă legea"/>
    <meta property="og:description" content="Parlamentul federal german a aprobat, joi, o lege prin care vaccinarea copiilor împotriva rujeolei va deveni obligatorie începând de la data de 1 martie 2020."/>
  </head>
  <body>
    <article>
      <h1>Germania introduce vaccinarea obligatorie pentru copii: Amenzi usturătoare pentru părinții care nu respectă legea</h1>
      <address><time datetime="2019-11-15T17:29:03+00:00">15 Nov 2019, 17:29</time> by <a rel="author">Jurnal.md</a></address>
      <p>
        <b>Parlamentul federal german a aprobat, joi, o lege prin care vaccinarea copiilor împotriva rujeolei va deveni obligatorie începând de la data de 1 martie 2020.</b>
      </p>
      <p>În Bundestag, 459 de parlamentari au votat în favoarea propunerii, 89 au fost împotrivă, iar 105 s-au abţinut, potrivit digi24.ro.</p>
      <p>Astfel, potrivit noii legi, părinţii vor trebui să demonstreze că şi-au vaccinat copiii înaintea înscrierii la grădiniţă sau la şcoală. În cazul în care nu vor putea dovedi că şi-au vaccinat copiii, părinţii riscă amenzi de până la 2.500 de euro.</p>
      <p>Părinţii copiilor care sunt deja înscrişi la grădiniţe şi şcoli vor trebui să aducă dovada vaccinării până la data de 31 iulie 2021.</p>
      <p>„Protecţia împotriva rujeolei reprezintă protejarea copiilor”, a declarat ministrul Sănătăţii, Jens Spahn, care a adăugat că legea se va aplica şi în cazul angajaţilor grădiniţelor, şcolilor, unităţilor sanitare şi angajaţilor din centrele pentru refugiaţi.</p>
      <p>DPA notează că vaccinurile împotriva rujeolei, oreionului şi rubeolei sunt sigure şi eficiente, însă medicii din întreaga lume sunt nevoiţi din ce în ce mai des să ducă lupte împotriva campaniilor anti-vaccinare.</p>
      <p>Potrivit Institutului Robert Koch, 501 persoane s-au îmbolnăvit de rujeolă anul acesta în Germania. Potrivit recomandărilor specialiştilor, pentru prevenirea bolii este necesar ca 95% din populaţie să se vaccineze.</p>
      <p>Rujeola, cunoscută şi sub denumirea de pojar, este o boală infecţioasă extrem de contagioasă. În 2011, Organizaţia Mondială a Sănătăţii (OMS) estima că 158.000 de persoane mor anual la nivel mondial din cauza acestei boli.</p>
    </article>
  </body>
</html>