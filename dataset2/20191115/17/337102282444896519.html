<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%D9%85%D8%B1%DB%8C%DA%A9%D8%A7-%D9%88-%D9%81%D8%B1%D8%A7%D9%86%D8%B3%D9%87-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D9%88-%D9%85%D8%AD%D8%A7%DA%A9%D9%85%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AF%D8%A7%D8%B9%D8%B4%DB%8C-%D8%A7%D8%AE%D8%AA%D9%84%D8%A7%D9%81-%D9%86%D8%B8%D8%B1-%D8%AF%D8%A7%D8%B1%D9%86%D8%AF-20191115/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-15T17:22:55+00:00"/>
    <meta property="og:title" content="آمریکا و فرانسه برای بازگرداندن و محاکمه شهروندان داعشی اختلاف نظر دارند"/>
    <meta property="og:description" content="نشست وزرای امور خارجه عضو ائتلاف بین المللی علیه داعش (گروه دولت اسلامی) دیروز در واشنگتن برگزار شد. وزیر امور خارجه ایالات متحده گفت که کشورش همچنان رهبری ائتلاف ضد داعش را در جهان به عهده خواهد داشت و مبارزه علیه داعش باید با محوریت غرب آفریقا و..."/>
  </head>
  <body>
    <article>
      <h1>آمریکا و فرانسه برای بازگرداندن و محاکمه شهروندان داعشی اختلاف نظر دارند</h1>
      <address><time datetime="2019-11-15T17:22:55+00:00">15 Nov 2019, 17:22</time> by <a rel="author">شاهرخ بهزادی</a></address>
      <p>
        <b>نشست وزرای امور خارجه عضو ائتلاف بین المللی علیه داعش (گروه دولت اسلامی) دیروز در واشنگتن برگزار شد. وزیر امور خارجه ایالات متحده گفت که کشورش همچنان رهبری ائتلاف ضد داعش را در جهان به عهده خواهد داشت و مبارزه علیه داعش باید با محوریت غرب آفریقا و منطقه ساحل گسترش یابد. به رغم اتفاق نظر در بسیاری از زمینه ها، این نشست با اختلاف نظر عمیق بین آمریکا و کشورهای اروپایی، خصوصاً فرانسه در باره بازگرداندن و محاکمه شهروندان داعشی که در سوریه و عراق زندانی هستند به کشورهای خود، همراه بود.</b>
      </p>
      <p>مایک پمپئو، وزیر أمور خارجه آمریکا در نشست واشنگتن از متحدان این کشور در ائتلاف بین المللی ضد داعش خواست، شهروندان داعشی خود را که در سوریه و عراق زندانی هستند بازگردانند و محاکمه کنند. آمریکا طی هفته های اخیر مصرانه از کشورهای اروپایی خواسته تا شهروندان داعشی خود را برای محاکمه به کشورهای خود برگردانند. با توجه به حمله اخیر ترکیه به شمال سوریه و خطر فرار تعدادی از عناصر داعش، آمریکا از نظر امنیتی بر فوریت این تصمیم تأکید می ورزد.</p>
      <p>بر اساس گزارشی که ائتلاف ضد داعش در ماه ژوئن منتشر کرد، تقریباً ۱۸ هزار تن از اعضای این گروه در منطقه به‌سر می‌برند. در میان آنان حدود سه هزار تن خارجیانی هستند که به نیروهای داعش در عراق و سوریه پیوسته اند.</p>
      <p>رجب طیب اردوغان، رئیس جمهوری ترکیه نیز در هفته‌های اخیر بارها از کشورهای اروپایی خواسته است، اعضای اروپایی داعش زندانی در ترکیه را تحویل بگیرند. او تهدید کرده است که در غیر این‌‌صورت، دولت ترکیه بدون هماهنگی با کشورهای مقصد، آنها را بازمی‌گرداند.</p>
      <p>اما خواست ایالات متحده در این باره با امتناع بسیاری از كشورهای اروپایی، از جمله فرانسه روبرو شده است. این کشورها از بازگرداندن شهروندان خود كه در ردیف جهادی‌ها جنگیده اند، طفره می روند و می گویند این موضوع با اقدامات تروریستی سالهای اخیر علیه این کشورها حساسیت فوق العاده افکارعمومی را ایجاد کرده است.</p>
      <p>ژان-ایو لودریان، وزیر أمور خارجه فرانسه دیروز در واشنگتن تأکید کرد که جهادگران فرانسوی باید "نزدیک به مکانی که جنایات را مرتکب شده اند، محاکمه شوند".</p>
      <p>پاریس در تلاش است تا با بغداد مذاكره كند تا شهروندان داعشی فرانسوی در عراق نگهداری و محاکمه شوند و هیچگاه به فرانسه برنگردند. درهمین حال بسیاری از کشورهای اروپایی دیگر از رویکرد فرانسه در این زمینه پیروی می کنند.</p>
      <p>نشست وزرای امور خارجه عضو ائتلاف بین المللی علیه داعش با سخنرانی وزیر امور خارجه آمریکا گشایش یافت. او ضمن بیان اینکه پس از مرگ ابوبکر بغدادی (رهبر پیشین داعش) باید مبارزه علیه این گروه تروریستی ادامه یابد، تاکید کرد که کشورش همچنان رهبری ائتلاف بین‌المللی در مبارزه با داعش را در اختیار خواهد داشت .پمپئو تصریح کرد: "ما باید شرایطی را فراهم کنیم که داعش دیگر هرگز نتواند قدرت بگیرد."</p>
      <p>وزیر امور خارجه آمریکا در ادامه گفت که باید از تقویت این گروه در مناطق خارج از عراق و سوریه نیز جلوگیری شود. او در این راستا به غرب آفریقا و منطقه ساحل در آفریقا اشاره کرد.</p>
      <p>به اعتقاد پمپئو، جنگ با داعش (گروه دولت اسلامی) به مثابه مبارزه "تمدن علیه بربریت" است.</p>
      <p>دونالد ترامپ، رئیس جمهوری آمریکا پس از اعلام خروج كامل نیروهای این کشور از سوریه ، چندین بار رویکرد خود را تغییر داد و سرانجام اعلام كرد كه یك "نیروی کوچک" در سوریه برای "محافظت" از میادین نفتی باقی خواهد ماند.</p>
      <p>در چنین شرایطی، متحدان آمریکا در ائتلاف علیه داعش در انتظار شفاف سازی استراتژی آمریکا برای تصمیم گیری در مورد آینده مشارکت خود در خاک سوریه بودند.</p>
      <p>در روزهای اخیر اعضای دولت ترامپ رویکرد اطمینان بخشی را در این زمینه پیش گرفته اند.</p>
      <p>مایک پومپئو دیروز قول داد كه ایالات متحده به "رهبری ائتلاف، و جهان" در مبارزه با داعش ادامه خواهد داد. مارك اسپر، وزیر دفاع آمریکا میز قبلاً گفته بود كه پنتاگون حدود ۶۰۰ سرباز را در سوریه حفظ خواهد كرد.</p>
      <p>در همین حال، همه مقامات آمریکایی تلاش می کنند تا به متحدان خود اطمینان دهند که مأموریت اصلی این سربازان جنگ علیه جهادگرایان است، اشاره دونالد ترامپ به حمایت این کشور از میادین نفتی سوریه و در همان حال رها کردند متحدان کرد سوریه، برخی از متحدان آمریکا را نگران کرده است.</p>
      <p>مایک پومپئو دیروز گفت: "ما تعدادی از نیروهای خود را مجدداً در شمال شرقی سوریه و به طور گسترده تر در منطقه مستقر کرده ایم تا داعش هرگز نتواند از خاکستر خود برخیزد. نیروهای ما همچنین از جلوگیری از امکان دسترسی دوباره داعش به میدان های نفتی شکال سوریه است." مایک پومپئو تلاش می کند این دو ماموریت را توجیه کرده و به انتقادات پاسخ دهد.</p>
      <p>در همین حال، ژان-ایو لودریان، وزیر أمور خارجه فرانسه در پایان نشست دیروز در واشنگتن از تعهد همه اعضای ائتلاف مبنی بر جلوگیری از "انجام ابتکارات یک جانبه و بدون مشورت با سایر اعضا به خصوص اقداماتی که می تواند تلاش های مشترک را با مشکلات و چالش هایی روبرو کند، سخن گفت. کنایه وزیر أمور خارجه فرانسه به تصمیمات اخیر واشنگتن و آنکارا در شمال سوریه است.</p>
      <p>ژان-ایو لودریان گفت: "در میان کشورهای تشکیل دهنده،  ائتلاف ضدِ داعش یک ابهام و نگرانی وجود داشت زیرا از یکسو ترکیه که خود عضو این ائتلاف است به شمال سوریه تهاجم بُرد، بی‌آنکه در این زمینه دیگر اعضاء را مطلع کند و از سوی دیگر آمریکا نیز بشکل پیش بینی نشده، نیروهای خود را از سراسر شمال شرقی سوریه بیرون کشید. و بنابراین باید وضعیت را روشن می‌کردیم.</p>
      <p>ما با حدود سی کشور در یک ائتلاف شرکت داریم، و باید روشن می کردیم که آیا این ائتلاف ادامه دارد و یا مبارزه با داعش به اتمام رسیده است. نظر ما اینست که این نبرد باید ادامه یابد و از همین رو فرانسه خواستار تشکیل این نشست شد، تا تکلیف روشن شود.</p>
      <p>امروز تکلیف روشن است. این مبارزه ادامه دارد و آمریکا حضور خود را در شمال شرقی سوریه حفظ می‌کند و کلیۀ اعضای ائتلاف برای مبارزۀ نظامی و نیز مدنی و انسانی بسیج می‌شوند تا مانع سربرآوردن دوبارۀ داعش شوند.</p>
      <p>نگرانی های من رفع شد، زیرا یکپارچگی واقعی میان اعضاء وجود داشت. یکپارچگی کامل میان اروپائیان و نیز بطور کلی با آمریکا که به مسئولیت خود در قبال ائتلافی که تا کنون رهبری آن را بر عهده داشت، عمل می‌کند.</p>
      <p> </p>
    </article>
  </body>
</html>