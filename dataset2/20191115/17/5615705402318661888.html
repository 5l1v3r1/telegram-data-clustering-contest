<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204524-vrp-vidstoronila-suddyu-barishivskogo-sudu-olenu-litvinenko"/>
    <meta property="og:site_name" content="Mind UA"/>
    <meta property="article:published_time" content="2019-11-15T17:30:00+00:00"/>
    <meta property="og:title" content="ВРП відсторонила суддю Баришівського суду Олену Литвиненко"/>
    <meta property="og:description" content="Саме вона винесла ухвалу про призупинення дії ліцензії авіаперевізника SkyUp"/>
  </head>
  <body>
    <article>
      <h1>ВРП відсторонила суддю Баришівського суду Олену Литвиненко</h1>
      <h2>Саме вона винесла ухвалу про призупинення дії ліцензії авіаперевізника SkyUp</h2>
      <address>
        <time datetime="2019-11-15T17:30:00+00:00">15 Nov 2019, 17:30</time>
      </address>
      <p>Перша дисциплінарна палата Вищої ради правосуддя (ВРП) 15 листопада тимчасово відсторонила від посади суддю Баришівського районного суду Київської області Олену Литвиненко, яка винесла ухвалу про призупинення дії ліцензії авіаперевізника SkyUp. Про це <a href="https://hcj.gov.ua/news/suddyu-baryshivskogo-rayonnogo-sudu-kyyivskoyi-oblasti-lytvynenko-olenu-leonidivnu-tymchasovo?fbclid=IwAR2qMZyxtSJplMdls7c9sFul2gs1kZkugIgiCy_mqRrXJmldDVh-K-LLCio">повідомляє</a> прес-служба ВРП.</p>
      <p>«Згідно із частиною сьомою статті 49 Закону України «Про судоустрій і статус суддів» і частиною другою статті 62 Закону України «Про Вищу раду правосуддя», враховуючи рішення, ухвалене Першою Дисциплінарною палатою Вищої ради правосуддя 15 листопада 2019 року, суддю Баришівського районного суду Київської області Литвиненко Олену Леонідівну відсторонено від здійснення правосуддя», – йдеться у повідомленні.</p>
      <p>У ВРП зауважили, що вразі ухвалення органом, що розглядає справи про притягнення до дисциплінарної відповідальності суддів, рішення про застосування до судді дисциплінарного стягнення у виді подання про звільнення судді з посади такий суддя автоматично тимчасово відстороняється від здійснення правосуддя до ухвалення рішення про його звільнення з посади Вищою радою правосуддя. </p>
      <p>Строк дії відсторонення суддів від здійснення правосуддя – до ухвалення Вищою радою правосуддя рішення про їх звільнення з посади або скасування рішення Дисциплінарної палати.</p>
      <p>Нагадаємо: Суддя Олена Литвиненко, яка винесла ухвалу про призупинення дії ліцензії авіаперевізника SkyUp, 8 липня <a href="https://mind.ua/news/20199475-suddya-barishivskogo-sudu-yaka-zupinila-licenziyu-skyup-jde-u-vidstavku">подала заяву про відставку</a> після того, як справу щодо неї розпочало ДБР на підставі розслідування програми «Схеми: корупція в деталях», проте вже 18 липня вона <a href="https://mind.ua/news/20199885-suddya-barishivskogo-sudu-litvinenko-vidklikala-svoyu-zayavu-pro-zvilnennya-zmi">відкликала свою заяву про звільнення</a>.</p>
      <p>Нагадаємо, як <a href="https://mind.ua/news/20198395-sud-prizupiniv-licenziyu-aviakompaniyi-skyup-airlines">повідомляв</a> Mind, 24 травня суддя Баришівського суду Олена Литвиненко винесла ухвалу щодо призупинення ліцензії SkyUp.</p>
      <p>У свою чергу авіакомпанія оголосила, що має <a href="https://mind.ua/news/20198396-u-skyup-prokomentuvali-rishennya-sudu-pro-prizupinennya-licenziyi-aviakompaniyi">намір оскаржувати рішення в суді</a>.</p>
      <p>Пізніше Державіаслужба 11 червня 2019 року<a href="https://mind.ua/news/20198471-derzhaviasluzhba-zvernulas-do-barishevskogo-rajsudu-za-rozyasnennyami-stosovno-spravi-pro-prizupinku-l"> звернулася у Баришівський районний суд</a> із заявою про роз'яснення судового рішення щодо припинення дії ліцензії SkyUp.</p>
      <p>В той же час,12 червня  2019 року прем’єр-мінстр Володимир Гройсман <a href="https://mind.ua/news/20198413-minyust-ta-mininfrastrukturi-mayut-zabezpechiti-normalnu-robotu-aviakompaniyi-skyup-airlines">доручив мінюсту та мінінфраструктури  втрутитися у ситуацію</a> із призупиненням ліцензії авіакомпанії SkyUp і забезпечити її нормальну роботу, а також запобігти здороженню авіаквитків.</p>
      <p>Також, акціонер SkyUp Олександр Альба повідомив <a href="https://mind.ua/news/20198555-spivvlasnik-aviakompaniyi-skyup-povidomiv-pro-seriyu-atak-na-biznes">про низку атак на компанію</a>. За його словами, на у бік компанії відбуваються брудні інформаційні атаки. На його думку, це спланована атака на бізнес.</p>
      <p>Детальніше про судову справу з участю компанії SkyUp, причини та протиріччя у справі читайте у матеріалі <a href="https://mind.ua/openmind/20198462-turbulentnist-na-zemli-yak-skyup-pozbavlyali-licenziyi">Mind</a> «Турбулентність на землі: як SkyUp позбавляли ліцензії».</p>
      <related>
        <h4>Також читайте</h4>
        <a href="https://mind.ua/news/20204541-sud-vidpraviv-pid-domashnij-aresht-kerivnika-odnogo-z-golovnih-departamentiv-opu"/>
        <a href="https://mind.ua/news/20204540-sud-v-ispaniyi-zakriv-spravu-proti-firtasha"/>
        <a href="https://mind.ua/news/20204538-sud-obrav-zapobizhnij-zahid-chinovnici-ofisu-prezidenta-yaku-pidozryuyut-v-otrimanni-habarya"/>
      </related>
    </article>
  </body>
</html>