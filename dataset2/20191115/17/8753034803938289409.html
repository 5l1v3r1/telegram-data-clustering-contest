<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/rAOqwR/kneproblemer-ga-haaland-avbud-rett-foer-avspark-mot-faeroeyene"/>
    <meta property="og:site_name" content="Aftenbladet"/>
    <meta property="article:published_time" content="2019-11-15T17:20:34+00:00"/>
    <meta property="og:title" content="Kneproblemer ga Haaland-avbud rett før avspark mot Færøyene"/>
    <meta property="og:description" content="Ullevaal-publikumet gikk glipp av Erling Braut Haaland fredag. Han fullførte ikke oppvarmingen og ble erstattet av Alexander Sørloth i startoppstillingen."/>
  </head>
  <body>
    <article>
      <h1>Kneproblemer ga Haaland-avbud rett før avspark mot Færøyene</h1>
      <h2>Ullevaal-publikumet gikk glipp av Erling Braut Haaland fredag. Han fullførte ikke oppvarmingen og ble erstattet av Alexander Sørloth i startoppstillingen.</h2>
      <address><time datetime="2019-11-15T17:20:34+00:00">15 Nov 2019, 17:20</time> by <a rel="author">NTB-Espen Hartvig</a></address>
      <p>Haaland var det store navnet i oppkjøringen til Færøyene-kampen. Han og Joshua King skulle spille sammen.</p>
      <p>– Erling fikk en liten smell i kneet på trening torsdag. Den fikk han føling med under oppvarmingen fredag, sier Svein Graff i Norges Fotballforbund til NTB.</p>
      <p>Fra før var den andre store norske yndlingen, Martin Ødegaard, ute av troppen på grunn av en skade.</p>
      <p>Haaland startet oppvarmingen på Ullevaal, men cirka 20 minutter før kampstart forsvant han i garderoben. Da ble Sørloth satt inn i fullt kjør.</p>
      <aside>
        <a href="https://www.aftenbladet.no/article/sa-8mVygG.html">Maskerte supportere med pyroaksjon på Ullevaal</a>
      </aside>
      <h3>Topp</h3>
      <p>Haaland har hatt en strålende høst for Salzburg. Der står han med 26 mål denne sesongen. Sju av disse er kommet i mesterligaen.</p>
      <p>Fredag skulle han med pappa Alf Inge Håland på tribunen forsøke og score sitt første A-landslagsmål. Det må vente, og kanskje får han ikke sjansen til å bryte den barrieren før i UEFAs nasjonsliga-semifinalen i mars.</p>
      <p>Haaland har to A-landskamper for Norge. Han spilte fra start mot Malta og kom inn som reserve mot Sverige. Disse kampene ble spilt i september.</p>
      <p>Norge møter Malta borte mandag. Haalands neste klubbkamp går 23. november mot St. Pölten.</p>
      <p>I Haalands fravær var det midtstopper Tore Reginiussen som scoret Norges første mål etter bare snaut fire minutter mot Færøyene.</p>
    </article>
  </body>
</html>