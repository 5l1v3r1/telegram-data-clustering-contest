<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425878/perissoteroi-toyristes-sto-plaisio-twn-koinwn-paketwn-rodoy-toyrkias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T17:15:01+00:00"/>
    <meta property="og:title" content="Περισσότεροι τουρίστες στο πλαίσιο των κοινών πακέτων Ρόδου-Τουρκίας"/>
    <meta property="og:description" content="Ακόμα περισσότεροι τουρίστες εκτιμάται ότι θα επισκεφτούν τη Ρόδο την επόμενη χρονιά, στο πλαίσιο των ταξιδιωτικών πακέτων που περιλαμβάνουν διακοπές ταυτόχρονα σε Τουρκία και Ελλάδα."/>
  </head>
  <body>
    <article>
      <h1>Περισσότεροι τουρίστες στο πλαίσιο των κοινών πακέτων Ρόδου-Τουρκίας</h1>
      <address>
        <time datetime="2019-11-15T17:15:01+00:00">15 Nov 2019, 17:15</time>
      </address>
      <p>
        <b>Ακόμα περισσότεροι τουρίστες εκτιμάται ότι θα επισκεφτούν τη Ρόδο την επόμενη χρονιά, στο πλαίσιο των ταξιδιωτικών πακέτων που περιλαμβάνουν διακοπές ταυτόχρονα σε Τουρκία και Ελλάδα.</b>
      </p>
      <p>Το πρόγραμμα αυτό που υλοποιείται τα τελευταία χρόνια, κερδίζει συνεχώς έδαφος με όλο και περισσότερους Ευρωπαίους τουρίστες να επιλέγουν να ταξιδέψουν και στις δύο χώρες παράλληλα.</p>
      <p>Πρόκειται για τουρίστες που έρχονται από χώρες της κεντρικής Ευρώπης και ειδικότερα από Ρουμανία, Τσεχία, Αυστρία, Γερμανία, Γαλλία και Ελβετία. Φτάνουν αεροπορικώς στην Τουρκία, παραμένουν τέσσερις μέρες και από εκεί έρχονται ακτοπλοϊκώς στη Ρόδο μέσω του Μαρμαρίς, όπου και μένουν για άλλες τρεις μέρες.<br/>Σύμφωνα με τους υπεύθυνους του πρακτορείου Pellos Travel, κατά τη φετινή χρονιά ήρθαν για διακοπές στο νησί μας μέσω Τουρκίας περίπου 2.500 τουρίστες από τις παραπάνω ευρωπαϊκές χώρες.</p>
      <p>Τα ταξίδια για τα τριήμερα όπως λέγονται ξεκίνησαν φέτος στις 4 Μαρτίου και θα τερματιστούν στο τέλος του μήνα. Οι τελευταίοι τουρίστες θα αναχωρήσουν από τη Ρόδο για το Μαρμαρίς στις 26 Νοεμβρίου.<br/>Σύμφωνα με τις εκτιμήσεις του πρακτορείου, την επόμενη χρονιά κατά τα τριήμερα αυτά αναμένεται να έρθουν ακόμα περισσότεροι τουρίστες και μάλιστα ο αριθμός τους μπορεί και να διπλασιαστεί.</p>
      <p>Πρόκειται για τουρίστες υψηλής εισοδηματικής στάθμης που επιλέγουν κυρίως ξενοδοχεία πόλεως και της περιοχής του Φαληρακίου, και το πακέτο τους περιλαμβάνει μόνο πρωινό. Αυτό σημαίνει ότι όλη τη μέρα τους την αφιερώνουν σε εκδρομές και επισκέψεις σε αξιοθέατα, ενώ επιλέγουν ντόπια εστιατόρια και καταστήματα υγειονομικού ενδιαφέροντος της Ρόδου, τονώνοντας παράλληλα και την αγορά με ψώνια.</p>
      <p>Σημειώνεται ότι το πρακτορείο Pellos Travel έχοντας συμπληρώσει 32 χρόνια στο χώρο του τουρισμού, συνεργάζεται στενά τόσο με την περιφέρεια Νοτίου Αιγαίου όσο και με το δήμο Ρόδου για την υλοποίηση αυτών των τουριστικών πακέτων.<br/>Μάλιστα σχεδιάζει για την επόμενη χρονιά να φέρει χειμερινούς τουρίστες με πτήσεις τσάρτερ απευθείας στη Ρόδο επιμηκύνοντας έτσι την τουριστική περίοδο.</p>
    </article>
  </body>
</html>