<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574403/corna-patnica-lvivskij-ekspert-rozpoviv-ak-vigidno-kupuvati-tovari-u-period-znizok"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T17:17:00+00:00"/>
    <meta property="og:title" content="Чорна п'ятниця: львівський експерт розповів, як вигідно купувати товари у період знижок"/>
    <meta property="og:description" content="Чорна п'ятниця відбудеться 29 листопада 2019 року."/>
  </head>
  <body>
    <article>
      <h1>Чорна п'ятниця: львівський експерт розповів, як вигідно купувати товари у період знижок</h1>
      <address><time datetime="2019-11-15T17:17:00+00:00">15 Nov 2019, 17:17</time> by <a rel="author">Катерина Тополюк</a></address>
      <p>
        <i>29 листопада в Україні відзначатимуть Чорну п'ятницю. Це день, коли можна придбати товари з шаленими знижками. </i>
      </p>
      <p>Кореспондент 032.ua поспілкувався з львівським рекламістом Сергієм Трухімовичем та розпитав у нього, як вигідно купувати товари у цей день.  </p>
      <p>Як зазначає Сергій Трухімович, за традицією товари з шаленими знижки можна придбати впродовж дня в останню п'ятницю листопада. Пов'язано це з тим, що розпродажі у США розпочинаються після Дня подяки, який відзначають в останній четвер місяця. Варто зазначити, що знижки діють вже опівночі. Отож, деякі магазини розпочинають свою роботу раніше, ніж зазвичай. </p>
      <p>
        <b>Колосальні знижки чи маркетинговий хід </b>
      </p>
      <p>Чи діють колосальні знижки, чи це маркетинговий хід, тобто обман для покупців, однозначно сказати не можна. Адже є магазини, які насправді пропонують товари за зниженою ціною. Натомість, також є компанії, які в цей день створюють штучний ажіотаж. </p>
      <figure>
        <img src="https://s.032.ua/section/newsInText/upload/images/news/intext/000/051/446/ploterna-porizka3_5dce7da5d5186.jpg"/>
      </figure>
      <p>
        <b>До яких хитрощів можуть вдаватися магазини у Чорну п'ятницю</b>
      </p>
      <p>Існує практика, щоб заманити клієнтів, магазини пропонують знижки на непопулярні товари. А також - на нові бренди, які, зазвичай, погано продаються. Ще один із способів, щоб зацікавити покупців, напередодні Чорної п’ятниці - за два-три тижні збільшити ціни, а у день розпродажу зменшити.</p>
      <p>А також магазини оголошують знижки на певні товари, яких є обмежена кількість, тобто, коли ви прийдете в магазин, цієї речі може вже не бути, адже цей товар розпродали. Ще один спосіб, до якого вдаються власники магазину - це заміна цінника. У такий спосіб вони намагаються подавати стандартну ціну, як та, яка є зі знижкою. </p>
      <figure>
        <img src="https://s.032.ua/section/newsInText/upload/images/news/intext/000/051/446/1_5dce93c98d1cc.jpg"/>
      </figure>
      <p>
        <b>"Шопінг-істерія"</b>
      </p>
      <p>У дні шалених знижок спостерігається "шопінг-істерія". Це пов'язано з тим, що людям хочеться вірити, що справді пропонують товари з акційними цінниками. До того ж, проводиться рекламна кампанія, всюди говорять про цінопад. Також чимало людей переконані, що зможуть бманути систему. Впливає ефект натовпу, складається враження, що дійсно знижки шалені. Ці фактори, каже експерт, "тиснуть" на людину, відтак, вона купує товар, щоб не втратити можливість зекономити. </p>
      <figure>
        <img src="https://s.032.ua/section/newsInText/upload/images/news/intext/000/051/446/dp7dk6quqaaizbw_5dce7f42ad89f.jpg"/>
      </figure>
      <p>
        <b>7 порад, як зробити вигідні покупки у Чорну п'ятницю</b>
      </p>
      <ul>
        <li>Плануйте покупки. У Чорну п’ятницю можна дійсно вдало купити речі зі знижками, якщо раціонально підійти до цього питання. Ідеальним варіантом буде підготуватися заздалегідь, скласти план того, що вам потрібно;</li>
        <li>Перегляньте історію знижок, який розпродаж організовували у магазинах минулого року. Це допоможе зрозуміти, де краще здійснювати покупки; </li>
        <li>Прослідкуйте за ціною, як вона змінилася, чи дійсно вам пропонують товар зі знижкою. Для цього варто дізнатися вартість товару, що цікавить, за декілька тижнів до шаленого розпродажу; </li>
        <li>Уникайте маніпуляцій. Важливо зрозуміти, що вам потрібно. Щоб уникати маніпуляцій, варто розуміти свої потреби, щоб вам не нав’язали чужих. Адже це спонукає купувати непотрібні речі; </li>
        <li>Оцінюйте свою вигоду покупки. Це потрібно робити не тільки за ціною, а й також відповідно до потреб та вподобань;</li>
        <li>Пам'ятайте, розпродажі не тільки в Чорну п’ятницю. Щоб купувати зі знижками - не обов'язково чекати саме цей день, адже їх постійно можна знайти у різних магазинах.  </li>
        <li>Уточнюйте інформацію щодо повернення товару. Закон передбачає, що впродовж двох тижнів ви можете повернути товар. Натомість, є вийнятки, коли його не можна повернути. </li>
      </ul>
      <figure>
        <img src="https://s.032.ua/section/newsInText/upload/images/news/intext/000/051/446/e48f171aad1de04140de86005e71ab5e_5dce82cbc3ce9.jpg"/>
      </figure>
      <p><b>Довідково.</b> В Україні «Чорна п'ятниця» проводиться з 2013 року.  Ця назва виникла у Філадельфії й спочатку вживалася, як метафора страшних заторів транспорту і пішоходів. День шалених розпродажів випадає в проміжок часу з 23 по 29 листопада. Зазвичай знижки продовжуються і у вихідні, а наступний понеділок називають «кіберпонеділком», тоді акції продовжуються в інтернет-магазинах.</p>
      <p>Додамо, кореспондент сайту 032.ua підготував для читачів добірку акцій та знижок, які пропонують супермаркети Львова у листопаді. Подивитися ціни на відповідну продукцію можна <a href="https://www.032.ua/news/2573594/aki-produkti-vigidno-kupuvati-cogo-tizna-oglad-akcij-ta-znizok-u-supermarketah-lvova">ТУТ.</a></p>
      <p>Нагадаємо, як <a href="https://www.032.ua/news/2555166/u-centri-lvova-vidkriut-supermarket-silpo-foto">повідомив</a> кореспондент 032.ua, супермаркетів у центрі Львова стане більше. Незабаром відкриють заклад мережі “Сільпо”.</p>
    </article>
  </body>
</html>