<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/15/eurotour-lombard-supera-oosthuizen-nono-migliozzi-pn_20191115_00261/"/>
    <meta property="og:site_name" content="Askanews"/>
    <meta property="article:published_time" content="2019-11-15T17:37:53+00:00"/>
    <meta property="og:title" content="Eurotour: Lombard supera Oosthuizen, nono Migliozzi"/>
    <meta property="og:description" content="Roma, 15 nov. (askanews) – Guido Migliozzi, nono con 140 (69 73, -4) colpi, è rimasto in alta classifica nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso del Gary Player CC (par 72), a Sun City in Sudafrica, mentre è in bassa Andrea Pavan, […]"/>
  </head>
  <body>
    <article>
      <h1>Eurotour: Lombard supera Oosthuizen, nono Migliozzi</h1>
      <h2>Nel Nedbank Golf Challenge sudafricani protagonisti.</h2>
      <address>
        <time datetime="2019-11-15T17:37:53+00:00">15 Nov 2019, 17:37</time>
      </address>
      <figure>
        <img src="http://www.askanews.it/wp-content/uploads/2019/11/20191115_183746_447ADEBE.jpg"/>
      </figure>
      <p>Roma, 15 nov. (askanews) – Guido Migliozzi, nono con 140 (69 73, -4) colpi, è rimasto in alta classifica nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso del Gary Player CC (par 72), a Sun City in Sudafrica, mentre è in bassa Andrea Pavan, 60° con 151 (77 74, +7).</p>
      <p>Conducono la danza sempre i sudafricani con Zander Lombard (133 – 68 65, -11), che ha rilevato al vertice Louis Oosthuizen (135, -9). E’ arretrato di una posizione il belga Thomas Detry, terzo con 137 (-7), ne hanno guadagnate tre l’inglese Tommy Fleetwood e lo svedese Marcus Kinhult, quarti con 138 (-6), e ben 11 l’inglese Aaron Rai, sesto con 139 (-5) insieme all’australiano Jason Scrivener e al danese Joachim B. Hansen.</p>
      <p>Continuano la gara appaiati, ma risalendo la graduatoria, l’austriaco Bernd Wiesberger, numero uno della Race To Dubai (ordine di merito), e l’inglese Matthew Fitzpatrick (n. 4), l’unico che vincendo potrebbe sorpassarlo, che hanno agganciato Migliozzi rinvenendo del 25° posto. Ha perso terreno l’inglese Lee Westwood, 16° con 141 (-3), campione in carica, e non decollano il tedesco Martin Kaymer, 20° con 142 (-2), e l’indiano Shubhankar Sharma, 29° con 144 (par). Dopo una bella partenza è crollato sotto il peso di un 81 (+9) il grande campione sudafricano Ernie Els, 50° con 149 (+5).</p>
      <p>Zander Lombard, emergente 24enne di Pretoria con un titolo sul Sunshine Tour e approdato nel circuito con il successo nella finale della Qualifying School dello scorso anno, ha realizzato un eagle, sei birdie e un bogey per il 65 (-7). Guido Migliozzi, terzo dopo un turno, ha girato in 73 (+1) colpi con cinque birdie e sei bogey, di cui tre nel finale, e Andrea Pavan in 74 (+2) con sei birdie, altrettanti bogey e un doppio bogey. Il montepremi è di 7.500.000 dollari.</p>
    </article>
  </body>
</html>