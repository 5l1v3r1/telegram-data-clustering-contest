<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04718549"/>
    <meta property="og:site_name" content="De Standaard"/>
    <meta property="article:published_time" content="2019-11-15T17:21:00+00:00"/>
    <meta property="og:title" content="Getuige impeachment voelt zich geïntimideerd door Trumps tweet"/>
    <meta property="og:description" content="Marie Yovanovitch, de voormalige Amerikaanse ambassadeur in Oekraïne, werd vrijdag gehoord in het Amerikaanse Huis als getuige tijdens de impeachment-hoorz..."/>
  </head>
  <body>
    <article>
      <h1>Getuige impeachment voelt zich geïntimideerd door Trumps tweet</h1>
      <address>
        <time datetime="2019-11-15T17:21:00+00:00">15 Nov 2019, 17:21</time>
      </address>
      <p>
        <b>Marie Yovanovitch, de voormalige Amerikaanse ambassadeur in Oekraïne, werd vrijdag gehoord in het Amerikaanse Huis als getuige tijdens de impeachment-hoorzittingen. Tijdens haar getuigenis tweette president Trump persoonlijke verwensingen. De Democraten beschuldigen Trump ervan te proberen om getuigen te intimideren.</b>
      </p>
      <p>Op de derde dag van de hoorzittingen in het impeachment-onderzoek tegen de Amerikaanse president Donald Trump was het de beurt aan Marie Yovanovitch. Zij getuigde voor de commissie Inlichtingen van het Amerikaanse Huis van Afgevaardigden dat de persoonlijke advocaat van Trump, Rudy Giuliani, een lastercampagne tegen haar voerde, en dat ze prompt uit haar ambt werd gezet. Ze zei dat diplomaten moeten optornen tegen de schaduwdiplomatie van Trump.</p>
      <p>De president volgde de hoorzittingen en tweette live een beledigende boodschap over Yovanovitch. ‘Overal waar Marie Yovanovitch kwam, liep alles fout’. Hij verwees naar haar werk in Somalië en zei dat de nieuwe president van Oekraïne niet tevreden was over haar werk. Hij voegde er ook aan toe dat presidenten het recht hebben om ambassadeurs aan te nemen en te ontslaan.</p>
      <p> </p>
      <figure>
        <iframe data-src="https://twitter.com/realDonaldTrump/status/1195356198347956224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Yovanovitch zelf noemde de tweets ‘zeer intimiderend’ bij de hoorzitting. ‘Ik kan niet zeggen wat de president hiermee probeert te bereiken, maar het effect is zeer intimiderend’, zei ze.</p>
      <p>De Democraten vinden dat Trump de rechtsgang belemmert en de getuigen intimideert. Dat op zich kan een misdrijf zijn en een extra argument in de afzettingsprocedure. Adam Schiff, voorzitter van de impeachment-procedure, vond de tweet van Trump duidelijke intimidatie.</p>
      <p>‘Ambassadeur, u hebt de moed getoond om hier te komen getuigen’, sprak hij Yovanovitch aan. ‘Niettegenstaande dat het Witte Huis en het ministerie van Buitenlandse Zaken u aangemoedigd hebben dat niet te doen, niettegenstaande dat de president u eerder bedreigd heeft, en nu valt de president u aan. Welk effect heeft dat op de bereidheid van andere getuigen om hun woordje te komen doen?’ Yovanovitch noemde de aanval ‘zeer intimiderend’.</p>
      <p>Yovanovitch gaf tijdens de hoorzitting ook aan dat ze zich bedreigd had gevoeld door de wijze waarop Donald Trump over haar sprak in het omstreden telefoongesprek tussen de Amerikaanse en Oekraïense president. Donald Trump verklaarde tijdens dat gesprek dat de ambassadrice 'wat dingen zou meemaken'.<br/><br/>'Ik was gechoqueerd, ontzet, van streek dat de president van de VS tegen een buitenlands staatshoofd op die manier sprak over een ambassadeur', aldus Yovanovitch. 'Ik kon het niet geloven.'<br/><br/>Ze zegt ook dat zich vreselijk voelde toen ze midden in de nacht uit Kiev werd teruggeroepen omdat Amerikaanse medewerkers haar 'niet meer konden beschermen'. Volgens Yovanovitch was dat een gevolg van de richtlijnen die vanuit Washington waren uitgevaardigd.<br/><br/>Voorts verklaarde ze dat door de acties van Trump 'ons Oekraïnebeleid in de war is gegooid'. Ze stelt ook dat het ministerie van Buitenlandse Zaken op die manier van binnenuit wordt 'uitgehold'. 'Schimmige belangen hebben nu ontdekt dat ze een Amerikaanse ambassadeur ten val kunnen brengen wanneer ze erin slagen het Witte Huis te beïnvloeden.'<br/><br/><b>Transcript</b></p>
      <p>Het Witte Huis heeft eerder vandaag ook een transcript vrijgegeven van een eerder telefoongesprek tussen Trump en Zelenski, dat van april dateert. Toen belde Trump Zelenski op om hem te feliciteren met zijn verkiezingsoverwinning. Hij nodigde Zelenski uit op het Witte Huis. ‘We hebben veel te bespreken’, zei Trump toen.</p>
      <p>Eerder gaf het Witte Huis al de inhoud vrij van een telefoongesprek dat de Amerikaanse president in juli had met Zelenski, die toen wel al in functie was. Volgens Trump was er niets mis met het gesprek, maar zijn tegenstanders denken daar anders over. Zij zien er het bewijs in dat hij Zelenski onder druk zette om op zoek te gaan naar bezwaarlijke informatie over zijn politieke rivaal Joe Biden.</p>
      <p>
        <b>Impeachment</b>
      </p>
      <p>De Democraten beschuldigen de Republikeinse president ervan dat hij zijn macht misbruikt heeft ten voordele van zijn eigen campagne. Eind september kondigde Nancy Pelosi, de voorzitster van het Amerikaanse Huis, aan dat de Democraten een <a href="https://www.standaard.be/cnt/dmf20190924_04625154">impeachmentonderzoek </a>opstarten tegen president Donald Trump. Het besluit kwam er na het erg omstreden telefoongesprek dat Trump in juli had met de Oekraïense president Volodimir Zelenski.</p>
    </article>
  </body>
</html>