<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Colau-sera-veu-ciutats-ONU_0_2344565698.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T17:49:30+00:00"/>
    <meta property="og:title" content="Colau serà la veu de les ciutats a l'ONU"/>
    <meta property="og:description" content="L'alcaldessa de Barcelona serà durant tres anys enviada especial de les ciutats a les Nacions Unides"/>
  </head>
  <body>
    <article>
      <h1>Colau serà la veu de les ciutats a l'ONU</h1>
      <h2>L'alcaldessa de Barcelona serà durant tres anys enviada especial de les ciutats a les Nacions Unides</h2>
      <address>
        <time datetime="2019-11-15T17:49:30+00:00">15 Nov 2019, 17:49</time>
      </address>
      <p>L’alcaldessa de Barcelona, Ada Colau, assumeix des d’avui i durant els pròxims 3 anys la relació mundial de les ciutats amb les Nacions Unides, segons fonts municipals. El congrés mundial de CGLU, la principal xarxa mundial de ciutats, ha celebrat una assemblea general a Durban i ha encarregat a la capital catalana el lideratge de les relacions de les ciutats amb les Nacions Unides. Barcelona manté també la seu permanent de l’organització, que opera des del carrer Avinyó. CGLU és una xarxa que agrupa més de 250.000 governs locals, metropolitans i regionals, de 140 països diferents, i la seva veu és cada cop més reconeguda i escoltada per altres administracions estatals i organismes internacionals.</p>
      <p>Prop de 3.000 delegats i delegades han participat des de dilluns en aquesta cimera, que se celebra un cop cada tres anys. L’alcalde marroquí d’Alhucemas, Mohamed Boudra, ha sigut escollit avui president de Ciutats i Governs Locals Units. Per a l'Ajuntament, la designació és un reconeixement "al lideratge que ja ha tingut [Barcelona] els últims anys en qüestions com el dret a l’habitatge, la lluita contra les desigualtats i la defensa dels drets humans".</p>
      <p>El nou president i l’alcaldessa Colau han pres la paraula en l’assemblea general de clausura per destacar que la xarxa mundial de ciutats tanca el congrés de Durban unida i amb més capacitat d’incidir en l’agenda de reptes globals que impacten directament sobre les ciutats, que concentren el 70% de la població mundial.</p>
      <p>Ada Colau s’ha felicitat pel fet que s’hagi aconseguit una candidatura de consens, geogràficament equilibrada i que amplia la presència de dones. “Avui les ciutats sortim més fortes d’aquest congrés”, ha dit Colau en la seva intervenció en el principal òrgan de representació de la xarxa, on ha tornat a reivindicar que els governs locals necessiten més competències i més recursos. Colau s'ha compromès a treballar per fer més àmplia i més forta la veu de les dones, que avui representen només el 20% del conjunt de governs locals, regionals i metropolitans del món.</p>
      <p>La tinent d’alcaldia d’Agenda 2030, Transició Digital, Esports i Coordinació Territorial i Metropolitana, Laia Bonet, que és la responsable de l’àrea de Relacions Internacionals, ha destacat que Barcelona tanca amb èxit la seva participació en la principal cita internacional de ciutats i es consolida com una ciutat de referència al món. Bonet ha destacat la importància del lideratge de Barcelona en l’agenda internacional i l’enfortiment que suposa la nova responsabilitat, que fa de la capital catalana una veu global encara més rellevant.</p>
    </article>
  </body>
</html>