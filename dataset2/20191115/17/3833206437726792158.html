<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Gospodari-na-efira-se-zavrushtat-v-televiziyata-na-Slavi-Imat-lichna-pokana-ot-nego-914166"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T17:31:00+00:00"/>
    <meta property="og:title" content="&quot;Господари на ефира“ се завръщат в телевизията на Слави? Имат лична покана от него"/>
    <meta property="og:description" content="&quot;Господари на ефира“ може да възкръснат в ефира на телевизията на Слави Трифонов! Дългия е поканил Д..."/>
  </head>
  <body>
    <article>
      <h1>"Господари на ефира“ се завръщат в телевизията на Слави? Имат лична покана от него</h1>
      <address>
        <time datetime="2019-11-15T17:31:00+00:00">15 Nov 2019, 17:31</time>
      </address>
      <p>"Господари на ефира“ може да възкръснат в ефира на телевизията на Слави Трифонов! Дългия е поканил Джуди Халваджиян и неговото предаване в тв "Седем осми“.</p>
      <p>Новината съобщи самият Халваджиян по време на гостуването си в предаването "Денят с Веселин Дремджиев“. Халваджиян не уточни дали е приел предложението, но най-вероятно отговора е положителен.</p>
      <p>Това е доста странен обрат, предвид факта, че години наред Слави Трифонов водеше яростна съдебна битка с майтапчийското шоу. Явно противоречията между двамата продуценти са вече изгладени. Джуди Халваджиян също така разказа, че процесът по цензуриране на медийната среда тече от немалко години. "Отдавна се работи в посока да се мълчи и да не се казва истината за някакви неща в тази държава“, каза той.</p>
      <p>На въпрос защо "Господарите“ се преместиха в интернет, Халваджиян обясни: "Това е процес отпреди 7-8 години, който започна - да се задушават медиите по принцип. Да не се чува истината. В един момент миналата година по това време и ние станахме жертва на тази липса на свобода. Фактът, че политическата ситуацията в държавата не позволява свободни предавания, предавания като "Господарите“, които казват винаги истината, помагат на хората… Това нещо по никакъв начин в момента не е удобно за тези, които управляват. Продължаваме да питаме от интернет. Ситуацията е такава, че има две телевизии големи, които могат да си позволят "Господарите“ пазарно, но в този момент те политически не могат да си го позволят. Това е истината“, бе отговорът на продуцента.</p>
      <p>Бе засегната и темата за Слави Трифонов, с когото се смяташе, че фамилията Халваджиян не е в особено добри отношения, предвид и съдебните дела между двете страни. Бизнес отношенията обаче явно не подлежат на емоции. "Слави Трифонов нямаше много избор. Задачата, с която се е захванал, не е въобще лесна. И нашата задача не е лесна, защото да привлечеш, да създадеш един нов модел, който да функционира, който да привлече младите хора, това е един процес, който изисква време. Проблемът на Слави е, че това, което иска той да създаде от нулата изисква страшно много ресурс. Не знам дали той си дава сметка все още с какво се е захванал“, каза Халваджиян.</p>
      <p>Джуди вметна, че екипа е получил покана да стартира предаването в телевизията на Трифонов, но не уточни кога ще стане трансфера.</p>
    </article>
  </body>
</html>