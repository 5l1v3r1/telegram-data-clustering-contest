<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197515/tsakalotos-gia-ekthesi-dnt-h-nd-prepei-na-aisthanetai-perierga-tora"/>
    <meta property="og:site_name" content="CNN.gr"/>
    <meta property="article:published_time" content="2019-11-15T17:47:07+00:00"/>
    <meta property="og:title" content="Τσακαλώτος για έκθεση ΔΝΤ: Η ΝΔ πρέπει να αισθάνεται περίεργα τώρα"/>
    <meta property="og:description" content="Τσακαλώτος για έκθεση ΔΝΤ: Η ΝΔ πρέπει να αισθάνεται περίεργα τώρα"/>
  </head>
  <body>
    <article>
      <h1>Τσακαλώτος για έκθεση ΔΝΤ: Η ΝΔ πρέπει να αισθάνεται περίεργα τώρα</h1>
      <h2>Με σκωπτικό ύφος σχολίασε την Παρασκευή ο τομεάρχης Οικονομικών του ΣΥΡΙΖΑ, Ευκλείδης Τσακαλώτος, την έκθεση του ΔΝΤ για την ελληνική οικονομία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:47 , 15 November 2019</p>
      <p>«Εμείς ποτέ δεν θεωρούσαμε αξιόπιστες τις εκθέσεις του ΔΝΤ. Άλλωστε μας χωρίζει άβυσσος, και οι φορές που το Ταμείο προέβλεπε λανθασμένα την μια ή την άλλη καταστροφή της ελληνικής οικονομίας ήταν παρά πολλές. Η ΝΔ όμως που έβλεπε πάντα το ΔΝΤ σαν αυθεντία και τις εκθέσεις του ως ευαγγέλιο, θα πρέπει να αισθάνεται κάπως περίεργα τώρα που την αδειάζει ο πιο πιστός της σύμμαχος», σημείωσε ο τέως υπουργός Οικονομικών.</p>
      <h3>Τι αναφέρει το ΔΝΤ στην έκθεση για την ελληνική οικονομία</h3>
      <p>Στην <a href="https://www.cnn.gr/eidhseis/tag/14189/ekthesi-dnt"><b>έκθεση του ΔΝΤ</b></a> εμπεριέχονται οι γνωστές συστάσεις για διεύρυνση της φορολογικής βάσης και μείωση της συνταξιοδοτικής δαπάνης, ενώ διατυπώνεται η εκτίμηση πως <b>μακροπρόθεσμα η βιωσιμότητα του δημόσιου χρέους δεν είναι διασφαλισμένη.</b></p>
      <p>Αναφορικά με την ανάπτυξη της <b>ελληνικής</b> <b>οικονομίας</b> το <b>ΔΝΤ</b> εκτιμά πως ο ρυθμός αύξησης του ΑΕΠ θα διαμορφωθεί στο 1,8% το 2019 και θα επιταχυνθεί στο 2,3% το 2020, υποστηριζόμενος από τη χαλάρωση της δημοσιονομικής πολιτικής και τις υψηλότερες ιδιωτικές επενδύσεις, λόγω εισροών ξένων κεφαλαίων.  Ωστόσο, αναφέρει πως μεσοπρόθεσμα, οι προοπτικές ανάπτυξης επηρεάζονται από τις δυσμενείς δημογραφικές εξελίξεις και τη χαμηλή παραγωγικότητα και πως η εξωτερική θέση της χώρας είναι ασθενέστερη από ότι έδειχναν τα προκαταρκτικά μεσοπρόθεσμα <b>θεμελιώδη στοιχεία</b>. Στο σημείο αυτό τονίζεται πως οι βραχυπρόθεσμοι κίνδυνοι για την ελληνική οικονομία είναι σημαντικοί και αναφέρεται στον αυξανόμενο εμπορικό προστατευτισμό, στην ασθενέστερη παγκόσμια ανάπτυξη, στα εμπόδια που τίθενται στις <b>οικονομικές μεταρρυθμίσεις</b> και στην περαιτέρω επιδείνωση των ισολογισμών των τραπεζών.</p>
      <blockquote>«Η νέα κυβέρνηση ορθώς δίνει προτεραιότητα στην ανάπτυξη, αλλά αντιμετωπίζει μια δύσκολη μάχη. <b>Οι προοπτικές ανάπτυξης επηρεάζονται από κληρονομιές του παρελθόντος</b> (υψηλό δημόσιο χρέος, μη εξυπηρετούμενα δάνεια, υπερχρεωμένους δανειολήπτες), χαμηλή παραγωγικότητα, έλλειψη επενδύσεων, ασθενής κουλτούρα πληρωμών και δυσμενή δημογραφικά στοιχεία. Αν και το δημόσιο χρέος ως ποσοστό του ΑΕΠ αναμένεται να μειωθεί κατά την επόμενη δεκαετία και ο <b>κίνδυνος ρευστότητας</b> σε μεσοπρόθεσμη βάση θα είναι χαμηλός, η μακροπρόθεσμη διατηρησιμότητα του χρέους δεν διασφαλίζεται βάσει ρεαλιστικών μακροοικονομικών δημοσιονομικών παραδοχών. Το προσωπικό εκτιμά ότι υπάρχει υπερεκτίμηση της πραγματικής συναλλαγματικής ισοτιμίας. Αυτοί και άλλοι παράγοντες αφήνουν την Ελλάδα ευάλωτη σε μια σειρά από εξωτερικές και εγχώριες διαταραχές», τονίζεται στην έκθεση.</blockquote>
      <p>Στο σημείο αυτό το ΔΝΤ σημειώνει πως οι μεσοπρόθεσμες προοπτικές θα καταστούν  πιο ισορροπημένες, αν οι μεταρρυθμίσεις της κυβέρνησης επιφέρουν ταχύτερα αποτελέσματα και οι αγορές αντιδράσουν ευνοϊκά στην εν λόγω πρόοδο.</p>
      <blockquote>«Η νέα κυβέρνηση θα πρέπει να χρησιμοποιήσει την πολιτική της εντολή και να βελτιώσει το επενδυτικό κλίμα, μέσω του καθαρισμού των ισολογισμών των τραπεζών, τη βελτίωση της φορολογικής πολιτικής, την απλούστευση της χορήγησης αδειών για τις επιχειρήσεις, την ενίσχυση του ανταγωνισμού και την εμβάθυνση των μεταρρυθμίσεων της αγοράς εργασίας. Ένα βασικό ερώτημα είναι κατά πόσον οι αρχές μπορούν να ξεπεράσουν τα μακροχρόνια κατεστημένα συμφέροντα που παραδοσιακά εμπόδιζαν τις μεταρρυθμίσεις», τονίζεται με νόημα.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197525/volivia-aystiro-minyma-pros-morales-ean-epistrepseis-tha-logodotiseis-sti-dikaiosyni">Βολιβία - Αυστηρό μήνυμα προς Μοράλες: Εάν επιστρέψεις, θα λογοδοτήσεις στη δικαιοσύνη</a>
        </li>
        <li>
          <a href="https://www.cnn.gr/news/ellada/story/197527/seismos-ydra-lekkas-sto-cnn-greece-tarakoynithikan-kai-ta-notia-proastia-tis-athinas">Σεισμός Ύδρα - Λέκκας στο CNN Greece: «Ταρακουνήθηκαν» και τα νότια προάστια της Αθήνας</a>
        </li>
        <li>
          <a href="https://www.cnn.gr/news/ellada/story/197523/epeteios-polytexneioy-sygkinisi-kai-mnimes-46-xronia-meta-tin-exegersi-ton-foititon">Επέτειος Πολυτεχνείου: Συγκίνηση και μνήμες 46 χρόνια μετά την εξέγερση των φοιτητών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/264/eykleidis-tsakalotos">ΕΥΚΛΕΙΔΗΣ ΤΣΑΚΑΛΩΤΟΣ</a>
        </li>
        <li>
          <a href="https://www.cnn.gr/eidhseis/tag/14189/ekthesi-dnt">ΕΚΘΕΣΗ ΔΝΤ</a>
        </li>
        <li>
          <a href="https://www.cnn.gr/eidhseis/tag/106/dnt">ΔΝΤ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/435/kyvernisi">ΚΥΒΕΡΝΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197527/snapshot/seismos-lekkas.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197504/snapshot/2754707.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197468/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197512/snapshot/2756535.jpg"/>
      </figure>
    </article>
  </body>
</html>