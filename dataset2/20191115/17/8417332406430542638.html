<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/15/Statsministeren-Frode-Berg-kommer-hjem-s%C3%A5-snart-det-er-praktisk-mulig-20406956.ece"/>
    <meta property="og:site_name" content="adressa.no"/>
    <meta property="article:published_time" content="2019-11-15T17:54:25+00:00"/>
    <meta property="og:title" content="Statsministeren: Frode Berg kommer hjem så snart det er praktisk mulig"/>
    <meta property="og:description" content="Frode Berg er i Litauen sammen med sin advokat og representanter for norske myndigheter. – Han kommer hjem så snart som praktisk mulig, sier statsministeren."/>
  </head>
  <body>
    <article>
      <h1>Statsministeren: Frode Berg kommer hjem så snart det er praktisk mulig</h1>
      <address><time datetime="2019-11-15T17:54:25+00:00">15 Nov 2019, 17:54</time> by <a rel="author">(NTB) NTB-Kristian Aaser</a></address>
      <p>Frode Berg er i Litauen sammen med sin advokat og representanter for norske myndigheter. – Han kommer hjem så snart som praktisk mulig, sier statsministeren.</p>
      <aside><a href="https://www.adressa.no/nyheter/innenriks/2019/11/15/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/15/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/15/javascript:void(0);">Del denne artikkelen på e-post</a></aside>
      <p>Statsminister Erna Solberg og utenriksminister Ine Eriksen Søreide kommenterte overleveringen av spionasjedømte Frode Berg fredag på en pressekonferanse samme kveld.</p>
      <p>– Frode Berg er nå en fri mann. Han har sittet fengslet i to år før han ble benådet av Russland og utvekslet klokka 11 i dag, sa statsministeren.</p>
      <p>Norske myndigheter kommer til å følge ham til Norge når han ønsker å reise hjem. Foreløpig er det uklart nøyaktig når det skal skje.</p>
      <p>– Han kommer hjem så snart som praktisk mulig, sa Solberg</p>
      <h3>Ønsket ham velkommen</h3>
      <p>Solberg sa hun selv hadde snakket med Frode Berg, der hun ønsket ham velkommen hjem.</p>
      <p>– Denne saken har vært en stor belastning for Frode Berg, hans familie og hans nærmeste. Han vil nå bli gjenforent med sin familie. Han har hatt to vanskelige år i fengsel, og det er godt at han nå er en fri mann, sa hun.</p>
      <p>Berg ble møtt av den norske diplomaten Karsten Klepsvik og sin norske advokat Brynjulf Risnes da han krysset grensen mellom Kaliningrad og Litauen fredag formiddag, opplyste utenriksminister Ine Eriksen Søreide.</p>
      <p>– Det blir også sørget for nødvendig oppfølging, både med helsesjekk og utstedelse av pass til ham, sa hun.</p>
      <h3>Tett kontakt</h3>
      <p>Statsministeren sa at norske myndigheter ved ambassaden i Moskva har fulgt ham opp for å gjøre soningsforholdene hans best mulig.</p>
      <p>– Ambassaden har hatt så tett kontakt med Berg som russiske myndigheter har tillatt, sa Solberg.</p>
      <p>Søreide roste samarbeidet mellom Norge og Litauen i forbindelse med denne saken.</p>
      <p>– Det er opp til ham når han vil reise hjem, men vi vil bistå ham hvis han har behov for det, og vi stiller til rådighet transport hjem hvis han ønsker det, sa hun.</p>
    </article>
  </body>
</html>