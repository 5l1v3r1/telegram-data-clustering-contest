<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/597566/ekklisi-gia-diorthotika-metra-gia-leitourgia-kazino-stin-el-ammoxosto"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T17:49:00+00:00"/>
    <meta property="og:title" content="Έκκληση για διορθωτικά μέτρα για λειτουργία καζίνο στην ελ. Αμμόχωστο"/>
    <meta property="og:description" content="Έκκληση στην εκτελεστική εξουσία να λάβει διορθωτικά μέτρα για δημιουργία προϋποθέσεων με στόχο να επιτευχθούν οι τουριστικοί στόχοι που τέθηκαν με τη..."/>
  </head>
  <body>
    <article>
      <h1>Έκκληση για διορθωτικά μέτρα για λειτουργία καζίνο στην ελ. Αμμόχωστο</h1>
      <address><time datetime="2019-11-15T17:49:00+00:00">15 Nov 2019, 17:49</time> by <a rel="author">sigmalive</a></address>
      <p>Έκκληση στην εκτελεστική εξουσία να λάβει διορθωτικά μέτρα για δημιουργία προϋποθέσεων με στόχο να επιτευχθούν οι τουριστικοί στόχοι που τέθηκαν με τη δημιουργία καζίνο στην ελεύθερη επαρχία Αμμοχώστου, απευθύνει ο ΠΑΣΥΞΕ Αμμοχώστου.</p>
      <p>Σε γραπτή ανακοίνωση του Παγκυπρίου Συνδέσμου Ξενοδόχων (ΠΑΣΥΞΕ) Αμμοχώστου αναφέρεται ότι η μέχρι τώρα λειτουργία του δορυφορικού καζίνο της επαρχίας Αμμοχώστου ανασκοπήθηκε κατά τη διάρκεια συνάντησης που είχαν μέλη του Συνδέσμου με την ηγεσία της MELCO,  της διαχειρίστριας εταιρείας του καζίνο.</p>
      <p>Κατά τη συνάντηση «τονίστηκε η προσήλωση όλων στη διασφάλιση και εμπέδωση κουλτούρας  υπεύθυνου παιχνιδιού, όπως και ευρύτερα η ποιοτική παροχή υπηρεσιών στους επισκέπτες. Ο τουρισμός καζίνο είναι υπαρκτός, και αποτελεί τουριστική αγορά και πόλο έλξης τουρισμού υψηλών εισοδημάτων, ενώ  αποτελεί σημαντικό τομέα τουριστικής διαφοροποίησης ενός προορισμού».<br/><br/>Ακόμα διαπιστώθηκε ότι «η παρούσα  μορφή και τρόπος λειτουργίας του καζίνο, που υπόκειται σε συγκεκριμένη νομοθεσία και πολύ περιορισμένα πλαίσια, δεν ανταποκρίνεται, ούτε στις προσδοκίες αναβάθμισης του τουριστικού προϊόντος της επαρχίας, ούτε στις απαιτήσεις για επιμήκυνση της τουριστικής περιόδου. Επίσης κοινή ήταν η άποψη ότι η παρούσα μορφή, ούτε λογίζεται καζίνο με την προσδοκία που έχει ο καθένας, ούτε αποτελεί σημείο αναφοράς ή επιπρόσθετο λόγο για επίσκεψη στην επαρχία Αμμοχώστου εκτός θερινής περιόδου».<br/><br/>Ο ΠΑΣΥΞΕ Αμμοχώστου καλεί την «εκτελεστική εξουσία  για άμεση λήψη διορθωτικών μέτρων, κυρίως μέσω τροποποίησης του στενού νομικού πλαισίου, ώστε να γίνει κατορθωτό να δημιουργηθούν οι προϋποθέσεις προς επίτευξη των τουριστικών στόχων που ετέθησαν».</p>
    </article>
  </body>
</html>