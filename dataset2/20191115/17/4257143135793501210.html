<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/megsem-kell-nyelvvizsga-az-egyetemi-felvetelihez"/>
    <meta property="og:site_name" content="infostart"/>
    <meta property="article:published_time" content="2019-11-15T17:50:00+00:00"/>
    <meta property="og:title" content="Mégsem kell nyelvvizsga az egyetemi felvételihez"/>
    <meta property="og:description" content="A kormány belátta, hogy a magyar iskolák nem tudják megtanítani az összes diákot egy idegen nyelvre."/>
  </head>
  <body>
    <article>
      <h1>Mégsem kell nyelvvizsga az egyetemi felvételihez</h1>
      <address><time datetime="2019-11-15T17:50:00+00:00">15 Nov 2019, 17:50</time> by <a rel="author">Infostart / InfoRádió - Herczeg Zsolt</a></address>
      <h3>A kormány belátta, hogy a magyar iskolák nem tudják megtanítani az összes diákot egy idegen nyelvre.</h3>
      <p>Megjelent a Magyar Közlönyben az a rendelet, amelynek alapján jövőre még nem lesz követelmény a középfokú nyelvvizsga az egyetemi felvételihez, de a kormány továbbra is fontosnak tartja, hogy a diplomás fiatalok beszéljenek idegen nyelveket.</p>
      <p>"Meghallgattuk a szakmai szervezetek és a diákok véleményét is, ezek alapján</p>
      <blockquote>nem kerül bevezetésre a nyelvtudás, mint bemeneti követelmény,</blockquote>
      <p>de pluszpont továbbra is jár érte" - nyilatkozta Schanda Tamás, az Innovációs és Technológiai Minisztérium parlamenti államtitkára.</p>
      <p>A kormány 2014-ben határozott úgy, hogy 2020-tól csak azok felvételizhetnek, akik középfokú vizsgát tettek valamilyen idegen nyelvből. A Nyelvtudásért Egyesület elnöke, Rozgonyi Zoltán szerint így viszont sokan nem tudnák megkezdeni tanulmányaikat a felsőoktatásban és</p>
      <blockquote>a diákok 30 százaléka kerülne abba a helyzetbe, hogy saját pénzből kellene pótolniuk azt a tudást, ami a nyelvvizsgához szükséges.</blockquote>
      <p>Az oktatási jogok biztosa, Aáry-Tamás Lajos szerint túlzás lenne a szigorítás. "Nem biztos, hogy a nyelvvizsga tükrözné kellőképpen a diákok nyelvi tudását, főleg, hogy 15 éve a diákok kötelesek nyelvi érettségit tenni. Éppen ezért nem kellene olyan döntést hozni, amit később nehéz lenne reparálni" - fejtette ki Aáry-Tamás.</p>
      <p>Murai László, a Hallgatói Önkormányzatok Országos Konferenciájának elnöke szerint</p>
      <blockquote>jelentősen hátrányos helyzetbe kerülnének a pedagógus-, mérnök-, agrár-, és ápolóképzésre felvételizők,</blockquote>
      <p>ha a nyelvtudást bemeneti követelménnyé tennék.</p>
      <p>Maruzsa Zoltán, köznevelésért felelős államtitkár szeptember elején jelezte, hogy a kormány elhalaszthatja a szigorítást. Ezt követte ősszel a bejelentés, hogy jövőre még nem kell nyelvvizsga a felvételihez, de továbbra is plusz pont jár érte és a diplomaszerzéshez továbbra is kötelező lesz.</p>
      <p>
        <i>Nyitókép: Forrás Rádió</i>
      </p>
      <p>
        <b>Kapcsolódó hang</b>
      </p>
      <p>Nem lesz bemeneti követelmény a nyelvtudás</p>
      <figure>
        <audio src="https://infostart.hu/audio/00005/00005226b.mp3"/>
      </figure>
      <p> </p>
    </article>
  </body>
</html>