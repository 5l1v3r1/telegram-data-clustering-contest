<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30274299.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T17:00:23+00:00"/>
    <meta property="og:title" content="«Слуга власного бізнесу»: кіпрська таємниця депутата Холодова («СХЕМИ» | №237)"/>
    <meta property="og:description" content="У теорії ключове завдання народного депутата – покращувати життя всіх громадян, удосконалюючи закон. Та на практиці в народні обранці часто йдуть, щоб поліпшити власний добробут – особливо коли мандат"/>
  </head>
  <body>
    <article>
      <h1>«Слуга власного бізнесу»: кіпрська таємниця депутата Холодова («СХЕМИ» | №237)</h1>
      <address><time datetime="2019-11-15T17:00:23+00:00">15 Nov 2019, 17:00</time> by <a rel="author" href="https://www.radiosvoboda.org/author/%D1%81%D1%85%D0%B5%D0%BC%D0%B8-%D0%BA%D0%BE%D1%80%D1%83%D0%BF%D1%86%D1%96%D1%8F-%D0%B2-%D0%B4%D0%B5%D1%82%D0%B0%D0%BB%D1%8F%D1%85/vy%24yqo" target="_blank">Схеми: корупція в деталях</a></address>
      <p>У теорії ключове завдання народного депутата – покращувати життя всіх громадян, удосконалюючи закон. Та на практиці в народні обранці часто йдуть, щоб поліпшити власний добробут – особливо коли мандат отримують бізнесмени. Тож для підтримання доброчесності вони мали б усіляко уникати ситуацій, в яких їх можуть запідозрити в конфлікті інтересів – державних і приватних. Але в дійсності це не завжди працює.</p>
      <p>Наприклад, у жовтні Верховна Рада ухвалила одне з гучних законодавчих нововведень, що стосувалося перерозподілу прибутків на тютюновому ринку – хто й скільки може заробляти від продажу цигарок. Однією з його рушійних сил був народний депутат від «Слуги народу» і бізнесмен Андрій Холодов. У ЗМІ його називали «тютюновим королем» – утім, до цього часу нікому не вдалося документально підтвердити його зв’язок із цим бізнесом. Більше того, сам Холодов публічно заперечував свій інтерес у торгівлі цигарками.</p>
      <p>Та «Схеми» поставили заяви народного обранця під сумнів: журналісти розплутали клубок підставних осіб, простежили за рухом коштів, які українці платять за тютюнові вироби в сотнях київських кіосків – і опинилися на Кіпрі біля маєтку самого Андрія Холодова, де й бере початок засекречений бізнес його родини. Більше того, там журналісти зустріли і самого «слугу народу» – якраз тоді, коли в нього за графіком мав бути тиждень роботи з українськими виборцями.</p>
      <figure>
        <iframe src="https://www.youtube.com/embed/ecDhtL9luNg" width="640" height="360" data-service="Youtube" scrolling="no"/>
      </figure>
    </article>
  </body>
</html>