<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152328-u-koveli-masovo-skarzhatsia-na-spivochyj-blagodijnyj-fond"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T17:40:00+00:00"/>
    <meta property="og:title" content="У Ковелі масово скаржаться на «співочий» благодійний фонд"/>
    <meta property="og:description" content="Чимало ковельчан скаржаться, адже співаки використовують підсилювачі звуку."/>
  </head>
  <body>
    <article>
      <h1>У Ковелі масово скаржаться на «співочий» благодійний фонд</h1>
      <address>
        <time datetime="2019-11-15T17:40:00+00:00">15 Nov 2019, 17:40</time>
      </address>
      <p>Уже не вперше в Ковель приїздять з доброчинною метою представники благодійного фонду «Спарта», які збирають кошти на лікування дітей, співаючи у центрі міста. Проте, не всім до вподоби така співоча благодійність. <br/><br/>Чимало ковельчан скаржаться, адже співаки використовують підсилювачі звуку. Тож мешканці прилеглих будинків потерпають від такої діяльності: надто гучні співи лунають з 9 ранку до 20 вечора. Найгірше те, що допомагаючи одним, вони шкодять іншим, - пише <a href="https://kovelpost.com/news/6262?fbclid=IwAR3nGuOk3-UVu2RJdBgMi2XURAAgESYVL0YHSW4-I_ADa-nScthgqhVaT1Y">"Ковельpost"</a>.<br/><br/>І у досить грубій формі відповідають місцевим жителям, які неодноразово просили трохи знизити гучність. Бо у будинках, що поряд, проживають літні люди, сім'ї з дітьми та хворі громадяни, яким заважають такі співи. Одній з жінок “благодійники” відповіли, що їм байдуже на стан її сина, якого щойно привезли з лікарні після операції. Схоже, що байдуже їм на усіх. Головне, що гроші співчутливі ковельчани кидають у скриньку.</p>
      <figure>
        <img src="http://www.volynpost.com/img/modules/news/a/e8/458d9f2cf842e97e1a49e8230dd83e8a/cb-images_1.jpg"/>
      </figure>
      <p>Благодійна організація "БФ Спарта" зареєстрована в Одесі. Її засновником є <b>Дрямов Андрій Володимирович</b>. Як повідомляють інтернет-видання, на цю благодійну організацію в судовому реєстрі є 11 господарських та цивільних справ. Виявляється, збір коштів таким чином вони проводять у різних містах України. І скрізь — невдоволення мешканців, які звертаються до поліції.<br/><br/>У Ковелі чимало скарг надходить і до міської влади. Прокоментував ситуацію начальник відділу з питань діяльності правоохоронних органів, оборонно-мобілізаційної та кадрової роботи <b>Валерій Мацюк</b>. Каже, що лист до міської влади щодо проведення таких заходів надходив. Проте, жодних дозволів їм не надавали, бо це не передбачено законодавством. Звернення від організаторів носить суто інформативний характер.</p>
      <figure>
        <img src="http://www.volynpost.com/img/modules/news/a/ab/663eef55af410ab3995cab6762663aba/cb-images_2.jpg"/>
      </figure>
      <p>І заборонити такі заходи місцева влада не може. Адже законодавством це дозволено. Саме на Закон “Про благодійну діяльність та благодійні організації” і посилаються приїжджі добродії. Міська влада зверталась до поліції для забезпечення громадського порядку та спокою у зв'язку із надходженням численних скарг. Профілактичні бесіди з благодійниками місцева поліція та представники влади проводили не раз. У їх присутності співаки роблять гучність меншою, а за кілька хвилин, коли патрульні від'їхали, пісні знову лунають на всю потужність.<br/><br/>Тож, виходить, що співочі акції проводять у межах чинного законодавства, яким не передбачені заборони на таку благодійну діяльність. Сьогодні на вулицях Ковеля тихо. Але гарантувати, що представники фонду не повернуться сюди знову — ніхто не може. <br/><br/>Та, як запевняє начальник відділу з питань діяльності правоохоронних органів, оборонно-мобілізаційної та кадрової роботи Валерій Мацюк, міська влада і надалі звертатиметься до правоохоронних органів, аби ті в межах наданих їм державою повноважень, забезпечували громадський порядок в місті та дбали про спокій ковельчан.</p>
      <figure>
        <img src="http://www.volynpost.com/img/modules/news/a/ab/663eef55af410ab3995cab6762663aba/cb-images.jpg"/>
      </figure>
    </article>
  </body>
</html>