<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T17:32:00+00:00"/>
    <meta property="og:title" content="ابراز خوش‌بینی سلطان قابوس درباره برقراری ثبات در منطقه"/>
    <meta property="og:description" content=" به گزارش فارس، «سلطان قابوس بن سعید» امروز جمعه در نشست هیأت وزیران عمان که وی ریاست آن را بر عهده داشت، به پاره‌ای از موضوعات منطقه‌ای و بین‌المللی پرداخت."/>
  </head>
  <body>
    <article>
      <h1>ابراز خوش‌بینی سلطان قابوس درباره برقراری ثبات در منطقه</h1>
      <address>
        <time datetime="2019-11-15T17:32:00+00:00">15 Nov 2019, 17:32</time>
      </address>
      <p>سلطان قابوس با تأکید بر گفت‌وگوهای سازنده بین کشورها برای حل مسائل، درباره تلاش‌های صورت گرفته برای تحقق ثبات در منطقه ابراز خوش‌بینی کرد.</p>
      <p> به گزارش فارس، «سلطان قابوس بن سعید» امروز جمعه در نشست هیأت وزیران عمان که وی ریاست آن را بر عهده داشت، به پاره‌ای از موضوعات منطقه‌ای و بین‌المللی پرداخت.</p>
      <p>سلطان قابوس بر علاقه‌مندی دائمی کشورش به تقویت «تفاهم، گفت‌وگوی سازنده و همکاری بین کشورها برای حل همه مسائل به روش‌های مسالمت‌آمیز» تأکید کرد.</p>
      <p>طبق گزارش خبرگزاری عمان، سلطان قابوس گفت که حل مسائل به روش‌های مسالمت‌آمیز، استمرار مسیرهای توسعه‌ای برای ملت‌ها در فضای امن و باثبات را تضمین می‌کند.</p>
      <p>وی همچنین درباره تلاش‌های صورت گرفته برای برقراری ثبات در منطقه ابراز خوش‌بینی کرد.</p>
      <p>سلطان قابوس روز سه‌شنبه گذشته میزبان «خالد بن سلمان» معاون وزیر دفاع عربستان سعودی در مسقط بود که پس از امضای توافق بین دولت مستعفی یمن تحت حمایت عربستان سعودی و شورای انتقالی جنوبی یمن(تحت حمایت امارات)، صورت گرفت.</p>
      <p>وزارت خارجه عمان پیشتر درباره دستیابی به حل‌وفصل فراگیر برای پایان دادن به بحران یمن ابراز امیدواری کرده بود.</p>
      <p>سه‌شنبه گذشته نیز «عبدالخالق عبدالله» مشاور سابق ولی‌عهد ابوظبی در حساب توئیتری خود نوشت: «تحولات مهمی برای حل اختلافات در شورای همکاری خلیج(فارس) رخ خواهد داد.»</p>
    </article>
  </body>
</html>