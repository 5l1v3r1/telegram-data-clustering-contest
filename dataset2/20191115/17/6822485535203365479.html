<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T17:46:00+00:00"/>
    <meta property="og:title" content="وزیر صنعت: افزایش قیمت کالاها به بهانه بنزین پذیرفتنی نیست/ رشد ۱۵ درصدی تولیدات غذایی در سال جاری"/>
    <meta property="og:description" content=" به گزارش فارس، رضا رحمانی وزیر صنعت، معدن و تجارت امروز جمعه در جلسه ستاد تنظیم بازار که قسمتی از آن به صورت زنده از شبکه خبر پخش شد، اعلام کرد: وزارت صنعت با همکاری وزارت جهاد کشاورزی و دولت سیاست تأمین کالاهای اساسی و پایداری آن را دنبال می‌کند و در حال حاضر برخی از کالاهای صنعتی تا به اندازه مصرف دو سال ذخیره در کشور وجود دارد و در مورد کالاهای اساسی حداقل به میزان مصرف 6 ماه در کشور  ذخیره وجود دارد و در برخی از کالاها مصرف بیش از یک سال نیز وجود دارد."/>
  </head>
  <body>
    <article>
      <h1>وزیر صنعت: افزایش قیمت کالاها به بهانه بنزین پذیرفتنی نیست/ رشد ۱۵ درصدی تولیدات غذایی در سال جاری</h1>
      <address>
        <time datetime="2019-11-15T17:46:00+00:00">15 Nov 2019, 17:46</time>
      </address>
      <p>وزیر صنعت، معدن و تجارت در جلسه ستاد تنظیم بازار با بیان اینکه افزایش قیمت تولیدات به بهانه تغییر نرخ بنزین به هیچ وجه پذیرفته نیست، گفت: تولید صنایع غذایی امسال نسبت به مدت مشابه سال قبل ۱۵ درصد افزایش دارد.</p>
      <p> به گزارش فارس، رضا رحمانی وزیر صنعت، معدن و تجارت امروز جمعه در جلسه ستاد تنظیم بازار که قسمتی از آن به صورت زنده از شبکه خبر پخش شد، اعلام کرد: وزارت صنعت با همکاری وزارت جهاد کشاورزی و دولت سیاست تأمین کالاهای اساسی و پایداری آن را دنبال می‌کند و در حال حاضر برخی از کالاهای صنعتی تا به اندازه مصرف دو سال ذخیره در کشور وجود دارد و در مورد کالاهای اساسی حداقل به میزان مصرف 6 ماه در کشور  ذخیره وجود دارد و در برخی از کالاها مصرف بیش از یک سال نیز وجود دارد.</p>
      <p>وی افزود: تاریخ مصرف برخی از کالاهای ذخیره شده رو به اتمام است و ما درصددیم این کالاها را به روز کنیم و برخی تا عید امسال تاریخ مصرف دارند و می‌خواهیم با عرضه این کالاها به فروشگاه‌ها و مراکز عرضه از انقضای تاریخ مصرف آنها جلوگیری کنیم.</p>
      <p>وزیر صنعت، معدن و تجارت گفت: از نظر ذخیره کافی کالاهای اساسی و مواد اولیه مشکلی نداریم و از نظر تولید نیز روند رو به رشدی داریم که در اکثر کالاهای صنعتی در 7، 8 ماه گذشته نسبت به سال قبل رشد تولید داریم، در صنایع غذایی رشد 15 درصدی در محصولات معدن و فولاد رشد 6.5 درصد، در تولید مس 15 درصد، سیمان 6 درصد و روغن نباتی 7 درصد افزایش تولید نسبت به سال قبل روی داده است. </p>
      <p>رحمانی افزود: تولید امسال بیشتر از سال قبل است در عین حال تولیدکنندگان فشار می‌آورند که مجوز صادرات بدهیم اما باز به دلیل اینکه اولویت ما تأمین نیازهای داخل است میزان صادرات را محدود می‌کنیم گرچه ما وظیفه رونق صادرات هم داریم، اما ملاحظه بازار داخلی در اولویت است.</p>
      <p>وی این را هم گفت: هیچ کس نباید نگرانی از تأمین کالاها نداشته باشد و اگر در جایی می‌خواهد تصمیمی گرفته شود با هماهنگی وزارت کشور به عنوان فرمانده عملیات اقتصاد مقاومتی و وزارت نفت که در خط مقدم اقتصاد مقاومتی قرار دارد باید تنظیم بازار با کمک اصناف و بازار صورت گیرد.</p>
      <p>وزیر صنعت، معدن و تجارت با تأکید بر اینکه افزایش قیمت بنزین روی تولید داخل اثر ناچیزی دارد،‌گفت: عمده تولیدات مثل آهن و کاشی که متأثر از حمل‌ونقل است آن هم عمدتاً بر حمل‌ونقل گازوئیلی مبتنی است که ربطی به بنزین ندارد و اگر عده‌ای بخواهند از افزایش قیمت بنزین سوءاستفاده کنند، برخورد می شود.</p>
      <p>وی گفت: مثلاً در مورد تاکسی و یا مسافربرهای شخصی، دولت در مورد آنها نیز سهمیه بنزین تامین کرده و از طرفی برای کمک به اقشار ‌آسیب‌پذیر جامعه طبق گفته رئیس جمهور عمده خانوارهایی که متأثر از افزایش قیمت هستند، حمایت می‌‌شوند.</p>
      <p>رحمانی گفت: دولت حمایت از دهک‌های مردم را به صورت موسع گرفته و از فردا حمایت از آنها شروع می‌شود، به ویژه بازنشستگان که اطلاعات و شماره حساب آنها وجود دارد، در اولویت حمایت قرار دارند. </p>
      <p>وی با اشاره به حضور نمایندگان اصناف، تعزیرات، سازمان حمایت از مصرف‌کنندگان در جلسه ستاد تنظیم بازار گفت: دوستان صنفی قول داده‌اند که خودشان به تنظیم بازار کمک کنند و سال قبل نیز با دولت همراه بودند و آنهایی که قصد داشتند افزایش قیمت‌های صنفی بدهند مصوب کردیم، دستگاه‌های دولتی و تنظیم بازاری حق ندارند افزایش قیمت بدهند گرچه قبلاً مجوزش را دریافت کرده‌اند، همه این مجوزها را از امروز باطل می‌کنیم و فعلاً این مجوزها را به صورت مراعات نگه دارید.</p>
      <p>وزیر صنعت، معدن و تجارت تأکید کرد: هر گونه افزایش قیمت حتماً سوءاستفاده و تخلف محسوب می‌شود و سازمان حمایت با همکاری بسیج و بازرسان اصناف و دادستانی که همیشه در کنار ما بودند، باید با این تخلفات افزایش قیمت مقابله کنند. </p>
      <p>رحمانی همچنین خطاب به نمایندگان اصناف و تعزیرات حکومتی گفت: باید بازرسی را تشدید کنید و ما دلیلی نمی‌بینیم که به خاطر افزایش قیمت افزایشی روی قیمت کالاهای موجود بازار انجام شود چون ذخیره کافی برای مصرف تا سال آینده در مورد اکثر کالاها وجود دارد. </p>
      <p>وی همچنین خطاب به مدرس خیابانی معاون خود در امور تنظیم بازار و اصناف گفت: ایشان فرمانده اقتصاد مقاومتی در وزارت صنعت است و باید همه کمک کنیم و بازار را کنترل کنیم.</p>
      <p>وزیر صنعت، معدن و تجارت همچنین با بیان اینکه اطلاع‌رسانی در امر تنظیم بازار بسیار مهم است،‌ گفت: نمونه‌اش همین جلسه تنظیم بازار است که به محضی که امروز جمعه دعوت کردیم، همه دوستان حاضر شدند و باید همه برای تنظیم بازار پای کار باشند، تا فشاری به مردم از نظر معیشت وارد نشود. </p>
    </article>
  </body>
</html>