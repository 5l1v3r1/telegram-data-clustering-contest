<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89751"/>
    <meta property="og:site_name" content="Denník politika"/>
    <meta property="article:published_time" content="2019-11-15T17:35:10+00:00"/>
    <meta property="og:title" content="Vedenie Volkswagenu rozhodnutie o prípadnom presunutí výroby Passatov na Slovensko odložilo"/>
    <meta property="og:description" content="15.11.2019 (Webnoviny.sk) – Otázka prípadného presunu výroby novej generácie Passatov do bratislavskej fabriky automobilky Volkswagen zostáva aj po piatkovom rokovaní dozornej rady nemeckého koncernu otvorená. Hoci podľa medializovaných informácií sa už na tomto rokovaní očakávalo rozhodnutie, či koncern vybuduje novú fabriku v Turecku a presunie do nej výrobu Passatov z nemeckého Emdenu, alebo na ich produkciu využije niektorú z existujúcich kapacít."/>
  </head>
  <body>
    <article>
      <h1>Vedenie Volkswagenu rozhodnutie o prípadnom presunutí výroby Passatov na Slovensko odložilo</h1>
      <address><time datetime="2019-11-15T17:35:10+00:00">15 Nov 2019, 17:35</time> by <a rel="author">Webnoviny</a></address>
      <p>15.11.2019 (Webnoviny.sk) – Otázka prípadného presunu výroby novej generácie Passatov do bratislavskej fabriky automobilky Volkswagen zostáva aj po piatkovom rokovaní dozornej rady nemeckého koncernu otvorená. Hoci podľa medializovaných informácií sa už na tomto rokovaní očakávalo rozhodnutie, či koncern vybuduje novú fabriku v Turecku a presunie do nej výrobu Passatov z nemeckého Emdenu, alebo na ich produkciu využije niektorú z existujúcich kapacít.</p>
      <p>V hre o túto produkciu pritom malo byť aj Slovensko. „<i>Rozhodnutie ohľadom plánovanej multi-brandovej továrne sa plánuje prijať do konca tohto roka</i>,“ uvádza nemecká automobilka v tlačovej správe.</p>
      <h3>Fabrika by novú výrobu privítala</h3>
      <p>Samotný bratislavský závod automobilky Volkswagen výsledok piatkového zasadnutia dozornej rady koncernu komentovať nechcel. Hovorkyňa Volkswagen Slovakia Lucia Makayová však zopakovala, že fabrika by novú výrobu privítala.</p>
      <p>„<i>Faktom stále zostáva, že bratislavský závod Volkswagen Slovakia sa uchádza o výrobu nových modelov, aby zabezpečil produktové portfólio a zamestnanosť do budúcnosti. O pridelení novej výroby doteraz nebolo rozhodnuté,</i>“ uviedla pre agentúru SITA.</p>
      <p>Informácie o tom, že bratislavský závod automobilky Volkswagen môže dostať výrobu novej generácie tradičných Passatov, sa objavili koncom októbra tohto roku. Pôvodne sa mali Passaty vyrábať v novom závode Volkswagenu v Turecku. Plánovanú 1,3-miliardovú investíciu však pozastavili počas stupňujúcej sa medzinárodnej kritiky v súvislosti s tureckými vojenskými operáciami v Sýrii.</p>
      <p>Automobilka chcela novú fabriku sprevádzkovať už od októbra 2022, dokedy sa súčasná produkčná fabrika Passatov v nemeckokm Emdene transformuje na výrobcu plne elektrických automobilov.</p>
      <h3>Presunu by nahrávalo viacero faktov</h3>
      <p>Presunu výroby na Slovensko pritom nahrávalo viacero faktov. Okrem iného ten, že sa v Bratislave očakáva postupný pokles výroby miniautomobilov Volkswagen Up, Seat Mii a Škoda Citigo, čo súvisí s celkovým poklesom tohto segmentu.</p>
      <p>Volkswagen navyše podľa medializovaných informácií rozhodol o presunutí časti výroby SUV Škody Karoq práve do Bratislavy. Pôvodný plán koncernu zvažoval využiť na odľahčenie výroby tejto Škody v domácom Česku práve novú fabriku v Turecku.</p>
      <p>Spoločnosť Volkswagen Slovakia vznikla v roku 1991, v súčasnosti ju tvoria závody v Bratislave, Martine a Stupave. Bratislavský závod vyrába Volkswagen Touareg, Audi Q7, Audi Q8, Porsche Cayenne, Volkswagen up!, Volkswagen e-up!, ŠKODA Citigo a SEAT Mii.</p>
      <p>Okrem toho sa v Bratislave vyrábajú tiež prevodovky, v Martine komponenty pre prevodovky a v Stupave nástroje pre výrobu vozidiel. V minulom roku automobilka vyrobila 408 208 vozidiel. Jej obrat dosiahol 10,4 mld. eur a zisk pred zdanením 301 mil. eur. Od svojho vzniku investoval Volkswagen na Slovensku vyše 4,5 mld. eur.</p>
      <p>Viac k témam: <a href="https://www.webnoviny.sk/tag/vyroba/"><u>výroba</u></a><br/>Zdroj: Webnoviny.sk – <a href="https://www.webnoviny.sk/vedenie-volkswagenu-rozhodnutie-o-pripadnom-presunuti-vyroby-passatov-na-slovensko-odlozilo/"><u>Vedenie Volkswagenu rozhodnutie o prípadnom presunutí výroby Passatov na Slovensko odložilo</u></a> © SITA Všetky práva vyhradené.</p>
    </article>
  </body>
</html>