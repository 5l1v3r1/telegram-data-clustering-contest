<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/rusya-novec-ve-litvanya-arasinda-soguk-savas-donemini-hatirlatan-casus-takasi"/>
    <meta property="og:site_name" content="euronews"/>
    <meta property="article:published_time" content="2019-11-15T17:10:15+00:00"/>
    <meta property="og:title" content="Üç ülke arasında Soğuk Savaş dönemini hatırlatan casus takası"/>
    <meta property="og:description" content="Rusya, Norveç ve Litvanya arasında Soğuk Savaş dönemi benzeri casus takası yapıldı. Moskova, iki Rus ajan kaşılığında iki Litvanya ve bir Norveç vatandaşını serbest bıraktı."/>
  </head>
  <body>
    <article>
      <h1>Üç ülke arasında Soğuk Savaş dönemini hatırlatan casus takası</h1>
      <address><time datetime="2019-11-15T17:10:15+00:00">15 Nov 2019, 17:10</time> by <a rel="author">Tuba Altunkaya</a></address>
      <p>Rusya, Norveç ve Litvanya arasında Soğuk Savaş dönemi benzeri casus takası yapıldı. Moskova, iki Rus vatandaşı kaşılığında iki Litvanyalı ve bir Norveçliyi serbest bıraktı.</p>
      <p>Rusya-Litvanya sınırındaki güvenlik noktasında gerçekleşen takasın ardından Norveç vatandaşı olan eski sınır muhafızı Frode Berg, ülkesine gönderildi. Norveç Başbakanı Erna Solberg, konuya ilişkin açıklamasında "Berg'in özgür bir şekilde evine dönebildiği için mutluyuz" ifadelerini kullandı.</p>
      <p>Berg, 2017 yılında Moskova'da Norveç adına istihbarat topladığı gerekçesiyle tutuklanmıştı.</p>
      <p>Litvanyalı Jevgenij Mataitis ve Aristidas Tamosaitis de aynı suçlamayla hapse mahkum edilmişti.</p>
      <p>Rusya vatandaşı da olan Matatis ajanlık faaliyetlerinde bulunarak ülkesine ihanet etmekle suçlanmış ve 2016 yılında 13 yıl hüküm giymişti. Tamosaitis ise 12 yıl hapis cezası almıştı.</p>
      <ul>
        <li>
          <a href="https://tr.euronews.com/2019/11/13/alman-ic-ve-d-s-istihbarat-ndan-ortak-casus-okulu">Alman iç ve dış istihbaratından ortak casus okulu</a>
        </li>
        <li>
          <a href="https://tr.euronews.com/2019/09/14/cia-in-gizli-casus-ordusu-sabotajc-yunuslar-fotograf-ceken-kuzgunlar-ortam-dinleyen-kedile">CIA'in gizli casus ordusu: Sabotajcı yunuslar, fotoğraf çeken kuzgunlar, ortam dinleyen kediler</a>
        </li>
        <li>
          <a href="https://tr.euronews.com/2018/06/05/evli-stasi-casuslarinin-el-kitabi">Evli Stasi casuslarının el kitabı</a>
        </li>
      </ul>
      <h3>Serbest bırakılan Rus ajanlar</h3>
      <p>Litvanya'da tutuklu bulunan Nikolai Filipchenko, 2015 yılında gözaltına alınmış ve iki yıl sonra casusluk ve sahte evrak düzenleme suçlarından 10 yıl hapse çarptırılmıştı. Litvanya'nın takasta serbest bıraktığı diğer Rusya vatandaşı Sergej Moisejenko da casusluk faaliyetlerinin yanı sıra yasa dışı silah bulundurmadan 10 buçuk yıl hapis cezası almıştı.</p>
      <p>Filipchenko'nun Litvanya devlet başkanının güvenlik personeline saldırdığı, Moisejenko'nun ise Litvanya ile NATO hakkında Rusya lehine istihbarat topladığı iddia ediliyor.</p>
      <p>Soğuk Savaş döneminin sonrasında gerçekleşen en büyük casus takası Amerika Birleşik Devletleri ile Rusya arasında yapılmış, Temmuz 2010'da, 10 Rus ajanına karşı 4 Amerikan ajanı Avusturya’nın başkenti Viyana Havaalanı’nda yetkililere teslim <a href="https://tr.euronews.com/2010/07/10/casus-takasi-tartismalari-beraberinde-getirdi">edilmişti.</a></p>
      <p>Ek kaynaklar<b> • Reuters</b></p>
    </article>
  </body>
</html>