<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ministerstvo-navrhlo-zmeny-licenci-pro-pestovani-lecebneho-konopi/1821553?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T17:11:00+00:00"/>
    <meta property="og:title" content="Ministerstvo navrhlo změny licencí pro pěstování léčebného konopí"/>
    <meta property="og:description" content="Praha - V Česku by v budoucnu mohlo přibýt pěstitelů léčebného konopí. Ministerstvo zdravotnictví chystá změny v udělování licencí. Slibuje si od nich větší dostupnost léčiva a snížení jeho ceny. Místo výběrového řízení na pěstitele či dovozu by měli podnikatelé a firmy získávat povolení k pěstování marihuany pro léčbu, k výrobě léčiva a k nakládání s omamnými látkami. Produkci bude možné také vyvážet. Vyplývá to z navrhované novely o návykových látkách a léčivech, kterou na svém webu zveřejnila vláda."/>
  </head>
  <body>
    <article>
      <h1>Ministerstvo navrhlo změny licencí pro pěstování léčebného konopí</h1>
      <address><time datetime="2019-11-15T17:11:00+00:00">15 Nov 2019, 17:11</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V Česku by v budoucnu mohlo přibýt pěstitelů léčebného konopí. Ministerstvo zdravotnictví chystá změny v udělování licencí. Slibuje si od nich větší dostupnost léčiva a snížení jeho ceny. Místo výběrového řízení na pěstitele či dovozu by měli podnikatelé a firmy získávat povolení k pěstování marihuany pro léčbu, k výrobě léčiva a k nakládání s omamnými látkami. Produkci bude možné také vyvážet. Vyplývá to z navrhované <a href="https://apps.odok.cz/veklep-detail?pid=ALBSBHWFDFPL">novely</a> o návykových látkách a léčivech, kterou na svém webu zveřejnila vláda.</p>
      <p>Léčebné konopí se užívá třeba u chronických bolestí, na které nezabírají jiné léky. Předepisuje se například lidem s roztroušenou sklerózou, rakovinou či AIDS. Pacientů, kteří ho mají, přibývá. Letos v květnu jich bylo 665, lékaři jim předepsali celkem přes pět kilogramů léčiva. Loni to bylo za celý rok 4,8 kilogramu pro 447 nemocných. Od příštího roku se bude léčba z větší části proplácet. Zdravotní pojišťovny budou hradit pacientovi měsíčně nejvýš 30 gramů, a to 90 procent ceny. Podle odhadů by to mělo stát 450 milionů korun.</p>
      <p>Licenci na pěstování léčebného konopí uděluje po výběrovém řízení Státní ústav pro kontrolu léčiv (SÚKL), který pak také vypěstovanou surovinu vykupuje a prodává lékárnám. Ty ji ale nemusí odebrat. Povolení má v Česku jediný pěstitel, distributoři mohli léčivo také dovážet. Ministerstvo v podkladech k novele uvedlo, že nynější systém pěstování a výkupu kvůli podmínkám výběrového řízení není pružný a neumožňuje zajistit nejlevnější cenu a distributoři přebytky nemohou vyvážet a musí je zničit.</p>
      <p>Podle návrhu by pěstitel musel od SÚKL získat oprávnění k výrobě léčivé látky a licenci k pěstování konopných rostlin a také od ministerstva zdravotnictví povolení k zacházení s návykovými látkami. "Tento trojí systém kontroly má zajistit, aby v rámci pěstování nedocházelo k úniku látky konopí na nelegální trh a současně aby byla zachována zdravotní bezpečnost finálního produktu," uvedlo ministerstvo. Vyrobené léčivo bude možné vyvážet do ciziny. Díky novému odbytu by se mohla zvýšit výroba a konkurence, cena by mohla klesnout, očekávají autoři novely.</p>
      <p>Nově by se měl elektronický recept používat podle novely i pro vysoce návykové látky, tedy třeba pro přípravky s morfinem. Měl by speciální označení. Dosud pacienti dostávají předpisy s modrým pruhem. Změna má zabránit předepisování takových léčiv více lékaři naráz. I od tohoto kroku si ministerstvo slibuje úspory výdajů.</p>
    </article>
  </body>
</html>