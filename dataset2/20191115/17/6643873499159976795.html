<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/wPkq1A/maskerte-supportere-med-pyroaksjon-paa-ullevaal"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T17:11:06+00:00"/>
    <meta property="og:title" content="Maskerte supportere med pyroaksjon på Ullevaal"/>
    <meta property="og:description" content="Da kampen mellom Norge og Færøyene startet, ble flere bluss antent på Ullevaal."/>
  </head>
  <body>
    <article>
      <h1>Maskerte supportere med pyroaksjon på Ullevaal</h1>
      <h2>Da kampen mellom Norge og Færøyene startet, ble flere bluss antent på Ullevaal.</h2>
      <address><time datetime="2019-11-15T17:11:06+00:00">15 Nov 2019, 17:11</time> by <a rel="author">Sondre Moen Myhre</a></address>
      <p>I sosiale medier har det lenge vært annonsert at norske fotballsupportere ville aksjonere med bluss på Ullevaal.</p>
      <p>I det kampen mellom Norge og Færøyene startet var det flere supportere fordekt av et rødt banner som startet å rope «Hater NFF». Da banneret ble dratt ned, antente flere maskerte personer bluss.</p>
      <h3>Barn måtte flytte seg</h3>
      <p>Aftenposten er kjent med at flere barn måtte flytte seg i røykskyen som oppsto.</p>
      <p>Etter at blussene var brent ut, forlot personene som antente dem stadion.</p>
      <p>«Taler vel for seg selv», skriver konkurransedirektør i NFF Nils Fisketjønn på SMS til Aftenposten. Han ønsker ikke å gi ytterligere kommentar om pyroaksjonen på Ullevaal.</p>
      <p>Styremedlem i Norsk Supporterallianse (NSA) Ole Kristian Sandvik var selv i nærheten av der aksjonen skjedde på Ullevaal.</p>
      <p>– Det gikk rolig og trygt for seg. Ingen andre tilskuere som ble redde av det jeg fikk meg meg, sier han.</p>
      <p>Han understreker at aksjonen ikke skjedde i regi av NSA, men på et felt ved siden av. Sandvik er derimot ikke overrasket over at det ble blusset på Ullevaal.</p>
      <p>– Dette var ventet. Det har vel forbundet uttalt tidligere også. Slik jeg forstår denne aksjonen, så er det en fortsettelse av protesten på klubbkamper de siste ukene.</p>
      <p>I UEFA-turneringer, som EM-kvalifiseringen er, er all bruk av pyroteknikk forbudt. Derfor vil NFF høyst sannsynlig få en bot fra UEFA på grunn av pyroteknikken på Ullevaal.</p>
      <figure>
        <img src="https://images.sacdn.no/v2/images/068d8e78-f5a4-4f8c-8543-331129a14a98?fit=crop&amp;h=1267&amp;w=1900&amp;s=b6e2f7795843af20f3d59d56121026977303b4e2"/>
        <figcaption>Rett etter kampstart ble blussene fyrt opp. Så forlot personene Ullevaal.<cite>MARIUS SIMENSEN / BILDBYRÅN NORWAY</cite></figcaption>
      </figure>
      <h3>Hett tema</h3>
      <p>Bruk av pyro har vært et hett tema i norsk fotball de siste ukene. I flere norske supporterklubber er man av oppfatningen om at regleverket for bruk av pyroteknikk på norske fotballstadioner bør mykes opp.</p>
      <p>De er også av oppfatningen om at NFF ikke har et ønske om å høre på dem. Tidligere denne uken startet derimot de første møtene mellom forbundet og supporterne om hvordan temaet skal håndteres fremover.</p>
      <p>På bakgrunn av det både NFF og Norsk Supporterallianse omtalte som en god start på dialogen, fryktet ikke forbundet at en pyroaksjon skulle forekomme under landskampen.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/9ve2O9/politiet-kvinne-knivdrept-i-floroe"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/nyheter/lokalt/i/EWXVM2/stengte-deler-av-klostergarasjen-paa-dagen-soeylene-slaar-sprekker"/>
      </related>
      <ol>
        <li>
          <a href="https://www.bt.no/tag/F%C3%A6r%C3%B8yene">Færøyene</a>
        </li>
        <li>
          <a href="https://www.bt.no/tag/Norges_herrelandslag_i_fotball">Norges herrelandslag i fotball</a>
        </li>
      </ol>
    </article>
  </body>
</html>