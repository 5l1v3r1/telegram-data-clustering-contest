<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/szakerto-tovabbi-garanciakat-varnak-varhelyi-olivertol"/>
    <meta property="og:site_name" content="infostart"/>
    <meta property="article:published_time" content="2019-11-15T17:28:29+00:00"/>
    <meta property="og:title" content="Szakértő: további garanciákat várnak Várhelyi Olivértől"/>
    <meta property="og:description" content="Nem a szakmai programját kifogásolták azok a képviselők, akik végül további, írásbeli kérdések megválaszolására szólították fel a magyar biztos-jelöltet - mondta az InfoRádióban Gyévai Zoltán, a Bruxinfo főszerkesztője."/>
  </head>
  <body>
    <article>
      <h1>Szakértő: további garanciákat várnak Várhelyi Olivértől</h1>
      <address><time datetime="2019-11-15T17:28:29+00:00">15 Nov 2019, 17:28</time> by <a rel="author">InfoRádió</a></address>
      <h3>Nem a szakmai programját kifogásolták azok a képviselők, akik végül további, írásbeli kérdések megválaszolására szólították fel a magyar biztos-jelöltet - mondta az InfoRádióban Gyévai Zoltán, a Bruxinfo főszerkesztője.</h3>
      <p>A kérdéseknél kiderült, hogy a meghallgatást megpróbálják a hitelességre "kihegyezni", erre irányultak a kérdések, hiszen <a href="https://infostart.hu/kulfold/2019/11/14/varhelyi-oliver-meghallgatasa-nem-kapok-utasitasokat-a-magyar-kormanytol">a mintegy két és fél órás parlamenti meghallgatás</a> jelentős részében az Orbán-kormánytól való világos elhatárolódást és garanciákat kértek a képviselők a magyar biztosjelölttől arra, hogy a bővítési és szomszédságpolitikai tárca birtokosaként hitelesen képviseli majd az EU értékeit és politikáit.</p>
      <p>"Arról van szó, hogy</p>
      <blockquote>hitelesen tudja-e képviselni az Európai Uniót a tagjelölt országokkal, vagy harmadik országgal szemben egy olyan ország jelöltje, amellyel szemben eljárás folyik a jogállam rendszerszintű problémái miatt?</blockquote>
      <p>Ez volt a fő probléma, és úgy gondolták, hogy erre nem kaptak megfelelő magyarázatokat - magyarázta a történteket a Gyévai Zoltán.</p>
      <p>A kétharmados jóváhagyáshoz szükséges 48 szavazat helyett csak 30-at kaphatott parlamenti források szerint a magyar biztosjelölt, akit a szocialisták és a liberálisok sem támogattak a zöldek és a szélsőbaloldal mellett. Az egyesült baloldal és a zöldek képviselői már előre megmondták, hogy nemmel fognak szavazni.</p>
      <p>Arra a felvetésre, hogy valójában nem is Várhelyi Olivér személyével volt a baj, hanem bárkit is jelölt volna az Orbán-kormány, ugyanez a sors várt volna rá, a Bruxinfo főszerkesztője azt mondta, nyilván a magyar kormányfő, ahogy minden más miniszterelnök is olyan személyt jelöl a biztosi posztra, aki élvezi a bizalmát. Várhelyi Olivér korábban olyan pozíciókat védelmezett, amelyek esetében, bővítési biztosként épp az ellenkezőjét kell majd tennie. A meghallgatáson azt várták volna tőle, hogy a lehető legnagyobb mértékben határolódjon el az Orbán Viktor vezette kormánytól.</p>
      <figure>
        <iframe data-src="https://twitter.com/jduch/status/1195009358763057153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Gyévai Zoltán szerint az, ami történt egyfajta figyelmeztetés, fricska, és a szakújságíró nem gondolja, hogy attól, hogy Várhelyi Olivér "pótvizsgára készül", emiatt feltétlenül borulna a menetrend. A Bruxinfo főszerkesztője szerint el fogják fogadni hétfőn Várhelyi Olivér válaszait. Nem annyira a szakmai programját feszegették a kérdésekben, hanem további garanciákat várnak tőle, és ha ezeket megkapják, elhárul az akadálya annak, hogy Várhelyi Olivér uniós biztossá váljon.</p>
      <p>
        <i>Nyitókép: MTI/EPA/Olivier Hoslet</i>
      </p>
      <p>
        <b>Kapcsolódó hang</b>
      </p>
      <p>Várhelyi Olivér meghallgatása</p>
      <figure>
        <audio src="https://infostart.hu/audio/00005/000051fab.mp3"/>
      </figure>
      <p> </p>
    </article>
  </body>
</html>