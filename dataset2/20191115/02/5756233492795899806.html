<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621587/%D8%AA%DA%A9%D8%B0%DB%8C%D8%A8-%D8%B4%D8%A7%DB%8C%D8%B9%D9%87-%D8%AA%D8%AC%D9%85%D8%B9-%D9%88-%D8%A2%D8%AA%D8%B4-%D8%B2%D8%AF%D9%86-%D9%BE%D9%85%D9%BE%E2%80%8C%D8%A8%D9%86%D8%B2%DB%8C%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T02:57:00+00:00"/>
    <meta property="og:title" content="تکذیب شایعه تجمع و آتش زدن پمپ‌بنزین در کشور"/>
    <meta property="og:description" content="یک مقام آگاه در وزارت کشور با تکذیب برخی اخبار غیررسمی درمورد بروز تجمع یا آتش زدن چند پمپ بنزین در برخی شهرها، تأکید کرد که از زمان اعلام خبر سهمیه‌بندی جدید بنزین تاکنون، هیچ موردی از این دست گزارش نشده است."/>
  </head>
  <body>
    <article>
      <h1>تکذیب شایعه تجمع و آتش زدن پمپ‌بنزین در کشور</h1>
      <address>
        <time datetime="2019-11-15T02:57:00+00:00">15 Nov 2019, 02:57</time>
      </address>
      <p>
        <i>یک مقام آگاه در وزارت کشور با تکذیب برخی اخبار غیررسمی درمورد بروز تجمع یا آتش زدن چند پمپ بنزین در برخی شهرها، تأکید کرد که از زمان اعلام خبر سهمیه‌بندی جدید بنزین تاکنون، هیچ موردی از این دست گزارش نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این مقام آگاه گفت که طبق بررسی‌های انجام‌شده و اخذ اخبار دقیق از تمام استانداری‌ها، تاکنون موردی مبنی بر بروز آشوب، تجمع، درگیری و آتش زدن پمپ بنزین‌ها در هیچ نقظه‌ای از کشور گزارش نشده است.</p>
      <p>وی افزود: اخبار منتشر شده در فضای مجازی مبنی بر آتش زدن جایگاه‌های سوخت در استان‌های اصفهان، آذربایجان شرقی، خوزستان و دیگر مناطق کشور صحت ندارد و این اخبار توسط برخی اکانت‌های خارجی در حال انتشار در توئیتر و فضای مجازی است و انتشار این اخبار با هدف تحریک مردم و به آشوب کشاندن فضای کشور است.</p>
      <figure>
        <img src="https://aftabnews.ir/files/fa/news/1398/8/24/359506_551.jpg"/>
      </figure>
      <p>ساعت ۰۰:۰۰ جمعه ۲۴ آبان، شرکت ملی پخش فرآورده‌های نفتی ایران از اعمال <a href="https://aftabnews.ir/fa/news/621575/%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%88-%DA%AF%D8%B1%D8%A7%D9%86-%D8%B4%D8%AF%7C-%D9%82%DB%8C%D9%85%D8%AA-%D9%87%D8%B1-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%B3%D9%87%D9%85%DB%8C%D9%87%E2%80%8C%D8%A7%DB%8C-%DB%B1%DB%B5%DB%B0%DB%B0-%D9%88-%D9%87%D8%B1-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%A2%D8%B2%D8%A7%D8%AF-%DB%B3%DB%B0%DB%B0%DB%B0-%D8%AA%D9%88%D9%85%D8%A7%D9%86">سهمیه‌بندی بنزین و قیمت جدید سوخت</a> در سراسر کشور خبر داد.</p>
      <p>به نوشته خبرگزاری ایسنا، بعد از انتشار این خبر، برخی حساب‌های کاربری در توئیتر و دیگر شبکه‌های اجتماعی از بروز تجمع در برخی شهرها و به آتش کشیدن چند پمپ بنزین خبر دادند اما بررسی‌ها تا این لحظه نشان می‌دهد که فیلم‌ها و عکس‌های منتشرشده در این زمینه، قدیمی است و مربوط به ساعات اخیر نیست.</p>
      <p>
        <b>شرایط مطلوب در جایگاه‌های سوخت حاکم است</b>
      </p>
      <p>شرکت ملی پخش فراورده های نفتی ایران نیز اعلام کرد:‌ طبق اطلاعات دریافتی از سراسر کشور طرح سهمیه بندی در شرایط مناسب و بدون هیچگونه حادثه‌ای به اجرا در آمد. شبکه های معاند با پخش فیلم و تصاویر جعلی، سعی در ناآرام نشان دادن شرایط دارند که به هیچ وجه در هیچ موردی صحت ندارد.</p>
    </article>
  </body>
</html>