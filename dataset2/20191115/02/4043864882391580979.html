<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232009/"/>
    <meta property="og:site_name" content="Українська правда"/>
    <meta property="article:published_time" content="2019-11-15T02:20:38+00:00"/>
    <meta property="og:title" content="Антикорсуд лишив Гримчака під вартою"/>
    <meta property="og:description" content="Вищий антикорупційний суд продовжив запобіжний захід у вигляді тримання під вартою ексзаступнику міністра з питань тимчасово окупованих територій та внутрішньо переміщених осіб (МінТОТ) Юрію Гримчаку."/>
  </head>
  <body>
    <article>
      <h1>Антикорсуд лишив Гримчака під вартою</h1>
      <address>
        <time datetime="2019-11-15T02:20:38+00:00">15 Nov 2019, 02:20</time>
      </address>
      <p>Вищий антикорупційний суд продовжив запобіжний захід у вигляді тримання під вартою ексзаступнику міністра з питань тимчасово окупованих територій та внутрішньо переміщених осіб (МінТОТ) Юрію Гримчаку.</p>
      <p><b>Джерело: </b><a href="https://www.facebook.com/HACCUkraine/photos/a.104658910904750/152590592778248/?type=3&amp;theater">ВАКС</a> у Facebook</p>
      <p><b>Деталі:</b> 13 листопада суддя задовольнив клопотання САП та продовжив термін перебування Гримчака під вартою на два місяці. </p>
      <p>Також йому визначили заставу у розмірі 6 мільйонів гривень. Цю суму визначили раніше суди під час обрання запобіжного заходу. </p>
      <p>Його помічникові Ігорю Овдієнко також продовжили запобіжних захід – тримання під вартою на 30 днів. Розмір застави для нього складає 4 мільйони гривень. </p>
      <p>
        <b>
          <i>Знати більше: </i>
        </b>
        <a href="https://www.pravda.com.ua/articles/2019/08/15/7223659/">
          <b>
            <i>$1 млн за забудови та суди. Розплутуємо історію затримання Гримчака</i>
          </b>
        </a>
      </p>
      <p>
        <b>Нагадаємо:</b>
      </p>
      <ul>
        <li>22 жовтня ексзаступнику міністра з питань тимчасово окупованих територій та внутрішньо переміщених осіб (МінТОТ) Юрію Гримчаку <a href="https://www.pravda.com.ua/news/2019/10/22/7229772/">змінили підозру</a> з шахрайства на зловживання впливом.</li>
      </ul>
      <p>
        <b>Передісторія:</b>
      </p>
      <ul>
        <li>14 серпня детективи НАБУ спільно з ГПУ та СБУ <a href="https://www.pravda.com.ua/news/2019/08/15/7223618/">затримали</a> заступника міністра з питань тимчасово окупованих територій та внутрішньо переміщених осіб Юрія Гримчака та його помічника нібито під час одержання частини хабара у розмірі 480 тисяч доларів.</li>
        <li>За даними НАБУ, загалом вони вимагали від <a href="https://www.pravda.com.ua/news/2019/08/16/7223708/">представника юрособи</a> 1,1 млн доларів за вплив на прийняття рішень особами, уповноваженими на виконання функцій держави.</li>
        <li>Ввечері 14 серпня у будинку Гримчака пройшов обшук. Дружина Гримчака повідомила, що другий затриманий – її рідний брат.</li>
        <li>Згодом стало відомо, що затримання Гримчака проходило в рамках розслідування справи про напад на <a href="https://www.pravda.com.ua/news/2019/08/15/7223643/">Тетяну Чорновол</a>, що стався у грудні 2013 року.</li>
        <li>За даними НАБУ, Гримчак та Овдієнко вимагали хабарі <a href="https://www.pravda.com.ua/news/2019/08/15/7223648/">від кількох фірм</a> за різні "послуги".</li>
        <li>Сам Гримчак заперечує, що брав хабарі, і розповів у суді, як йому пропонували <a href="https://www.pravda.com.ua/news/2019/08/16/7223748/">значно більші суми</a>.</li>
        <li>16 серпня суд у Чернігові ухвалив взяти під варту на 2 місяці підозрюваного у шахрайстві заступника голови МінТОТ Юрія Гримчака, однак <a href="https://www.pravda.com.ua/news/2019/08/16/7223750/">помилився з його ім'ям.</a></li>
        <li>Суд призначив заарештованому Гримчаку заставу у розмірі 6 млн грн., однак дружина Гримчака заявила, що <a href="https://news.liga.net/politics/news/jena-grimchaka-u-menya-net-deneg-na-zalog-dlya-muja">не вноситиме заставу</a> за чоловіка через відсутність грошей. </li>
        <li>Наступного дня Гримчака <a href="https://www.pravda.com.ua/news/2019/08/17/7223803/">залишили у СІЗО</a> попри помилку в ухвалі суду.</li>
        <li>17 серпня рішенням Деснянського суду м.Чернігова другого фігуранта "справи Гримчака" Ігоря <a href="https://www.pravda.com.ua/news/2019/08/17/7223796/">Овдієнка взято під варту</a> на 2 місяці з можливістю застави у сумі 4 млн. грн. </li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/7/7231222/"/>
        <a href="https://www.pravda.com.ua/news/2019/10/8/7228469/"/>
        <a href="https://www.pravda.com.ua/columns/2019/09/12/7226070/"/>
      </related>
    </article>
  </body>
</html>