<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/15/news/usa_giuliani_indagato-241143188/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T02:22:00+00:00"/>
    <meta property="og:title" content="Rudolph Giuliani indagato per violazione della legge sui finanziamenti elettorali"/>
    <meta property="og:description" content="Secondo Bloomberg all'avvocato di Trump sono stati contestati anche azioni di lobbing all'estero"/>
  </head>
  <body>
    <article>
      <h1>Rudolph Giuliani indagato per violazione della legge sui finanziamenti elettorali</h1>
      <h2>Secondo Bloomberg all'avvocato di Trump sono stati contestati anche azioni di lobbing all'estero</h2>
      <address>
        <time datetime="2019-11-15T02:22:00+00:00">15 Nov 2019, 02:22</time>
      </address>
      <p><b>WASHINGTON -</b> L'avvocato personale di Donald Trump, Rudolph Giuliani, figura centrale nella vicenda dell'Ucrainagate, è indagato dalla giustizia federale nell'ambito di un'inchiesta su alcune sue operazioni finanziarie. Il sospetto è quello di possibili violazioni delle regole sui finanziamenti elettorali e di azioni illegali di lobby all'estero. Lo riporta l'agenzia Bloomberg citando alcuni funzionari dell'amministrazione Usa. Uno di loro ipotizza da parte della procura federale di Manhattan anche le accuse per corruzione di funzionari stranieri e cospirazione.<br/><br/>A indagare su Giuliani è l'ufficio del procuratore federale di Manhattan una volta da lui guidato, prima di diventare sindaco di New York. Le indagini - riporta sempre l'agenzia Bloomberg - si starebbero concentrando proprio sulle sue attività in Ucraina. Attività per le quali erano già finiti nel mirino degli inquirenti due soci di Giuliani arrestati alcune settimane fa, Lev Parnas e Igor Fruman, accusati di aver fatto illegalmente confluire centinaia di migliaia di dollari verso funzionari statunitensi e comitati politici che sostenevano Trump. I due, attraverso l'azienda per cui lavoravano, la Global Energy Producers Llc, sono stati accusati di aver violato la legge sui finanziamenti elettorali attraverso una donazione di 325 mila dollari al gruppo America Frist Action, legato alla campagna Trump. I due uomini d'affare avrebbero collaborato dal 2018 con Giuliani nei suoi tentativi di trovare in Ucraina prove contro Joe Biden e il figlio Hunter e avviare un'indagine su di loro.<br/><br/>Se i capi di accusa ipotizzati per Giuliani dovessero materializzarsi rappresenterebbero una vera tegola per il presidente Trump, soprattutto se venisse provato che l'ex sindaco di New York ha agito dietro le direttive del tycoon.</p>
    </article>
  </body>
</html>