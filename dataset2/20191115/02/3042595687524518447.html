<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/full-klinsj-om-rekonstruering/71821766"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T02:18:54+00:00"/>
    <meta property="og:title" content="Full klinsj om rekonstruering"/>
    <meta property="og:description" content="Arkitekten bak gjenreisningen av Notre-Dame, Philippe Villeneuve, har underveis i prosessen fått beskjed om å holde kjeft."/>
  </head>
  <body>
    <article>
      <h1>Full klinsj om rekonstruering</h1>
      <h2>Arkitekten bak gjenreisningen av Notre-Dame, Philippe Villeneuve, har underveis i prosessen fått beskjed om å holde kjeft.</h2>
      <address><time datetime="2019-11-15T02:18:54+00:00">15 Nov 2019, 02:18</time> by <a rel="author">Marthe Ihle</a></address>
      <p><a href="https://edition.cnn.com/style/article/notre-dame-reconstruction-row-scli-intl/index.html">CNN</a> skriver at den franske presidentens representant i gjenoppbyggingsarbeidet, Jean-Louis Georgelin, tidvis har vært skarp mot arkitekt Philippe Villeneuve.</p>
      <p>
        <b>- Jeg har bedt ham et par ganger om å... holde kjeft så vi kan jobbe mot å gjøre de beste valgene for Notre-Dame, sier Georgelin ifølge kanalen.</b>
      </p>
      <p>Ifølge <a href="https://www.theguardian.com/world/2019/nov/14/notre-dame-fire-row-general-tells-architect-shut-his-mouth">The Guardian</a> falt uttalelsen under et møte i landets kulturkomité onsdag.</p>
      <figure>
        <img src="https://dbstatic.no/71821771.jpg?imageId=71821771&amp;width=512&amp;height=308"/>
        <figcaption><b>SKARP:</b> Jean-Louis Georgelin. Foto: ludovic MARIN / AFP Vis mer</figcaption>
      </figure>
      <p>Villeneuve ønsker at Notre-Dames spir skal bygges opp slik det var før det kollapset i den brutale brannen som rammet katedralen. Georgelin skal imidlertid ikke være helt enig i den vurderingen.</p>
      <h3>- Uakseptabelt</h3>
      <p>Spiret har nemlig helt siden <a href="https://www.dagbladet.no/nyheter/kraftig-brann-i-notre-dame---strukturen-reddet/70987067">brannen</a> vært et tema oppe for debatt. Skal man bygge det opp slik det var, eller designe det helt på nytt?</p>
      <p>Synet her er tydeligvis delt hos de som jobber med oppbyggingen. Allerede har flere <a href="https://www.dagbladet.no/kultur/slik-kan-nye-notre-dame-bli/71069706">meldt inn forslag</a> om hvordan spiret nå bør se ut.</p>
      <p>Frankrikes kulturminister Franck Riester var raskt ute for å sette skapet på plass.</p>
      <p>
        <b>- Georgelins utbrudd er ikke akseptabelt. Respekt er en grunnleggende verdi i samfunnet. Som offentlige tjenestemenn, må vi oppføre oss eksemplarisk, tvitret han ifølge The Guardian.</b>
      </p>
      <p>Planen er at landemerket skal stå ferdig til Paris-OL i 2024.</p>
      <h3>En by i sjokk</h3>
      <p>Den franske hovedstaden var en by i sjokk da et av dens fremste landemerker sto i brann i april. I timevis kjempet over 400 brannmenn mot flammehavet.</p>
      <p>
        <b>Med nød og neppe ble den ikoniske bygningen reddet fra kollaps. Bygget skal ha vært bare 15 minutter unna total ødeleggelse.</b>
      </p>
      <p>Fader Jean-Marc Fournier, presten til Paris' brannvesen, har fortalt at han løp inn i den brennende kirka for å redde det hellig sakramentet og tornekrona. Han ble i ettertid hyllet <a href="https://www.dagbladet.no/kultur/presten-lop-inn-og-reddet-tornekrona/70987182">som en helt</a>.</p>
      <p>400 brannmenn kjempet mot flammene som slukte taket i katedralen. Taket besto av hundrevis av eikebjelker med en lengde på over hundre meter. Eikebjelkene stammer fra det 13 århundre og er kjent som «le forêt» (skogen).</p>
    </article>
  </body>
</html>