<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741748"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T02:25:00+00:00"/>
    <meta property="og:title" content="กระบะดิ่งเหวเหมืองเขาไม้ไผ่ อปพร.คลานสิ้นใจนอกรถ"/>
    <meta property="og:description" content="เกิดอุบัติเหตุกระบะเสียงหลักพุ่งลงเหวลึกเหมืองเขาไม้ไผ่ กรุงชิง หนุ่มอปพร.คลานออกจากรถ แต่อาการสาหัสหมดแรงโดยไม่มีใครมาพบเห็น จนเสียชีวิตข้างทาง"/>
  </head>
  <body>
    <article>
      <h1>กระบะดิ่งเหวเหมืองเขาไม้ไผ่ อปพร.คลานสิ้นใจนอกรถ</h1>
      <address>
        <time datetime="2019-11-15T02:25:00+00:00">15 Nov 2019, 02:25</time>
      </address>
      <p>
        <b>เกิดอุบัติเหตุกระบะเสียงหลักพุ่งลงเหวลึกเหมืองเขาไม้ไผ่ กรุงชิง หนุ่มอปพร.คลานออกจากรถ แต่อาการสาหัสหมดแรงโดยไม่มีใครมาพบเห็น จนเสียชีวิตข้างทาง</b>
      </p>
      <p>เมื่อวันที่ 15 พ.ย. ร.ต.อ.สุรศักดิ์ อร่ามเรือง รองสารวัตร (สอบสวน) สภ.นบพิตำ จ.นครศรีธรรมราช เปิดเผยว่า วานนี้ (14 พ.ย.) ได้รับแจ้งพบศพผู้เสียเสียชีวิตจากอุบัติเหตุรถกระบะพลิกคว่ำตกเหวลึกบริเวณเหมืองเขาไม้ไผ่หมู่ 8 ต.กรุงชิง อ.นบพิตำ จึงนำกำลังไปตรวจสอบ ที่เกิดเหตุพบเป็นถนนดินลูกรัง สองข้างทางเป็นเหวลาดชัน ด้านล่างเป็นสวนผลไม้ของชาวบ้าน โดยลึกลงไปประมาณ 100 เมตร พบรถกระบะโตโยต้า วีโก้ 4 ประตู สีดำ เสียหลักพลิกคว่ำพุ่งตกลงไปชนอัดกับเนินดินจนรถพังยับเยิน ใกล้กันพบศพ นายสุธรรม เจียรมาส อายุ 48 ปี อยู่บ้านเลขที่ 117 หมู่ 8 ต.กรุงชิง อ.นบพิตำ  และเป็น อปพร.นบพิตำ ตรวจสอบตามร่างกายพบกะโหลกศีรษะร้าว แขนด้านซ้ายหัก และมีบาดแผลถลอกทั่วร่างกาย คาดว่าเสียชีวิตมาแล้วประมาณ 8-10 ชั่วโมง เจ้าหน้าที่จึงช่วยกันนำศพส่ง รพ.นบพิตำ เพื่อชันสูตร</p>
      <figure>
        <img src="https://www.dailynews.co.th/admin/upload/20191115/news_zixyMWpgSa085423_533.jpg?v=20191115098?v=9145"/>
      </figure>
      <p> <br/>จากการสอบสวนบื้องต้นทราบว่า เมื่อช่วงหัวค่ำวันที่ 13 พ.ย.ที่ผ่านมา นายสุธรรม ได้ขับรถกระบะคันดังกล่าวออกไปทำธุระนอกบ้านและหายตัวไป ญาติๆพยายามโทรศัพท์ตามห าแต่ก็ไม่มีผู้รับสาย กระทั่งช่วงเที่ยงของวันที่ 14 พ.ย. จึงมีชาวบ้านมาพบรถของ นายสุธรรม ในสภาพเสียหลักพลิกคว่ำตกลงไปในเหวลึก และพบศพของ นายสุธรรม จึงเจ้าหน้าที่ตรวจสอบ ทั้งนี้ คาดว่าก่อนที่ นายสุธรรมจะเสียชีวิต น่าจะได้รับบาดเจ็บสาหัสจากอุบัติเหตุ และพยายามที่คลานออกมาจากตัวรถเพื่อขอความช่วยเหลือ ก่อนจะหมดเรี่ยวแรงแน่นิ่งโดยไม่มีใครมาพบเห็น เนื่องจากเป็นเส้นทางเปลี่ยว จนเสียชีวิตในที่สุด</p>
      <figure>
        <img src="https://www.dailynews.co.th/admin/upload/20191115/news_XgjwDKQsoE085423_533.jpg?v=20191115098?v=2186"/>
      </figure>
      <p> ขอบคุณภาพประกอบ/หน่วยกู้ภัยนคร</p>
    </article>
  </body>
</html>