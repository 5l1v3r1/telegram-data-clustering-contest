<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-navstivi-areal-v-malesicich-kde-by-mohla-byt-vladni-ctvrt/1821221?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T02:03:00+00:00"/>
    <meta property="og:title" content="Babiš navštíví areál v Malešicích, kde by mohla být vládní čtvrť"/>
    <meta property="og:description" content="Praha - Premiér Andrej Babiš (ANO) si dnes v pražských Malešicích prohlédne pozemky patřící České poště, které by mohly být alternativou pro umístění tzv. vládní čtvrti. Babiš chce některá ministerstva rozptýlená po hlavním městě soustředit v novém administrativním komplexu, jednání o jeho umístění v pražských Letňanech ale váznou kvůli neshodám s Prahou."/>
  </head>
  <body>
    <article>
      <h1>Babiš navštíví areál v Malešicích, kde by mohla být vládní čtvrť</h1>
      <address><time datetime="2019-11-15T02:03:00+00:00">15 Nov 2019, 02:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (ANO) si dnes v pražských Malešicích prohlédne pozemky patřící České poště, které by mohly být alternativou pro umístění tzv. vládní čtvrti. Babiš chce některá ministerstva rozptýlená po hlavním městě soustředit v novém administrativním komplexu, jednání o jeho umístění v pražských Letňanech ale váznou kvůli neshodám s Prahou.</p>
      <slideshow>
        <figure>
          <img src="https://i3.cn.cz/6/1572879031_P201911040668901.jpg"/>
        </figure>
        <figure>
          <img src="https://i3.cn.cz/6/1572878969_P201911040667901.jpg"/>
        </figure>
        <figure>
          <img src="https://i3.cn.cz/6/1572878908_P201911040666901.jpg"/>
        </figure>
        <figure>
          <img src="https://i3.cn.cz/6/1572878443_P201911040656901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3039">Fotogalerie: Plány na vládní čtvrť v Praze</a>
        </figcaption>
      </slideshow>
      <p>Babiš začátkem listopadu uvedl, že areál o rozloze 19 hektarů v Malešicích mu nabídl ředitel České pošty Roman Knap. V Malešicích je přepravní uzel pošty, ale firma zvažuje vznik nového uzlu u Kolína, sdělil ČTK mluvčí pošty Matyáš Vitík. Šéf pošty přitom v srpnu řekl serveru E15.cz, že naopak plánuje rozšíření malešického areálu, z něhož by pak vznikla nová centrála.</p>
      <p>Magistrát chce své letňanské pozemky pro Babišův projekt, který má podle premiéra především ušetřit peníze za pronájem a provoz budov, uvolnit jen při splnění několika podmínek. Stát má dostavět pražský vnější okruh, přispět na vnitřní okruh a postavit nemocnici. Babiš ubezpečuje, že stát výstavbu vnějšího okruhu bude financovat, místo nemocnice ale preferuje traumacentrum. Pro vnitřní okruh se podle něj nabízí forma PPP projektu, tedy spolupráce se soukromým investorem.</p>
    </article>
  </body>
</html>