<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/prodavati-zemlyu-inozemcyam-bez-referendumu-ne-budut-razumkov-329722_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T02:41:00+00:00"/>
    <meta property="og:title" content="Продавати землю іноземцям без референдуму не будуть – Разумков"/>
    <meta property="og:description" content="Інше питання у тому, коли саме буде проведений цей референдум – підготувати його не так-то і легко."/>
  </head>
  <body>
    <article>
      <h1>Продавати землю іноземцям без референдуму не будуть – Разумков</h1>
      <h2>Інше питання у тому, коли саме буде проведений цей референдум – підготувати його не так-то і легко.</h2>
      <address>
        <time datetime="2019-11-15T02:41:00+00:00">15 Nov 2019, 02:41</time>
      </address>
      <p>Земельний ринок України, який буде створено <a href="https://dt.ua/POLITICS/skasuvali-ekonomichne-rabstvo-zelenskiy-vidreaguvav-na-uhvalennya-zakonoproyektu-pro-rinok-zemli-329598_.html"><b>у рамках земельної реформи</b></a>, може бути відкритий для іноземців тільки за результатами загальнонародного референдуму, 15 листопада запевнив спікер Верховної Ради України Дмитро Разумков в ефірі програми "<a href="https://www.youtube.com/watch?v=_Y369pt4QUY">Право на владу</a>" на телеканалі "1+1".</p>
      <p>Зокрема, Разумков спростував інформацію про те, що референдум щодо відкритості земельного ринку для іноземних громадян проведуть "між першим і другим читанням".</p>
      <p>"Це не відповідає дійсності, тому що це неможливо фізично – підготувати, провести референдум... Зараз немає закону про референдум... Про що говорив президент, про що було погоджено, наскільки я розумію, з більшістю парламенту... Позиція номер один: ринок землі буде відкриватися, він буде відкриватися для фізичних осіб і він буде відкриватися для юридичних осіб, власниками і кінцевими бенефіціарами яких є українські громадяни", – заявив він.</p>
      <p>При цьому Разумков додатково зазначив, що про передачу корпоративних прав на землю компаніям, власниками або бенефіціарами яких є іноземці, і мови не йде.</p>
      <p>"Щодо референдуму: референдум відбудеться і тільки після цього референдуму, коли українське суспільство визначиться, що вого готове або не готове залучити і дати можливість іноземцям купувати українську землю, або продавати корпоративні права, то цей ринок буде відкритий і для іноземців. Але після референдуму", – запевнив спікер.</p>
      <p>Верховна Рада України <a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"><b>прийняла в першому читанні законопроект</b></a> №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували представники "Слуги народу" та кілька позафракційних депутатів. 240 голосів "за". Проти " проголосували 52, а ще 57 утрималися.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy4xcGx1czEudWEv">Телеканал "1+1"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>