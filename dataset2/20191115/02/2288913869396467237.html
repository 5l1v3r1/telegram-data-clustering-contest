<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04717952"/>
    <meta property="og:site_name" content="De Standaard"/>
    <meta property="article:published_time" content="2019-11-15T02:27:00+00:00"/>
    <meta property="og:title" content="Trump wil via Hooggerechtshof vrijgave van zijn belastingaangiftes voorkomen"/>
    <meta property="og:description" content="Advocaten van de Amerikaanse president Donald Trump hebben het Hooggerechtshof gevraagd de verplichte vrijgave van de belastingaangiftes van de president o..."/>
  </head>
  <body>
    <article>
      <h1>Trump wil via Hooggerechtshof vrijgave van zijn belastingaangiftes voorkomen</h1>
      <address>
        <time datetime="2019-11-15T02:27:00+00:00">15 Nov 2019, 02:27</time>
      </address>
      <p>Advocaten van de Amerikaanse president Donald Trump hebben het Hooggerechtshof gevraagd de verplichte vrijgave van de belastingaangiftes van de president ongedaan te maken.</p>
      <p>Een <a href="https://www.standaard.be/cnt/dmf20191104_04699868">federaal hof van beroep oordeelde vorige week</a> dat boekhoudkantoor Mazars, dat Trumps fiscale zaken regelt, geen enkele reden heeft om acht jaar aan belastingafgiftes (van 2011 tot 2018) niet vrij te geven, zoals de procureur van Manhattan dat vraagt.</p>
      <p>De vraag kwam er in het onderzoek naar een storting van 130.000 dollar aan het adres van pornoactrice Stormy Daniels, om haar te doen zwijgen over een vermeende affaire die ze had met de president. De advocaten van Trump hebben steeds volgehouden dat Trump immuniteit geniet voor strafrechtelijke onderzoeken en vervolgingen, zolang hij in het Witte Huis zit.</p>
      <p>Volgens het hof van beroep geeft zijn presidentiële immuniteit Trump echter niet het recht om niet op het bevel van de procureur in te gaan. Die uitspraak betwist de president nu. ‘We zijn hoopvol dat het Hooggerechtshof de gevaarlijke en schadelijke beslissing van het hof van beroep ongedaan zal maken’, stelde Jay Sekulow, een van Trumps advocaten.</p>
      <p>
        <b>Eerste president sinds Nixon die weigert</b>
      </p>
      <p>Donald Trump is de eerste Amerikaanse president sinds Richard Nixon (1969-74) die weigert om zijn belastingaangifte openbaar te maken. Al van bij het begin van zijn presidentschap beweert Trump dat hij de documenten niet kan vrijgeven, omdat hij extra controles van de belastingdienst moest ondergaan.</p>
      <p>Naast de Democratische procureur van Manhattan hebben ook Democratische parlementsleden zowel in Washington als in New York dossiers ingediend om Trump te verplichten om zijn fiscale situatie openbaar te maken. In het Amerikaanse Hooggerechtshof zwaaien de Conservatieven de plak.</p>
    </article>
  </body>
</html>