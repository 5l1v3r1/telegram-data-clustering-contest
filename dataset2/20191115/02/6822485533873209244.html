<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980823062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T02:45:00+00:00"/>
    <meta property="og:title" content="ائتلاف ضدایرانی؛ شکست در خشکی و تقلا در دریا"/>
    <meta property="og:description" content="ایرنا: منابع خبری یک هفته پیش گزارش دادند که ائتلاف دریایی آمریکا در خلیج فارس به صورت رسمی کار خود را آغاز کرده است. در مراسم آغاز به کار این ائتلاف در مقر ناوگان پنجم دریایی آمریکا در منامه بحرین، «جیم مالوی» فرمانده ستاد فرماندهی مرکزی نیروی دریایی آمریکا در خاورمیانه و مقام‌های نظامی شرکت کننده در این ائتلاف حضور داشتند."/>
  </head>
  <body>
    <article>
      <h1>ائتلاف ضدایرانی؛ شکست در خشکی و تقلا در دریا</h1>
      <address>
        <time datetime="2019-11-15T02:45:00+00:00">15 Nov 2019, 02:45</time>
      </address>
      <p>آغاز به کار رسمی ائتلاف دریایی آمریکا علیه جمهوری اسلامی ایران در خلیج فارس بهانه‌ای شد تا برخی رسانه‌های عربی کارآمدی این ائتلاف را واکاوی کنند.</p>
      <p>ایرنا: منابع خبری یک هفته پیش گزارش دادند که ائتلاف دریایی آمریکا در خلیج فارس به صورت رسمی کار خود را آغاز کرده است. در مراسم آغاز به کار این ائتلاف در مقر ناوگان پنجم دریایی آمریکا در منامه بحرین، «جیم مالوی» فرمانده ستاد فرماندهی مرکزی نیروی دریایی آمریکا در خاورمیانه و مقام‌های نظامی شرکت کننده در این ائتلاف حضور داشتند.</p>
      <p>ائتلاف دریایی آمریکا با مشارکت عربستان سعودی، امارات متحده عربی، بحرین، انگلیس، استرالیا و آلبانی تشکیل شده است. این ائتلاف دریایی به ادعای خود قصد دارد امنیت دریانوردی را در تنگه هرمز، باب المندب، دریای عمان و خلیج فارس تامین کند. واشنگتن چند روز بعد از آنکه ایران در اواخر خردادماه یک فروند پهپاد آمریکایی را به دلیل تجاوز به حریم سرزمینی کشور ما در نزدیکی تنگه هرمز سرنگون ساخت، تصمیم خود برای تشکیل یک ائتلاف دریایی را اعلام کرد. در این راستا پنتاگون از ۶۰ کشور جهان برای شرکت در این ائتلاف دعوت به عمل آورد، اما بسیاری از کشورها به طور مستقیم دعوت آمریکا برای پیوستن به ائتلاف را رد کردند.</p>
      <p>
        <b> ناتوانی آمریکا در تشکیل ائتلافی فراگیر</b>
      </p>
      <p>به نوشته روزنامه «عربی ۲۱» مصر، ایران آغاز به کار ائتلاف دریایی به سردمداری آمریکا در آب‌های منطقه خلیج فارس را کم اهمیت دانست. وزارت امور خارجه جمهوری اسلامی در این زمینه گفت در طول تاریخ از ائتلاف‌های آمریکا تنها نامی باقی مانده است و این ائتلاف‌ها تامین کننده امنیت نبوده‌اند، بلکه امنیت و ثبات جهان را برهم زده‌اند. آمریکا از اسامی برخی کشورها برای مشروعیت بخشیدن به ائتلاف دریایی استفاده می کند. این در حالی است که آمریکا در پسِ حضور شمار اندکی از کشورها در این ائتلاف طمع و اهدافی را پنهان کرده و این موضوع بیانگر ضعف و غیر قانونی بودن این ائتلاف است.</p>
      <p>روزنامه عربی ۲۱ به نقل از «جو مکرون» کارشناس مسائل آمریکا آورد: به نظر می‌رسد ائتلاف دریایی تاثیری به دنبال نخواهد داشت و کار تشکیل این ائتلاف آنقدر به تعویق افتاد که دیگر کارکرد اصلی خود را از دست داده است. پیش بینی می‌شد که ائتلاف دریایی از ۶۰ کشور تشکیل شود، اما در پایان تنها ۶ کشور به آن پیوستند. ایران به ویژه پس از سرنگونی پهپاد آمریکا در ژوئن گذشته بر فراز آب‌های منطقه‌ای خود توانسته است قدرت خود را به اثبات برساند. آمریکا با تشکیل ائتلاف دریایی می‌خواهد اینگونه وانمود کند که در حمایت از همپیمانان خود و تضمین امنیت دریانوردی بین‌المللی جدی است. اما ناتوانی ترامپ و مایک پمپئو در تشکیل ائتلافی فراگیر نشان داده است که دولت آمریکا در نتیجه سیاست های ترامپ طی سه سال گذشته اعتبار خود را از دست داده است.  </p>
      <p>به نوشته روزنامه عربی ۲۱، «خالد هنیه» کارشناس مسائل راهبردی و بین‌المللی هم معتقد است که واشنگتن با تشکیل ائتلاف، در سایه افول قدرت آمریکا و قدرت‌یابی دیگر کشورها به دنبال بازیابی جایگاه خود در منطقه است. واشنگتن همچنین طی دوره‌های اخیر با استفاده طرح این موضوع از عربستان باج خواهی کرده است.</p>
      <p>روزنامه الکترونیکی «رای الیوم» در گزارشی به قلم «ربی یوسف شاهین» آورد: ائتلاف‌سازی‌های واشنگتن با همپیمانانش در منطقه به سطح مطلوب نرسیده است. تصمیم‌های آمریکا با قدرت‌نمایی ناوگان‌ها و سامانه‌های موشکی در خلیج فارس مطرح می‌شود. این در حالی است که این ناوگان‌ها و موشک‌ها کارآمد نیستند. جمهوری اسلامی ایران به خوبی اوضاع سیاسی منطقه و جهان را تحلیل کرده و با موفقیت در عرصه سیاست خارجی توانسته است در زمینه نظامی هم کفه ترازو را به سود خود رقم زند. آنچه در منطقه خلیج فارس رخ می‌دهد نشان دهنده از بین رفتن برگ‌های برنده‌ آمریکا است. این اتفاق به دلیل افزایش نقش منطقه ایران و قدرت‌یابی محور مقاومت در سوریه، لبنان، فلسطین، عراق و یمن است. همه جریان‌های محور مقاومت با هم متحدند و از ایران حمایت می‌کنند. اروپایی‌ها هم به ائتلاف دریایی به سردمداری واشنگتن وارد نشده‌اند. زیرا آنان نمی‌خواهد در سیاست «فشار حداکثری» ترامپ علیه ایران شرکت داشته باشند بلکه آنها تلاش می‌کنند توافق هسته‌ای که ترامپ از آن خارج شده است حفظ شود.</p>
      <p>
        <b>جبهه ایران و همپیمانان تهران برابر واشنگتن</b>
      </p>
      <p>شبکه خبری «الجزیره» در گزارشی به قلم «موسی مهدی» نوشت: با وجود اینکه آمریکا دیگر در تامین نیازهای انرژی خود به نفت کشورهای عربی تکیه نمی‌کند اما بازهم «اصل نفوذ ژئوپلتیک و به کنترل در آوردن منابع و بازارهای جهانی نفت» در راهبرد این کشور تغییر نکرده است. این اصل از جانب «جیمی کارتر» رئیس جمهوری سابق آمریکا وضع شد و «رونالد ریگان» هم با استفاده از قدرت نظامی از آن حمایت کرد. این راهبرد هنوز هم پا برجا است و ترامپ نیز آن را به کار می‌گیرد. با وجود انقلاب نفت صخره‌ای که آمریکا را از وارد کننده نفت به صادرات کننده تبدیل کرد بازهم راهبرد کنترل منابع انرژی به قوت خود باقی است و این کشور از این راهبرد به عنوان سلاحی علیه چین و روسیه به عنوان رقبای خود استفاده می‌کند.</p>
      <p>آمریکا در جنگ اقتصادی خود علیه چین از نفت به عنوان سلاحی کارآمد استفاده و تلاش می‌کند از این موضوع برای سنگ اندازی در برابر پیشرفت اقتصادی چین استفاده کند. با توجه به اینکه تهران با چین و روسیه همپیمان است، تحریم انرژی ایران و عبور امن نفت کشورهای عربی موضوعی است که ترامپ می‌تواند از آن علیه چین استفاده کند. آنچه به طور واقعی واشنگتن را آزار می‌دهد همسویی تهران، پکن و مسکو است. این همسویی مانعی در برابر راهبرد آمریکا برای به کنترل در آوردن انرژی جهانی است. با توجه به اینکه ایران در شمال خلیج فارس و تنگه هرمز از موقعیت راهبردی در یکی از گذرگاه‌های انرژی جهان برخوردار است و روزانه بیش از ۲۰ میلیون بشکه نفت از این تنگه عبور می‌کند و ایران می‌تواند به طور غیر مستقیم بر عراق به عنوان یکی از کشورهای نفت خیز تاثیر گذارد این موضوع تهدیدی برای راهبرد آمریکا است. همچنین ایران دارای منابع نفتی و گازی گسترده‌ای است که می‌تواند با صادرات آن به اروپا به راحتی تهدیدی برای راهبرد آمریکا برای یکه‌تازی در انرژی در اروپا باشد. تزریق آزاد نفت و گاز ایران به اروپا می تواند مانع از صادرات انرژی آمریکا به اروپا شود و  نفوذ ژئوپلتیک واشنگتن را در اروپا کاهش دهد.</p>
    </article>
  </body>
</html>