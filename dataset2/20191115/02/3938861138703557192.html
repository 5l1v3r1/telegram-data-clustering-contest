<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_sprava-mh17-ahmetov-v-moskvi-zustrichavsya-zi-svoyim-patronom/938276"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T02:02:00+00:00"/>
    <meta property="og:title" content="Справа MH17: Ахметов в Москві зустрічався зі своїм &quot;патроном&quot;"/>
    <meta property="og:description" content="14 листопада Об'єднана слідча група JIT, що займається питанням збиття малазійського Boeing 777 в небі над Донеччиною оприлюднила нові записи перехоплених розмов. В ході однієї з розмов розмови помічник Путіна Сурков розповідає Бородаю про свою зустріч з &quot;Рінатом&quot;. Він розповів, що той ..."/>
  </head>
  <body>
    <article>
      <h1>Справа MH17: Ахметов в Москві зустрічався зі своїм "патроном"</h1>
      <address><time datetime="2019-11-15T02:02:00+00:00">15 Nov 2019, 02:02</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938276_w_300.jpg?v=0"/>
        <figcaption>Ахметов в Москві зустрічався з "патроном". Фото: Кореспондент</figcaption>
      </figure>
      <p>14 листопада Об'єднана слідча група JIT, що займається питанням збиття малазійського Boeing 777 в небі над Донеччиною оприлюднила нові записи перехоплених розмов.</p>
      <p>В ході однієї з розмов розмови помічник Путіна Сурков розповідає Бородаю про свою зустріч з "Рінатом". Він розповів, що той зустрічався у Москві зі своїм "колишнім патроном". "Патрон", за його словами, пропонував "Рінату" брати участь у переговорах на стороні бойовиків "ДНР". Сам же "Рінат" постійно говорив про мир та позитивно відгукувався про ватажків із "ДНР" <b>Олександра Ходаковського</b> та <b>Андрія Пургіна</b>. Також "Рінат" розповів Суркову про свій намір відвідати Донецьк і запитував дозвіл на це, йдеться в звіті групи.</p>
      <p>"Я, чесно кажучи, сказав йому, що краще цього не треба робити. Сашка, у нього погані цілі", – сказав помічник Путіна.</p>
      <p>Далі в розмові Бородай згадує статистику по споживанню газу в регіоні і українського бізнесмена, політика і олігарха <b>Ріната Ахметова</b>.</p>
      <p>Організація також вирішила знову звернутися до можливих свідків катастрофи та попросила їх долучитися до розслідування.</p>
      <p>Загалом розмови свідчать, що лідери збройного угруповання "Донецька Народна Республіка" (ДНР) підтримували контакти з російськими урядовцями щодо російської військової підтримки. Серед них були <b>Олександр Бородай</b>, самопроголошений "прем'єр-міністр", а також обвинувачений <b>Ігор Гіркін</b>, самопроголошений "міністр оборони". Вони спілкувалися із <b>Сергієм Аксьоновим</b>, "очільником" Криму, призначеним російською стороною, а також <b>Владиславом Сурковим</b>, високопоставленим чиновником російського уряду.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/donbas/_opublikuvali-novi-dokazi-prichetnosti-rosiyi-do-katastrofi-mn17/938178"/>
      </related>
      <p>Зокрема, із телефонних розмов, зафіксованих JIT, стає зрозуміло, що ватажки так званої "ДНР" отримували вказівки з Кремля. Наприклад, у початку липня 2014 року Бородай повідомляє місцевому командиру, що "прибудуть люди з повноваженнями від Шойгу" (міністра оборони РФ). Далі він говорить, що ці люди "викидають…місцевих польових командирів з підрозділів", а "москвичі" візьмуть командування. Перехоплені телефонні розмови також свідчать про участь російських спецслужб у повсякденному управлінні самопроголошеною республікою. Невдовзі після падіння літака, звертаючись до Бородая, Гіркін заявив, що "повертається у штаб". Згодом обидва виїхали зі Східної України. В інтерв'ю сам Гіркін зазначив, що відбулася зустріч із Сурковим. Після цього він був змушений передати повноваження Захарченку.</p>
      <p>JIT також виявила, що служба безпеки ФСБ надала бойовикам телефони, які не можна прослухати. У розмові 3 липня 2014 року один із лідерів "ДНР" Дубинський згадує, у кого є спеціальні засоби зв'язку та де ті їх отримують.</p>
      <p>У зверненні до свідків 19 червня 2019 року було оприлюднено розмову від 11 липня 2014 року, між Бородаєм і Владиславом Сурковим. Бойовик просить представника Москви про військову підтримку. Останній обіцяє її надати. І це не одиничний випадок, коли Сурков "приходить" на допомогу ватажкам так званої "республіки".</p>
      <p>Показання свідків указують на той факт, що самопроголошений уряд "ДНР" майже повністю фінансувався росіянами. Також були опубліковані записи на підтвердження військового впливу з боку РФ на проведення операцій бойовиків проти ЗСУ (інші записи з даної теми доступні за посиланням).</p>
      <blockquote>JIT доводить широкому загалу факти про активне втручання Російської Федерації у діяльність так званої "Донецької Народної Республіки". Ознаки тісних зв'язків між російськими урядовцями й терористами піднімають питання про можливу участь російських чиновників у розгортанні ЗРК "БУК", із якого 17 липня 2014 року було збито авіалайнер рейсу MH17. ЗРК "БУК" належав 53-й зенітної ракетної бригади, підрозділи російських збройних сил в Курську, Російська Федерація.</blockquote>
    </article>
  </body>
</html>