<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/putin-prigroziv-povernuti-boyovikiv-na-dilyanki-rozvedennya-yakscho-tam-budut-ukrayinski-policiya-i-nacgvardiya-329720_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T02:19:00+00:00"/>
    <meta property="og:title" content="Путін пригрозив повернути бойовиків на ділянки розведення, якщо там будуть українські поліція і Нацгвардія"/>
    <meta property="og:description" content="Президент Росії також вимагає, щоб українська армія відступила з займаних позицій по всій лінії розмежування."/>
  </head>
  <body>
    <article>
      <h1>Путін пригрозив повернути бойовиків на ділянки розведення, якщо там будуть українські поліція і Нацгвардія</h1>
      <h2>Президент Росії також вимагає, щоб українська армія відступила з займаних позицій по всій лінії розмежування.</h2>
      <address>
        <time datetime="2019-11-15T02:19:00+00:00">15 Nov 2019, 02:19</time>
      </address>
      <p>Президент Росії Володимир Путін пригрозив, що підконтрольні йому угруповання "ДНР" і "ЛНР" введуть свої незаконні збройні формування на ділянки розведення, якщо там <b><a href="https://dt.ua/POLITICS/u-lavrova-poboyuyutsya-scho-pid-viglyadom-zsu-v-zonu-rozvedennya-uviyde-nacgvardiya-329525_.html">перебуватимуть Національна поліція і Національна гвардія України</a></b>, передає <a href="https://hromadske.ua/posts/putin-yaksho-ukrayina-vvede-policiyu-ta-nacgvardiyu-u-zonu-rozvedennya-lnr-i-dnr-zroblyat-tak-samo">"Громадське"</a>.</p>
      <p>"Ми бачимо заяви офіційних осіб, що в зону, звідки вже відвели війська, можуть повернутися інші збройні формування - і поліція, і Нацгвардія України. Ну тоді все теж саме буде зроблено з боку "ЛНР" і "ДНР", - заявив російський президент після саміту БРІКС в Бразилії в четвер, 14 листопада.</p>
      <p>Він також зажадав, що Об'єднані сили залишили займані позиції і відсунулися вглиб території уздовж усієї лінії розмежування сторін. Свої вимоги Путін пояснив гуманістичним міркуваннями.</p>
      <p>"По всій лінії треба розвести. Щоб хоча б гармати не стріляли, щоб люди не гинули. Це точно треба зробити, і якомога швидше", - заявив президент РФ.</p>
      <p>Як повідомлялося, 9-11 листопада відбулося <b><a href="https://dt.ua/UKRAINE/u-shtabi-oos-rozpovili-podrobici-rozvedennya-sil-bilya-petrivskogo-329076_.html">розведення військ у районі Богданівки і Петрівського на Донеччині</a></b>. З позицій відвели 42 українських бійців і три бойових машини піхоти. Військовослужбовці мають відійти на 1 км від своїх позицій і зайняти нові.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">розведення в районі Золотого на Луганщині</a></b>. Займані позиції залишив 21 військовослужбовець Збройних сил України. Відведення ЗСУ почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>Перед початком розведення президент України <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Володимир Зеленський особисто гарантував безпеку мешканцям "сірої зони"</a></b>, пообіцявши, що правопорядок на дільницях розведення підтримуватимуть поліція і Нацгвардія.</p>
      <p>У червні, ще до узгодження чергового "хлібного перемир'я", <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>.</p>
      <p>Детальніше про відведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведенням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly9ocm9tYWRza2UudWEvcG9zdHMvdS1oYXJrb3ZpLXN0YWxpc3lhLXN1dGljaGtpLW5hLW1pdGluZ3UtcHJvdGktcG92ZXJuZW5ueWEtcHJvc3Bla3R1LXpodWtvdmE=">Громадське</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>