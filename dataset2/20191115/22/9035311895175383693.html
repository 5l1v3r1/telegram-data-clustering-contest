<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/morales-abd-ucak-teklif-etti-guantanamo-ya-gotureceklerinden-emindim"/>
    <meta property="og:site_name" content="euronews"/>
    <meta property="article:published_time" content="2019-11-15T22:11:52+00:00"/>
    <meta property="og:title" content="Morales: ABD uçak teklif etti, Guantanamo'ya götüreceklerinden emindim"/>
    <meta property="og:description" content="Güney Amerika ülkesi Bolivya'nın istifa eden Devlet Başkanı Evo Morales ülkesinden ayrılmadan önce Amerika Birleşik Devletleri'nden kendisine uçak tahsisi teklifi geldiğini açıkladı. Morales, &quot;Guantanamo'ya götüreceklerinden emindim&quot; dedi."/>
  </head>
  <body>
    <article>
      <h1>Morales: ABD uçak teklif etti, Guantanamo'ya götüreceklerinden emindim</h1>
      <address><time datetime="2019-11-15T22:11:52+00:00">15 Nov 2019, 22:11</time> by <a rel="author">Nurullah Sarac</a></address>
      <p>Güney Amerika ülkesi Bolivya'nın istifa eden Devlet Başkanı Evo Morales ülkesinden ayrılmadan önce Amerika Birleşik Devletleri'nden kendisine uçak tahsisi teklifi geldiğini açıkladı. Morales, "Guantanamo'ya götüreceklerinden emindim" dedi.</p>
      <p>Bolivya'da artan siyasi kargaşanın ardından Mekiska'ya sığınan Morales, burada gazetecilerin sorularını yanıtladı. Kriz günlerinde ABD'nin Bolivya Dışişleri Bakanlığı'nı arayarak bir uçak göndermeyi teklif ettiğini söyleyen Morales, "Uçağın nereye istersek oraya gideceğini söylediler. Ancak Guantanamo'ya götüreceklerinden emindim" dedi.</p>
      <h3>"Seçimlere katılmayabilirim"</h3>
      <p>Başkent Meksiko'da konuşan Morales ülkesinde yakında yapılacak seçimlere de katılmayabileceğini vurguladı. Morales, "Demokrasinin iyiliği için eğer seçimlerde yer almamı istemiyorlarsa, katılmamak benim için problem olmaz. Sadece neden bu kadar 'Evo korkusu' var bunu merak ediyorum." değerlendirmesinde bulundu.</p>
      <h3>"Morales ülkesine dönerse yargılanabilir"</h3>
      <p>Bolivya'da Devlet Başkanı Evo Morales'in istifasının ardından geçici devlet başkanı ilan edilen Senato Başkan Yardımcısı Jeanine Anez, Morales'in seçimlerde hile iddialarıyla ilgili yargılanabileceğini söyledi. Anez, düzenlediği basın toplantısında Meksika'ya iltica eden Morales'in ülkeye dönmesi halinde, devlet başkanlığı seçimlerindeki hile iddialarıyla ilgili yargı önüne çıkarılabileceğini ifade etti.</p>
      <h3>"Bolivya'daki kriz"</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet, seçimlerde "hile" yapıldığını iddia etmiş ve taraflar, karşılıklı olarak destekçilerini sokak gösterilerine çağırmıştı.</p>
      <p>Tartışmalı sonuçların ardından günlerce seçimlerin iptal edilmesini ve tekrar sandığa gidilmesini isteyen muhalifler, Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıkladı.</p>
      <p>Bolivya Genelkurmay Başkanı Williams Kaliman'ın istifa çağrısının ardından görevi bırakan Morales, süreci "darbe" olarak niteledikten sonra Meksika'nın iltica teklifini kabul ederek bu ülkeye gitti.</p>
      <p>Ek kaynaklar<b> • Reuters AA</b></p>
    </article>
  </body>
</html>