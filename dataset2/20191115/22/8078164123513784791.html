<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/serie-tv/cards/ma-disney-conviene-costi-catalogo-rischi-pirateria-vantaggi-svantaggi-piattaforma/ascesa-un-nuovo-colosso_principale.shtml?utm_source=dlvr.it&amp;utm_medium=twitter"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Ma Disney+ conviene? Costi, catalogo, rischi pirateria: vantaggi e svantaggi della piattaforma"/>
    <meta property="og:description" content="Il servizio con le orecchie da topo ha debuttato due giorni fa negli Usa, ma noi dovremo attendere. Facciamo un punto della situazione"/>
  </head>
  <body>
    <article>
      <h1>Ma Disney+ conviene? Costi, catalogo, rischi pirateria: vantaggi e svantaggi della piattaforma</h1>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Marina Pierri</a></address>
      <p>Disney+ arriverà in gran parte dell'Europa (<a href="https://www.corriere.it/tecnologia/19_novembre_09/disney-piattaforma-streaming-disney-arrivera-italia-31-marzo-catalogo-enorme-4k-hdr10-incluso-8bc51286-02d2-11ea-99f9-9c588e5b4be4.shtml">Italia inclusa</a>) il 31 marzo; in Olanda, però, è arrivato come negli Stati Uniti e in Canada lo scorso 12 novembre. Nel giro di meno di due settimane gli utenti globali, o quasi, hanno fatto esperienza di non uno, ma due nuovi servizi di streaming: oltre al nuovo hub con le orecchie da topo, infatti, i fari sul palcoscenico si sono accesi anche per Apple Tv+ il cui lancio planetario è avvenuto il 1° novembre. In comune le due piattaforme hanno ben poco, se non alcuni problemi che hanno accomunato la messa in opera delle rispettive piattaforme e un prezzo d'ingresso piuttosto competitivo (4,99 euro al mese la Mela, 6,99 euro al mese Disney+). Per il resto Apple punta a pochissimi contenuti originali snocciolati via via e un modello che rimane soprattutto legato al noleggio al netto di una decina di titoli gratuiti (che andranno a crescere); la compagnia di Burbank si fa forte, invece, soprattutto del suo «vault» ossia della sua cassaforte di contenuti storici cui si aggiungono alcuni prodotti civetta quali The Mandalorian di Jon Favreau o il remake live action di Lilli e il Vagabondo. È abbastanza impressionante ricordare che chi è cresciuto tra gli anni Ottanta e Novanta ha dovuto sborsare cifre notevoli per possedere pezzetti di catalogo Disney. Videocassette e DVD di questo o quell'altro film del canone - si pensi a, per esempio, Alice nel Paese delle Meraviglie o Dumbo - negli anni sono state disponibili per periodi limitati e a prezzi alti, dunque Disney+ appare una grande opportunità di risparmio soprattutto ai più «grandi». A oggi il servizio di streaming consta di circa cinquecento film e 7.500 episodi (per avere un metro di paragone, Netflix negli Usa conta quasi seimila titoli diversi). Gira la testa all'idea di avere a portata di mano molti dei nostri sogni di ragazzini a pochi euro e, pare, in una confezione disegnata su misura per l'abbonato con altissima qualità di visione 4K. </p>
      <figure>
        <img src="https://images2.corriereobjects.it/methode_image/2019/11/14/Tecnologia/Foto%20Tecnologia/5d9babe9707bdf3ed54047dc_1573748043963.jpg?v=201911161525"/>
      </figure>
      <aside>Scheda 1 di 6<br/><br/>INDIETRO<a href="https://www.corriere.it/tecnologia/serie-tv/cards/disney-rischio-pirateria-stanchezza-streaming/esiste-davvero-qualcosa-simile-troppa-ricchezza-contenuti.shtml"> AVANTI</a></aside>
    </article>
  </body>
</html>