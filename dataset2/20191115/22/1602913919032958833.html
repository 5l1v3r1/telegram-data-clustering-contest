<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/o-companie-americana-vrea-sa-se-lupte-cu-schimbarile-climatice-folosind-vodka-pentru-doar-65-de-dolari-poti-cumpara-o-sticla-de-vodka-care-absoarbe-dioxidul-de-carbon-din-atmosfera-18568909"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T22:18:53+00:00"/>
    <meta property="og:title" content="O companie americană vrea să se lupte cu schimbările climatice folosind vodka: Pentru doar 65 de dolari poţi cumpăra o sticlă de vodkă care absoarbe dioxidul de carbon din atmosferă"/>
    <meta property="og:description" content="Compania new yorkeză Air Co. a lansat săptămâna trecută o sticlă de vodkă mai specială decât tot ce există pe piaţă. Potrivit co-fondatorului acestei companii, sticla de vodkă minune poate absorbi aceeaşi canitate de dioxid de carbon din aer pe care o preiau opt copaci ajunşi la maturitate, scrie CNBC."/>
  </head>
  <body>
    <article>
      <h1>O companie americană vrea să se lupte cu schimbările climatice folosind vodka: Pentru doar 65 de dolari poţi cumpăra o sticlă de vodkă care absoarbe dioxidul de carbon din atmosferă</h1>
      <address><time datetime="2019-11-15T22:18:53+00:00">15 Nov 2019, 22:18</time> by <a rel="author" href="https://www.zf.ro/autor/iulian-tenchiu" target="_blank">Iulian Tenchiu</a></address>
      <p>Compania new yorkeză Air Co. a lansat săptămâna trecută o sticlă de vodkă mai specială decât tot ce există pe piaţă. Potrivit co-fondatorului acestei companii, sticla de vodkă minune poate absorbi aceeaşi canitate de dioxid de carbon din aer pe care o preiau opt copaci ajunşi la maturitate, scrie CNBC.</p>
      <p>„Cu alte cuvinte, fiecare sticlă poate absorbi jumătate de kilogram de dioxid de carbon din atmosferă pe parcursul întregi sale vieţi” a declarat Gregory Constantine, co-fondatorul Air Co.</p>
      <p>Pentru această sticlă specială, cei care vor să salveze planeta trebuie să scoată din buzunar 65 de dolari, iar la schimb vor primi o sticlă de 750 ml de vodkă, fabricată doar din dioxid de carbon şi apă. Aceasta este reţeta vodkăi eco, o metodă total diferită de metoda tradiţională de fabricaţie care presupune fermentarea cerealelor în scopul obţinerii acestui tip de alcool.</p>
      <p>Folosind metoda tradiţională de producţie sunt eliberate în atmosferă aproximativ cinci kg de gaze cu efect de seră în atmosferă, în timp ce metoda Air Co este total nepoluantă, datorită faptului că reduce cantitatea de gaze toxice din aer, în loc să o mărească.</p>
      <p>Compania new yorkeză susţine că sistemul său de producţie funcţionează prin utilizarea energiei electrice cu ajutorul căreia dioxidul de carbon din aer este transformat în etanol pur. Procesul de producţie este „inspirat din fotosinteza pe care o găsim în natură, acolo unde plantele absorb dioxidul de carbon din aer. Singurul produs rezultat din aceast proces este oxigenul” a declarat electrochimistul şi co-fondatorul AirCo., Stafford Sheehan.</p>
      <p>Tehnologia Air Co. transformă apa în hidrogen şi oxigen, pentru ca ulterior să combine hidrogenul cu dioxidul de carbon, de unde rezultă alcool şi apă. Apa este eliminată prin distilare şi tot ce rămâne la finalul procesului este alcoolul. Pe lângă acest proces ecologic de producţie cu care se laudă Air Co, reprezentanţii companiei mai susţin că în produsul lor nu se pot găsi impurităţi, aşa cum se mai întâmplă în cazul vodkăi obţinute prin fermentare.</p>
    </article>
  </body>
</html>