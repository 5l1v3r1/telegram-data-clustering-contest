<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/exambaixadora-Ucraina-acusa-Trump-amenaces_0_2345165619.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T22:43:16+00:00"/>
    <meta property="og:title" content="L’exambaixadora a Ucraïna acusa Trump d’amenaces"/>
    <meta property="og:description" content="El demolidor testimoni confirma el canal diplomàtic extraoficial amb Kíev de l’advocat del president"/>
  </head>
  <body>
    <article>
      <h1>L’exambaixadora a Ucraïna acusa Trump d’amenaces</h1>
      <h2>El demolidor testimoni confirma el canal diplomàtic extraoficial amb Kíev de l’advocat del president</h2>
      <address>
        <time datetime="2019-11-15T22:43:16+00:00">15 Nov 2019, 22:43</time>
      </address>
      <p>Que el Donald Trump empresari va fer negocis durant anys amb persones vinculades a la màfia està documentat. El testimoni davant del Congrés de l’exambaixadora a Ucraïna, Marie Yovanovitch, acomiadada del seu lloc al maig, apunta que Trump va aprendre algunes tàctiques mafioses i les aplica a l’exercici de la seva presidència. Fins ahir era difícil imaginar que una ambaixadora expliqués en públic que se sent “amenaçada” pel seu propi president. Més encara, veure com el líder de la principal potència mundial és capaç de criticar una testimoni mentre declara al Capitoli, cosa que els demòcrates van interpretar com una “intimidació de testimonis en temps real” i la Casa Blanca va defensar com “l’opinió el president” . A Yovanovitch li va semblar un gest “molt intimidatori”.</p>
      <p>Amb la sessió en marxa, Trump va recórrer a Twitter per intentar desacreditar una diplomàtica amb més de trenta anys de carrera i una trajectòria reconeguda fins i tot pels republicans. Mentre ella deia davant dels congressistes “Encara no puc entendre que interessos privats i estrangers fossin capaços de minar els interessos dels Estats Units [a Ucraïna]”, el president escrivia que “allà on va ser [destinada] tot sortia malament”. Però el que fa que Yovanovitch se senti “commocionada” i “destrossada” és el que Donald Trump li va dir al president d’Ucraïna durant la trucada telefònica del 25 de juliol que va donar peu a la investigació de l’<i> impeachment:</i> que a l’exambaixadora “li passarien algunes coses”. Tensa i afectada, Yovanovitch va reconèixer ahir que “sembla una amenaça”.</p>
      <p>La segona sessió pública no va aportar novetats respecte a la principal acusació que recau sobre Donald Trump: que va fer xantatge al nou president d’Ucraïna amb l’objectiu que es comprometés a obrir investigacions contra el seu possible rival a les presidencials del 2020, el demòcrata Joe Biden. Però sí que va servir per apuntalar el relat que, en paral·lel als canals diplomàtics oficials, se’n va crear un d’irregular que buscava privilegiar els interessos personals de Trump. Un canal liderat pel seu advocat personal, Rudy Giuliani, que va comptar amb la cooperació de Yuriy Lutsenko, fins fa mesos fiscal general d’Ucraïna. Lutsenko i Giuliani es van reunir a Nova York al gener. Va ser llavors quan l’advocat de Trump va demanar que s’investigués Biden.</p>
      <h3>Guerra sorda</h3>
      <p>Segons Yovanovitch, “no tots els ucraïnesos accepten la nostra acció contra la corrupció”. I és que l’ambaixada nord-americana a Kíev considerava Lutsenko un fiscal corrupte. Potser per això, l’ucraïnès es va sumar a la campanya de difamació afavorida per Rudy Giuliani contra l’ambaixadora, amplificada pels mitjans afins a Trump i fins i tot per Donald Trump Jr., fill de president, que la va descriure com una “pallassa”. En aquest context, Lutsenko va arribar a declarar a l’abril que la diplomàtica li va lliurar una llista de persones a les quals no havia d’investigar. Mesos després, va reconèixer que aquesta llista mai va existir. No obstant això, i per a sorpresa de Yovanovitch, Donald Trump la va cessar “tot i que el departament d’Estat havia deixat clar que les al·legacions eren falses i les fonts, altament sospitoses”.</p>
      <p>Durant més de cinc hores de testimoni, Yovanovitch va tenir temps de fer èmfasi en la “decepció” que senten molts dels funcionaris del departament d’Estat, una institució que “està sent degradada”. Va assenyalar igualment l’orfandat que va sentir pel silenci del secretari d’Estat, Mike Pompeo. “És molt difícil continuar en la meva posició i tenir autoritat a Ucraïna si el departament d’Estat no em dona suport de manera contundent”. El suport públic no va arribar. Segons va saber Yovanovitch, perquè els seus superiors van témer que “el president publiqués una piulada en sentit contrari” a la declaració del seu departament.</p>
      <p>Just abans d’iniciar-se la sessió al Congrés, la Casa Blanca va fer pública la reconstrucció de la primera trucada telefònica entre Donald Trump i Volodímir Zelenski, del 21 d’abril. Segons el document facilitat per Presidència, la trucada va ser un intercanvi de felicitacions després de la victòria electoral de Zelenski. No registra cap conversa sobre corrupció a Ucraïna. No obstant això, la nota de premsa de l’administració Trump de l’abril deia que sí que havien parlat de corrupció.</p>
    </article>
  </body>
</html>