<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/ce-ganba-tramp-vidreaguvav-na-svidchennya-yovanovich-640297.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T22:44:02+00:00"/>
    <meta property="og:title" content="«Це ганьба»: Трамп відреагував на свідчення Йованович"/>
    <meta property="og:description" content="Президент США вважає, що він не повинен бути притягнутий до відповідальності"/>
  </head>
  <body>
    <article>
      <h1>«Це ганьба»: Трамп відреагував на свідчення Йованович</h1>
      <address>
        <time datetime="2019-11-15T22:44:02+00:00">15 Nov 2019, 22:44</time>
      </address>
      <h4>Президент США вважає, що він не повинен бути притягнутий до відповідальності</h4>
      <p>Президент США Дональд Трамп назвав «ганьбою» публічні слухання Палати представників в рамках розслідування імпічменту, на яких виступила колишній посол США в Україні Марі Йованович.</p>
      <p>За його словами, він частково стежив за показаннями Йованович.</p>
      <p>«Дуже сумно бачити людей, яким не дозволено ставити запитання. Я думаю, що це розглядається як жарт. Те, що відбувається, є ганьбою», - цитує <a href="https://edition.cnn.com/politics/live-news/impeachment-hearing-11-15-19/index.html">CNN</a> заяву Трампа.</p>
      <p>Очільник Білого дому наголосив, що не вважає свою серію твітів на адресу Йованович «залякуванням». За його словами, у нього було повне право озвучити те, що він вважає за потрібне.</p>
      <p>«Куди б Марі Йованович не відправилась, вона всюди надавала погану послугу. Вона почала в Сомалі, як все пройшло? Потім попрямувала в Україну, де новий український президент відгукувався про неї несприятливо під час моєї другої телефонної розмови з ним», - написав Трамп 15 листопада.</p>
      <p>«У мене є право говорити. У мене є право на свободу слова, як і у інших людей, але вони забрали права республіканців», - сказав президент.</p>
      <p>На питання про те, чи вважає він, що йому висунуть обвинувачення в рамках імпічменту, Трамп відповів: «Ні, я не повинен (бути притягнутий до відповідальності)».</p>
      <p>Нагадаємо, 31 жовтня палата представників США <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">прийняла резолюцію на підтримку процедури імпічменту Трампу</a>. Документ наказує профільним комітетам продовжувати розслідування про те, чи є факти для імпічменту глави держави. На практиці розгляди почалися ще в кінці вересня.</p>
      <p>13 листопада у<a href="https://glavcom.ua/news/u-kongresi-ssha-startuvali-publichni-sluhannya-pro-impichment-trampa--639715.html"> Конгресі США стартували публічні слухання про імпічмент Трампа</a>.</p>
      <p>15 листопада <a href="https://glavcom.ua/news/eksposol-yovanovich-u-kongresi-ssha-rozpovila-pro-korupciyu-v-ukrajini--640247.html">у Конгресі свідчила колишній посол Сполучених Штатів Америки в Україні Марі Йованович</a>.</p>
      <related>
        <a href="https://glavcom.ua/news/eksposol-yovanovich-u-kongresi-ssha-rozpovila-pro-korupciyu-v-ukrajini--640247.html"/>
        <a href="https://glavcom.ua/news/lucenko-poklyavsya-pomstitisya-pomichnik-derzhsekretarya-ssha-dav-svidchennya-pered-kogresom-638736.html"/>
        <a href="https://glavcom.ua/news/sprava-impichmentu-trampa-oprilyudneno-stenogramu-zastupnika-pomichnika-derzhsekretarya-ssha-638524.html"/>
      </related>
    </article>
  </body>
</html>