<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/americky-akciovy-index-dow-jones-poprve-prekonal-28-000-bodu/1821686?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T22:22:00+00:00"/>
    <meta property="og:title" content="Americký akciový index Dow Jones poprvé překonal 28.000 bodů"/>
    <meta property="og:description" content="New York - Americké akcie uzavřely dnešní obchodování na nových maximech, Dow Jonesův index poprvé v historii překonal hranici 28.000 bodů. Akciový trh dnes těžil z optimismu ohledně obchodních rozhovorů mezi Spojenými státy a Čínou. Náladu investorů podpořil rovněž příznivý výhled dodavatele zařízení pro výrobu čipů Applied Materials."/>
  </head>
  <body>
    <article>
      <h1>Americký akciový index Dow Jones poprvé překonal 28.000 bodů</h1>
      <address><time datetime="2019-11-15T22:22:00+00:00">15 Nov 2019, 22:22</time> by <a rel="author" href="http://www.ctk.cz/" target="_blank">ČTK</a></address>
      <p>New York - Americké akcie uzavřely dnešní obchodování na nových maximech, Dow Jonesův index poprvé v historii překonal hranici 28.000 bodů. Akciový trh dnes těžil z optimismu ohledně obchodních rozhovorů mezi Spojenými státy a Čínou. Náladu investorů podpořil rovněž příznivý výhled dodavatele zařízení pro výrobu čipů Applied Materials.</p>
      <p>Dow Jonesův index, který zahrnuje akcie třiceti předních amerických podniků, si dnes připsal 0,80 procenta a obchodování zakončil na 28.004,89 bodu. Širší index S&amp;P 500 vzrostl o 0,77 procenta na 3120,46 bodu, technologický index Nasdaq Composite pak přidal 0,73 procenta na 8540,83 bodu.</p>
      <p>Ekonomický poradce Bílého domu Larry Kudlow ve čtvrtek večer uvedl, že USA a Čína se přibližují k obchodní dohodě. Rozhovory mezi Washingtonem a Pekingem označil za velmi konstruktivní. "Dnešek je rozhodně o optimismu kolem obchodu," řekl k vývoji na akciovém trhu analytik Jason Pride ze společnosti Glenmede.</p>
      <p>Americké akcie v poslední době těží ze snižování úrokových sazeb ve Spojených státech, překvapivě příznivých firemních výsledků za třetí čtvrtletí a pokračování solidního růstu americké ekonomiky. K dnešnímu růstu akciového trhu přispěly mimo jiné údaje o říjnovém oživení maloobchodních tržeb v USA.</p>
      <p>Akcie společnosti Applied Materials dnes posílily o 8,95 procenta, protože čtvrtletní tržby i výhled podniku překonaly očekávání analytiků. Výrazný nárůst zaznamenaly rovněž akcie firem působících ve zdravotnickém sektoru, například zdravotní pojišťovny UnitedHealth nebo výrobce léků Pfizer.</p>
      <p>Na devizovém trhu americký dolar oslaboval, optimismus ohledně obchodních rozhovorů mezi USA a Čínou totiž podpořil zájem o rizikovější aktiva. Euro si kolem 22:00 SEČ vůči dolaru připisovalo zhruba 0,3 procenta na 1,1052 USD.</p>
    </article>
  </body>
</html>