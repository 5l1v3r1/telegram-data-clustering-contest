<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/rumunia-szwecja-wynik-meczu-eliminacji-euro-2020-szwedzi-jada-na-euro-2020,985849.html"/>
    <meta property="og:site_name" content="TVN24"/>
    <meta property="article:published_time" content="2019-11-15T22:39:00+00:00"/>
    <meta property="og:title" content="Szwedzi też jadą na Euro. Włosi pobili rekord"/>
    <meta property="og:description" content="Szwedzi są kolejną reprezentacją, która zagwarantowała sobie udział w Euro 2020. W Bukareszcie pokonali w piątek również marzącą o awansie Rumunię 2:0. Nie zatrzymują się Włosi, którzy odnieśli dzi..."/>
  </head>
  <body>
    <article>
      <h1>Szwedzi też jadą na Euro. Włosi pobili rekord</h1>
      <address>
        <time datetime="2019-11-15T22:39:00+00:00">15 Nov 2019, 22:39</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/0cbc1a12-5877-4630-a627-c97a39f1424b-480p.mp4"/>
        <figcaption>Szwedzi awansowali na Euro 2020 Foto: PAP/EPA | Video: PAP/EPA</figcaption>
      </figure>
      <h3>Szwedzi są kolejną reprezentacją, która zagwarantowała sobie udział w Euro 2020. W Bukareszcie pokonali w piątek również marzącą o awansie Rumunię 2:0. Nie zatrzymują się Włosi, którzy odnieśli dziewiąte zwycięstwo w dziewiątym meczu eliminacyjnym i dziesiąte z rzędu!</h3>
      <p>W grupie F sytuacja była jasna - Hiszpanie (20 punktów) awans mają w kieszeni od miesiąca. O drugie miejsce mieli się bić Rumuni (14) i Szwedzi (15). Gospodarze byli pod ścianą - musieli wygrać, by na kolejkę przed końcem eliminacji zachować szansę na wyjazd na Euro. Być może presja spętała nogi rumuńskich piłkarzy, bo w Bukareszcie rządzili rywale.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/ea8ddf91-e1e3-496d-8294-659c180cb12d.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Marcus Berg strzelił na 1:0 dla Szwecji<cite>Źródło: PAP/EPA</cite></figcaption>
      </figure>
      <p>Sprawę zwycięstwa i awansu przesądzili już w pierwszej połowie, po golach Marcusa Berga i Robina Quaisona. Szwedzi wygrali 2:0 i mogli zacząć świętować. <br/><br/>Hiszpanie w równolegle trwającym spotkaniu tej grupy zdemolowali Maltę 7:0.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/9a23b76e-1f89-4016-9659-509abee00354.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Hiszpanie (na zdjęciu Dani Olmos) urządzili sobie w Kadyksie festiwal strzelecki<cite>Źródło: PAP/EPA</cite></figcaption>
      </figure>
      <related>
        <a href="https://eurosport.tvn24.pl/pilka-nozna,105/historyczna-finlandia-jedzie-na-euro,985820.html"/>
      </related>
      <p>Rekordowi Włosi</p>
      <p>Szybko spać nie pójdzie również Finlandia. Jej piłkarze pierwszy raz w historii dostali się na wieli piłkarski turniej. Pokonali Liechtenstein 3:0 i zagwarantowali sobie drugie miejsce w grupie J. <br/><br/>Pierwsze już wcześniej zapewnili sobie Włosi. Oni tworzą inną historię. Piłkarze Italii pojechali do Zenicy, na mecz z Bośnią i Hercegowiną, i zgodnie z tradycją w tych eliminacjach wygrali. Pokonali gospodarzy 3:0 (gole strzelali Francesco Acerbi, Lorenzo Insigne i Andrea Belotti). To ich dziewiąte zwycięstwo w tych eliminacjach. Są jedyną reprezentacją, która przechodzi przez nie jak dotąd z samymi wygranymi. <br/><br/>To nie wszystko. Dla Włochów to również dziesiąta wiktoria z rzędu. Najwięcej w historii calcio. Rekord końcówki lat 30. właśnie został pobity. <br/><br/>Przyszłoroczne mistrzostwa Europy, które potrwają od 12 czerwca do 12 lipca, będą bezprecedensowe, bowiem nie mają jednego czy dwóch państw-gospodarzy, a mecze odbędą się w 12 krajach - od Hiszpanii po Azerbejdżan. Wezmą w nich udział 24 reprezentacje. Do 20 wyłonionych w eliminacjach dołączą cztery poprzez baraże Ligi Narodów, które odbędą się w marcu.</p>
      <p> </p>
      <blockquote>Anglia, Belgia, Czechy, Finlandia, Francja, Hiszpania, Polska, Rosja, Szwecja, Turcja, Ukraina, Włochy<br/>PEWNI GRY NA EURO 2020</blockquote>
      <p><b>PIĄTKOWE MECZE:</b><br/><b>grupa D </b><br/>Szwajcaria - Gruzja 1:0 <br/>Dania - Gibraltar 6:0<br/><b>grupa F</b><br/>Norwegia - Wyspy Owcze 4:0 <br/>Hiszpania - Malta 7:0 <br/>Rumunia - Szwecja 0:2 <br/><b>grupa J </b><br/>Finlandia - Liechtenstein 3:0 <br/>Armenia - Grecja 0:1 <br/>Bośnia i Herc. - Włochy 0:3</p>
      <p>Autor: twis / Źródło: eurosport.pl</p>
    </article>
  </body>
</html>