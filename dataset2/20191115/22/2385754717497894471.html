<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597609/anna-theologou-h-pragmatikotita-gia-ti-meiosi-ton-med"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T22:11:00+00:00"/>
    <meta property="og:title" content="Άννα Θεολόγου: H πραγματικότητα για τη μείωση των ΜΕΔ"/>
    <meta property="og:description" content="Για τις μειώσεις στα μη εξυπηρετούμενα δάνεια  και την εφαρμογή του σχεδίου  ΕΣΤΙΑ, μίλησε η επικεφαλής του κινήματος «Ανεξάρητοι» Άννα Θεολόγου.   ..."/>
  </head>
  <body>
    <article>
      <h1>Άννα Θεολόγου: H πραγματικότητα για τη μείωση των ΜΕΔ</h1>
      <address><time datetime="2019-11-15T22:11:00+00:00">15 Nov 2019, 22:11</time> by <a rel="author">SigmaLive</a></address>
      <p>Για τις μειώσεις στα μη εξυπηρετούμενα δάνεια  και την εφαρμογή του σχεδίου  ΕΣΤΙΑ, μίλησε η επικεφαλής του κινήματος «Ανεξάρητοι» Άννα Θεολόγου.</p>
      <p>Συγκεκριμένα, η κυρία Θεολόγου, δήλωσε: «Φαινομενικά έχουν μειωθεί τα μη εξυπηρετούμενα δάνεια κατά 50% αλλά αυτή δεν είναι η πραγματικότητα όσον αφορά το ιδιωτικό χρέος εντός της οικονομίας διότι τα νοικοκυριά και οι επιχειρήσεις συνεχίζουν να χρωστούν το 100% του χρέους τους. Η μείωση όπως παρουσιάζεται κατά 50% αφορά του ισολογισμούς των τραπεζών και όχι την πραγματική οικονομία, καθώς αυτά τα δάνεια κατά το πλείστο έχουν πωληθεί σε τρίτους ενώ το ιδιωτικό χρέος παραμένει στους ώμους των δανειοληπτών και συνεχίζει να δημιουργεί πρόβλημα όσον αφορά την παραγωγική δραστηριότητα της οικονομίας.</p>
      <p>Φαίνεται ότι τις ανησυχίες μας για το σχέδιο ΕΣΤΙΑ, τις αφουγκράζονται και οι πολίτες αφού αναφορικά με την διαδικασία εξέτασης των δανείων που έχουν υπερχρεώσεις δεν επιβεβαιώνεται η αφαίρεση αυτών των υπερχρεώσεων πριν να ενταχθούν στο ΕΣΤΙΑ, ώστε να εξυπηρετούν το νόμιμο ποσό του δανείου τους. Είναι ένα σοβαρό θέμα το οποίο εάν η κυβέρνηση πραγματικά ήθελε να βοηθήσει τους δανειολήπτες να προστατεύσουν την κατοικία τους, θα έπρεπε να το καταστήσει ως πρώτιστο κριτήριο. Η εξέταση της νομιμότητας των τόκων, έπρεπε να είναι εκ των ων ουκ άνευ, διότι αφορά των ορθή και νόμιμη διαδικασία διαχείρισης των χρημάτων που θα επιδοτεί το Κράτος από την τσέπη των φορολογουμένων.</p>
      <p>Η μόνη μου προσωπική ανησυχία σε αυτήν τη διαδικασία του ΕΣΤΙΑ, είναι κατά πόσο οι τράπεζες θα δεχτούν την χρονική καθυστέρηση που θα προκύψει για αυτούς, που ενώ πληρούν τα κριτήρια, δεν μπορούν να πληρώνουν κάποια δόση και θα παραμεριστούν ώστε να εξεταστεί ο τρόπος προστασίας τους από την κυβέρνηση. Δεν θεωρώ ότι οι τράπεζες είναι σε θέση να περιμένουν τόσο μεγάλο χρονικό διάστημα χωρίς να προχωρούν με εκποιήσεις ιδιαίτερα τώρα που λειτουργεί και δια νόμου το πλαίσιο των ηλεκτρονικών πλειστηριασμών με ακόμα πιο γρήγορες διαδικασίες».</p>
    </article>
  </body>
</html>