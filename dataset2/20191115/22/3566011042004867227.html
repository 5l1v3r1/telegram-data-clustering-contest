<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547515.html/%D9%85%D8%B1%D8%AF%D9%85-%D8%A7%D9%81%D8%B2%D8%A7%DB%8C%D8%B4-%D8%A8%DB%8C-%D8%B6%D8%A7%D8%A8%D8%B7%D9%87-%D9%82%DB%8C%D9%85%D8%AA-%D9%87%D8%A7-%D8%B1%D8%A7-%DA%AF%D8%B2%D8%A7%D8%B1%D8%B4-%D8%AF%D9%87%D9%86%D8%AF--%D8%B4%D9%87%D8%B1%D9%88%D9%86%D8%AF%D8%A7%D9%86-%D8%A8%D9%87-%D9%85%D8%B7%D8%A7%D9%84%D8%A8-%DA%A9%D8%A7%D9%86%D8%A7%D9%84-%D9%87%D8%A7%DB%8C-%D9%85%D8%B9%D8%A7%D9%86%D8%AF-%D8%A7%D8%B3%D8%AA%D9%86%D8%A7%D8%AF-%D9%86%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T22:55:00+00:00"/>
    <meta property="og:title" content="مردم افزایش بی ضابطه قیمت ها را گزارش دهند/ شهروندان به مطالب کانال های معاند استناد نکنند"/>
    <meta property="og:description" content="معاون سیاسی اجتماعی استانداری سیستان و بلوچستان گفت: افزایش خودسرانه قیمت ها ممنوع است و شهروندان در صورت مشاهده این موارد را سریعا اطلاع دهند."/>
  </head>
  <body>
    <article>
      <h1>مردم افزایش بی ضابطه قیمت ها را گزارش دهند/ شهروندان به مطالب کانال های معاند استناد نکنند</h1>
      <address>
        <time datetime="2019-11-15T22:55:00+00:00">15 Nov 2019, 22:55</time>
      </address>
      <p>معاون سیاسی اجتماعی استانداری سیستان و بلوچستان گفت: افزایش خودسرانه قیمت ها ممنوع است و شهروندان در صورت مشاهده این موارد را سریعا اطلاع دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی زینی وند در گفت و گو با <a href="http://Asrehamoon.ir/">عصرهامون</a> افزود: آنچه از روز گذشته اتفاق افتاده بر اساس تدابیری بوده که از طرف مسئولان دولتی و کارشناسان انجام شده که جزئیات آن نیز از طریق اطلاعیه ها و مصاحبه های متعدد به مردم اطلاع رسانی شده است که در نهایت مابه التفاوت اختلاف بنزین به مردم جامعه هدف بازگشت داده می شود.<br/><br/> وی تاکید کرد: اصلاح قیمت بنزین هیچ تأثیری بر تعرفه سایر اقلام در کشور نداشته و اگر عده ای خارج از ضابطه به صورت خودسرانه قیمت‌ها را افزایش دهند متخلف بوده و مردم می‌توانند این موارد را اطلاع رسانی کنند تا در اسرع وقت با آنها برخورد قانونی شود.<br/><br/> وی گفت: تقاضای ما از مردم این است به اخبار و مطالبی که در کانال‌های خبری معاند و گروه‌های مخالف نظام اسلامی منتشر می‌شود استناد نکنند چرا که آنها خیرخواه نبوده و حتی اکثر تصاویر و کلیپ های منتشر شده یا مربوط به کشور ما نبوده و یا در سالهای گذشته اتفاق افتاده است که به نیت فریب مردم نشر می دهند.<br/><br/>وی تصریح کرد: مخالفان نظام با این حربه به دنبال تحریک مردم و ایجاد التهاب در جامعه هستند که شهروندان باید با درایت خود جلوی تحقق خواست دشمنان را بگیرند.<br/><br/> معاون سیاسی اجتماعی استاندار تاکید کرد: خواسته و مطالبات مردم مورد بررسی قرار خواهد گرفت و از آنجا که این طرح در ابتدای راه است قطعاً نواقص و کاستی هایی دارد که به مرور زمان مشکلات برطرف خواهد شد.<br/><br/>انتهای پیام/</p>
    </article>
  </body>
</html>