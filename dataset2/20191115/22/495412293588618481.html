<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/venezia-allarme-acqua-alta-video-marea-160-cm-suonano-sirene-san-marco-allagata/1949532/"/>
    <meta property="og:site_name" content="IlSussidiario"/>
    <meta property="article:published_time" content="2019-11-15T22:06:24+00:00"/>
    <meta property="og:title" content="VENEZIA, ACQUA ALTA: LIVE VIDEO/ Allerta meteo fino a domenica: domani nuovo picco"/>
    <meta property="og:description" content="Venezia, diretta video live acqua alta: marea sale fino a 160 cm, domani nuovo picco. Due morti nel sestiere Castello. Scuole resteranno chiuse."/>
  </head>
  <body>
    <article>
      <h1>VENEZIA, ACQUA ALTA: LIVE VIDEO/ Allerta meteo fino a domenica: domani nuovo picco</h1>
      <h2>Venezia, diretta video live acqua alta: marea sale fino a 160 cm. Allagato il 70% del centro storico. Due morti nel sestiere Castello. Scuole resteranno chiuse.</h2>
      <address><time datetime="2019-11-15T22:06:24+00:00">15 Nov 2019, 22:06</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p><b>Venezia</b>, allerta meteo fino a domenica: attesi nuovi picchi di acqua alta nel corso delle prossime ore. Come riportano i colleghi di Sky Tg 24, per mezzanotte è previsto che l’acqua arrivi a quota 115 centimetri nel centro storico, con un allagamento del 20% della città. Nessun segnale di allarme particolare per il momento: siamo ai livelli registrati questa mattina a Piazza San Marco. Vigili del fuoco pronti ad entrare in azione: a Venezia il record di soccorsi con 640 interventi, 120 in più rispetto a Venezia e più del doppio di quelli registrati tra Torino, Cuneo e Verbania. Tramite Twitter, il sindaco <b>Luigi Brugnano</b> ha detto grazie a tutti coloro che in queste ore si stanno dando da fare per la città: <i>«Ai giovani impegnati con don Luca per togliere l’acqua che sta distruggendo i mosaici del 1140 a Murano. Alla ditta che domani interverrà a sistemare il tetto dell’abside. A quanti in questi giorni si stanno dando da fare per difendere il nostro patrimonio culturale»</i>. (Aggiornamento di Massimo Balsamo)</p>
      <p>
        <a href="https://www.skylinewebcams.com/it/webcam/italia/veneto/venezia/piazza-san-marco.html">
          <b>Qui la diretta video live dell’acqua alta in Piazza San Marco a Venezia</b>
        </a>
      </p>
      <h4>ACQUA ALTA VENEZIA, NUOVO PICCO DOMANI ALLE 11.55</h4>
      <p>Le <b>previsioni meteo</b> non portano buone notizie. Domani piogge intense e raffiche di vento porteranno un nuovo picco di <b>acqua alta </b>a<b> Venezia</b> poco prima di mezzogiorno, alle 11.55: come riporta il Corriere della Sera, non dovrebbe superare il metro e venti centimetri. Disagi per i residenti e numerosi danni a case ed edifici, particolare attenzione al centro storico e alla Basilica di San Marco. Domani, sabato 16 novembre, resterò chiuso il Museo Guggenheim: <i>«A causa del perdurare della situazione metereologica avversa, per ragioni di sicurezza il museo rimarrà chiuso anche domani sabato 16 e domenica 17 novembre. Ci scusiamo per il disagio e vi ringraziamo per i continui messaggi di affetto che ci state inviando»</i>. Anche domani scuole chiuse: l’annuncio arriva dal sindaco Luigi Brugnaro, l’ordinanza coinvolge anche gli istituti delle isole, al Lido e Pellestrina. (Aggiornamento di Massimo Balsamo)</p>
      <h4>ACQUA ALTA VENEZIA: DOMANI ALLERTA ROSSA IN TUTTO IL VENETO</h4>
      <p>Nuovi aggiornamenti sulla situazione di <b>Venezia</b>, messa in ginocchio dall’<b>acqua alta</b>. La Protezione Civile ha emesso per domani un’<b>allerta rossa sul Veneto Centro-Nord</b>, mentre un’allerta arancione sugli altri settori della Regione. <b>Paola De Micheli</b>, ministro delle Infrastrutture, ha spiegato che il Governo si trova di fronte il momento dell’emergenza e per questo motivo sono stati conferiti poteri commissariali al Sindaco di utilizzare risorse già stanziate e per ripristinare una situazione vicina alla normalità: <i>«Laddove fossero necessari ulteriori esborsi il governo è pronto. Poi abbiamo di fronte un’altra grande sfida e cioè quella di affrontare Venezia nella sua complessitaà»</i>, riporta Sky Tg 24. Purtroppo c’è da registrare un <b>dramma</b>: <b>due persone, madre e figlio rispettivamente di 70 e 40 anni, sono state rinvenute senza vita nella loro casa nel sestiere Castello</b>. Secondo una primissima ricostruzione, i due sarebbero stati avvelenati dal monossido di carbonio. (Aggiornamento di Massimo Balsamo)</p>
      <h4>ACQUA ALTA VENEZIA, ZAIA SCRIVE A BORRELLI</h4>
      <p>Nuovo allarme <b>acqua alta a Venezia</b> con la marea salita fino a 154 centimetri, ma è atteso un nuovo picco di 130 centimetri per domenica 17 novembre: ritoccata verso l’alto la precedente previsione, che parlava di 120 centimetri. Come riporta Sky Tg 24, il governatore <b>Luca Zaia</b> ha inviato una lettera al capo della Protezione Civile Nazionale <b>Angelo Borrelli</b>: l’esponente della Lega ha chiesto la nomina del sindaco <b>Luigi Brugnaro</b> a Commissario di Governo per la città di Venezia e il suo territorio comunale. Come dicevamo, l’acqua alta ha causato danni ingenti: come riporta l’Ansa, il bilancio è di cinque vaporetti irrimediabilmente danneggiati e sei approdi semi-distrutti. <i>«Solo per i vaporetti, completamente da rifare, siamo su una stima di 5 mln. Rifare interamente un approdo poi,può voler dire dai 4 ai 6 mesi di lavoro»</i>, le parole del direttore generale del gruppo Avm<b> Giovanni Seno</b>. (Aggiornamento di Massimo Balsamo)</p>
      <h4>ACQUA ALTA VENEZIA, CHIUSA SAN MARCO: SOSPESI VAPORETTI</h4>
      <p>Il <b>Sindaco di Venezia Luigi Brugnaro</b> è stato <b>nominato nuovo Commissario</b> <b>per l’emergenza acqua alta in città</b>: ad annunciarlo il Ministro per i Rapporti con il Parlamento <b>Federico D’Incà</b> in un tweet dopo l’incontro in Prefettura a Venezia terminato poco fa, «i<i>l sindaco Luigi Brugnaro è stato nominato commissario per l’emergenza e con lui ho fatto un sopralluogo a Venezia. La situazione è complessa ma lo Stato c’è e il Governo è pronto a fare tutto ciò che è necessario per proteggere questa preziosa</i>». Lo stesso Brugnaro – che segue così la scia dei sindaci-commissari come già positivamente sperimentato a Genova con <b>Bucci dopo la tragedia del Ponte Morandi</b> – prima dell’annuncio del Governo aveva spiegato «<i>Gli abitanti stanno tirando fuori acqua delle case. Con la nomina del sindaco a commissario riusciremo per la prima volta a restituire qualche soldo a chi ha perso denaro per i danni subiti. Bisogna assolutamente e rapidamente costruire il Mose, in trasparenza</i>». Nel frattempo l’emergenza alta marea si fa consistente con il <a href="https://www.ilsussidiario.net/news/federica-pellegrini-a-venezia-lacqua-non-si-fermera-la-gente-spala-mera/1949560/"><b>70’% del Centro Storico di Venezia dichiarato inagibile e sommerso:</b></a> poco dopo le ore 11 la marea ha superato il mezzo metro di altezza ed è stata <b>sospesa la circolazione dei vaporetti</b> e di tutti i servizi di trasporto pubblico. La Laguna è semi-deserta e il sindaco ha anche <b>chiuso Piazza San Marco</b> al pubblico onde evitare problemi di sicurezza per forze dell’ordine, turisti e cittadini. L’emergenza dovrebbe leggermente placarsi nelle prossime ore, non arrivando ai record di due notti fa ma il CentroMaree è in costante aggiornamento con le nuove stime in modo da prevedere il più possibile eventuali nuove emergenze.</p>
      <h4>SAN MARCO ALLAGATA: MALTEMPO TARTASSA VENEZIA</h4>
      <p>Peggiora e non poco la situazione a <b><a href="https://www.ilsussidiario.net/news/acqua-alta-a-venezia-nel-pavimento-di-san-marco-una-lezione-per-tutti/1949081/">Venezia che già da 4 giorni vive il dramma dell’acqua alta da record</a>:</b> dopo il picco massimo di due notti fa (<a href="https://www.ilsussidiario.net/news/acqua-alta-venezia-allerta-meteo-video-140-cm-in-laguna-piazza-s-marco-allagata/1948259/"><b>187 cm di alta marea</b></a>) la previsione del <b>Comune di Venezia e del Centro Maree</b> rivede e peggiora la stima per le prossime ore. Non più 145-150 cm, ma addirittura <b>160 cm su livello mare</b> è la quota che dovrebbe raggiungere l’acqua alta a Venezia con picco massimo alle 11.20; «<i>rinforzo venti di scirocco. Venerdi 15 massimo 160cm alle ore 11:20. Si invita a seguire gli aggiornamenti tramite i canali Telegram Centro Maree Informa, Centro Maree Avvisa e il sito internet</i>», si legge nel bollettino del Comune di Venezia. In città sono già suonate le sirene e gli allarmi acustici per segnalare l’assoluto stato di emergenza e il consiglio di evitare il più possibile uscite dagli edifici: al momento è il vento il <b>maggiore rischio per l’acqua alta</b>, con movimenti costanti sulla Laguna che non aiutano la già difficile situazione per negozi, edifici e canali. Il sindaco di Venezia <b>Luigi Brugnaro,</b> prima di raggiungere l’ex <b>Ministro Salvini</b> in visita ai luoghi più devastati di questi giorni, ha scritto sui social «<i>cittadini e turisti, evitate gli spostamenti. Un’altra giornata di allerta per Venezia. Il vento di scirocco continua a soffiare. Vi invito a evitare gli spostamenti e a tenervi aggiornati sul livello dell’acqua con il Centro Maree. Serve la collaborazione di tutti. Grazie</i>».</p>
      <h4>ALLARME ACQUA ALTA VENEZIA, MAREA PEGGIORA</h4>
      <p>La situazione di massima allerta comprende anche la <a href="https://www.ilsussidiario.net/news/acqua-alta-a-venezia-sgarbi-mose-necessario-subito-unauthority-per-la-bellezza/1949362/"><b>Basilica e la Piazza di San Marco</b></a>: i pavimenti, le opere d’arte e le finestre del gioiello cristiano. I pochi turisti si accalcano sulle passerelle sospese sull’acqua che sale sempre di più e nel giro di qualche ora non si avrà più la <b>possibilità di accedere alla Piazza</b> che assomiglia sempre di più alla “piscina” vista due giorni fa durante il momento di massima allerta sulla Laguna. «<i>Per quanti fondi destinare a Venezia dopo lo stato di emergenza di queste ore attendiamo la puntuale ricognizione dei fabbisogni e degli interventi che il sindaco ci ha garantito farà nei prossimi giorni e quando avremo il quadro complessivo stanzieremo quanto necessario per le opere di ripristino, e con il ministro Franceschini anche per gli interventi sui beni culturali</i>», spiega il <a href="https://www.ilsussidiario.net/news/venezia-acqua-alta-quando-il-mose-oggi-cdm-tecnico-si-valuta-stato-di-emergenza/1949126/"><b>Premier Conte</b></a> in una intervista al Corriere della Sera dove ribadisce l’intervento del <b>CdM con 20 milioni di euro, lo stato di emergenza su Venezia</b> e l’impegno a <a href="https://www.ilsussidiario.net/news/perche-il-mose-non-funziona-lesperto-nasce-morto-e-solo-un-esercizio-di-calcolo/1948760/"><b>concludere il Mose entro e non oltre il 2021</b></a>. In visita ai luoghi più colpiti assieme al <b>Governatore Zaia</b>, il leader della Lega <b>Matteo Salvini</b> scrive su Twitter «<i>Ora a Venezia con Luca Zaia per incontrare cittadini e commercianti, in contatto e al lavoro anche per tutte le altre città italiane colpite dal maltempo</i>».</p>
      <figure>
        <iframe data-src="https://twitter.com/comunevenezia/status/1195241045237342208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/plebiscito_eu/status/1195250283733016576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ultime-notizie-ultimora-oggi-nuova-allerta-acqua-alta-a-venezia-16-novembre/1949944/"/>
        <a href="https://www.ilsussidiario.net/news/ex-ilva-incontro-fra-i-sindacati-e-arcelormittal-altiforni-spenti-dal-12-dicembre/1949620/"/>
        <a href="https://www.ilsussidiario.net/news/acqua-alta-venezia-allerta-meteo-rossa-diretta-video-oggi-nuovo-picco-alle-11-55/1949942/"/>
        <a href="https://www.ilsussidiario.net/news/terremoto-oggi-m-3-7-in-calabria-ingv-ultime-scosse-altri-tre-sismi-a-cosenza/1949962/"/>
        <a href="https://www.ilsussidiario.net/news/acqua-alta-a-venezia-lex-sindaco-mose-inagibile-colpa-di-un-decreto-che-manca/1949636/"/>
        <a href="https://www.ilsussidiario.net/news/santa-margherita-di-scozia-si-celebra-il-16-novembre-la-protettrice-di-edimburgo/1945401/"/>
      </related>
    </article>
  </body>
</html>