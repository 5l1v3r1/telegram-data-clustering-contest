<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547513.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%87%DB%8C%DA%86-%D8%AA%D8%A7%D8%AB%DB%8C%D8%B1%DB%8C-%D8%AF%D8%B1-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%D9%86%D8%AF%D8%A7%D8%B1%D8%AF--%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86-%D8%A8%D9%87-%D8%B4%D8%AF%D8%AA-%D8%A8%D8%B1%D8%AE%D9%88%D8%B1%D8%AF-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T22:55:00+00:00"/>
    <meta property="og:title" content="افزایش قیمت بنزین هیچ تاثیری در قیمت کالاها ندارد/ با متخلفان به شدت برخورد خواهد شد"/>
    <meta property="og:description" content="رئیس سازمان صنعت، معدن و تجارت سیستان و بلوچستان با بیان اینکه افزایش قیمت بنزین هیچ تاثیری در قیمت کالاها ندارد، گفت: با متخلفانی که در بازار اخلال ایجاد کنند به شدت برخورد خواهد شد."/>
  </head>
  <body>
    <article>
      <h1>افزایش قیمت بنزین هیچ تاثیری در قیمت کالاها ندارد/ با متخلفان به شدت برخورد خواهد شد</h1>
      <address>
        <time datetime="2019-11-15T22:55:00+00:00">15 Nov 2019, 22:55</time>
      </address>
      <p>رئیس سازمان صنعت، معدن و تجارت سیستان و بلوچستان با بیان اینکه افزایش قیمت بنزین هیچ تاثیری در قیمت کالاها ندارد، گفت: با متخلفانی که در بازار اخلال ایجاد کنند به شدت برخورد خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ نادر میرشکار در گفت وگو با <a href="http://Asrehamoon.ir/">عصرهامون</a>، با بیان اینکه هرگونه افزایش قیمت به بهانه افزایش قیمت بنزین ممنوع است، گفت: افزایش قیمت بنزین نمی تواند روی قیمت تمام شده کالاهای بازار تاثیر محسوسی بگذارد. <br/><br/>وی افزود: حمل و نقل کالاها با ناوگان حمل و نقل جاده ای گازوئیل سوز انجام می شود.<br/><br/>وی ادامه داد: دستگاه های دولتی و ستاد تنظیم بازار حق افزایش قیمت ندارند و در صورت مشاهده هر گونه تخلف بی تردید با متخلفین برخورد جدی خواهد شد.<br/><br/>رئیس سازمان صمت استان تصریح کرد: همچنین در راستای جلوگیری از بروز هر گونه بی نظمی و سواستفاده احتمالی، افزایش قیمت برخی کالاها که اعمال آن پیش از بالا رفتن قیمت بنزین مصوب شده بود، لغو شد.  <br/><br/>میرشکار اظهار کرد: تاکید می شود، هرگونه افزایش قیمت کالاها تخلف است و بازرسین اصناف و تعزیرات حکومتی بازرسی ها را تشدید می کنند.<br/><br/>این مقام مسئول میزان ذخیره سازی کالاهای اساسی در استان را مناسب ارزیابی کرد و افزود: تمهیدات لازم جهت ذخیره سازی کالاهای اساسی از جمله گندم، شکر، برنج، گوشت، مرغ، جو و سویا در استان صورت پذیرفته و هم اکنون ذخایر مناسبی در استان داریم.<br/><br/>میرشکار با بیان اینکه از امروز به طور ویژه رصد و قیمت ها در بازار اعمال خواهد شد، گفت: رصد و پایش روزانه بازار در دستور کار ستادهای تنظیم بازار کل کشور است و اصناف با رعایت سود مصوب و قانونی خود می توانند به ثبات قیمت ها کمک کنند.<br/><br/>وی در پایان با اشاره به اینکه با عوامل مخل بازار در روند اجرای طرح افزایش قیمت بنزین برخورد جدی می شود، از مردم خواست تا نسبت به هرگونه جوسازی ها و اخبار و ادعاهای بی اساسی که مطرح می شود بی توجه باشند.<br/><br/>انتهای پیام/</p>
    </article>
  </body>
</html>