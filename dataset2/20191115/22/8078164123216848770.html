<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_16/ma-procione-davvero-pericoloso-00d8b1b4-07eb-11ea-8951-efe1bce1b1d2.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Ma il procione è davvero pericoloso?"/>
    <meta property="og:description" content="La storia di Remigio, che vive ancora in famiglia, e quella di Lucio, l’esemplare sequestrato a Milano. Il limite delle leggi? Non tengono conto degli affetti"/>
  </head>
  <body>
    <article>
      <h1>Ma il procione è davvero pericoloso?</h1>
      <h2>La storia di Remigio, che vive ancora in famiglia, e quella di Lucio, l’esemplare sequestrato a Milano. Il limite delle leggi? Non tengono conto degli affetti</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Anna Mannucci</a></address>
      <p><b>Remigio viveva tranquillo a San Stino di Livenza (Ve)</b>, in un giardino messo in sicurezza per non farlo scappare e attrezzato per lui, fornito di una gabbia arricchita di giochi e distrazioni. Ma lo scorso agosto il suo proprietario, per senso civico, ha denunciato il possesso del piccolo mammifero non originario delll’Italia, ai sensi degli art.26 e 27 del decreto legislativo 15 dicembre 2017 n.230, in adeguamento al regolamento Ue n. 1143/2014 per prevenire e gestire l’introduzione e la diffusione di specie esotiche invasive, così viene catalogato il simpatico orsetto lavatore, nome scientifico Procyon lotor.</p>
      <p>La denuncia era condizione indispensabile per poter continuare a tenere legalmente il procione, che ora ha quattro anni. Ma il proprietario Roberto Dametto, che l’aveva ricevuto in regalo nel 2016, non sapeva che Remigio era anche in un altro elenco, quello degli animali cosiddetti «pericolosi», secondo la lista del 1996 allegata alla legge 150/92. Così ben sette tra funzionari Asl e carabinieri forestali Cites di Mestre si sono presentati a casa di Remigio e hanno denunciato Dametto per «detenzione di animale potenzialmente pericoloso per l’incolumità e la salute pubblica». Fino a ora, per fortuna, Remigio non è stato sequestrato e portato via dalla sua famiglia, anche grazie al veterinario Angelo Troi, il quale ha dichiarato che il procione è in salute, è tenuto in condizioni di benessere e sicurezza contro la fuga, e che per lui essere portato in un centro di recupero, anche se attrezzato, sarebbe un disagio notevole. Inoltre, si avvicinano l’inverno e il letargo e per questo animale sarebbe molto rischioso, anche letale, non passarlo nella sua casa abituale. E, aggiungiamo noi, sarebbe lontano dai suoi affetti.</p>
      <p>Il problema principale delle legge sugli animali «pericolosi» è che considera gli animali come oggetti, tavolini, soprammobili, e non tiene conto delle loro esigenze emotive, delle loro abitudini, dei loro legami affettivi. Strappare Remigio, come anche Lucio, <a href="https://milano.corriere.it/notizie/cronaca/19_novembre_04/baggio-ristorante-un-procione-guinzaglio-bloccato-carabinieri-ef4dc544-ff00-11e9-aa9d-60f7e515e47b.shtml">altro procione sequestrato a Milano pochi giorni fa e portato in un centro in Emilia Romagna</a>, alla loro famiglia di adozione comporta stress e sofferenza, per tutti, umani e non umani. C’è dunque da rivedere, riscrivere, questa legge e la relativa lista delle specie appunto definite «pericolose», perché contiene animali in realtà non pericolosi e non ne elenca altri che invece lo sono.</p>
    </article>
  </body>
</html>