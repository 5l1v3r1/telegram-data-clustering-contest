<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/15/globiavat-158-kyshti-za-gosti-shte-vryshtat-nad-43-mln-lv.429830"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Глобяват 158 къщи за гости, ще връщат над 43 млн. лв."/>
    <meta property="og:description" content="Останалите 95 проекта са с частична санкция - 3,3 млн. лв. | Dnes.bg"/>
  </head>
  <body>
    <article>
      <h1>Глобяват 158 къщи за гости, ще връщат над 43 млн. лв.</h1>
      <h2>Останалите 95 проекта са с частична санкция - 3,3 млн. лв.</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Държавният фонд "Земеделие" (ДФЗ) открива процедура по издаване на актове за установяване на публично държавно вземане във връзка с проверка на къщи за гости, съобщиха от фонда.</p>
      <p>До момента са обработени 276 от общо 288 проекта, получили финансиране за изграждане по ПРСР 2007-2013 г. <br/>Открити засега са 253 производства за общо 46,4 млн. лв. От тях 158 проекта са с наложена пълна санкция от 100 процента за общо 43,1 млн. лв.</p>
      <p>Останалите 95 проекта са с частична санкция, която възлиза на 3,3 млн. лева.</p>
      <p>Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции.</p>
      <p>Санкциите, които ДФЗ - Разплащателна агенция налага, са в резултат на събраните документи и информация по време на извършване на проверките от страна на фонда. Съгласно правилата се определя и размерът, подлежащ на възстановяване на част или цялата получена безвъзмездна финансова помощ - в съответствие със степента, тежестта и продължителността на установените нарушения.</p>
      <p>Най-честите нарушения при проектите за къщи за гости, констатирани от ДФЗ - РА, са свързани с неизпълнение на показателите на одобрения бизнес план. По-конкретно, установените нарушения за неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката.</p>
      <p>От ДФЗ припомнят, че по разпореждане на министъра на земеделието, храните и горите през юни тази година бяха проверени всички проекти, получили финансиране за изграждане на къщи за гости по ПРСР 2007-2013 г., за които 5-годишният период на мониторинг не беше изтекъл.</p>
      <p>Екипите на ДФЗ провериха общо 295 къщи за гости. От тях 288 проекта бяха в период на мониторинг и 7 - в извън мониторингов период, по постъпили сигнали на журналисти. Проверките бяха извършени в присъствието на медиите. Общата субсидия за всички 288 къщи за гости възлиза на 81 млн. лв.</p>
    </article>
  </body>
</html>