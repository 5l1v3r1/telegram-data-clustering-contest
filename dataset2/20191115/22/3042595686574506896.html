<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ukomfortabelt-samarbeid-med-norske-myndigheter/71826683"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T22:09:10+00:00"/>
    <meta property="og:title" content="- Ukomfortabelt samarbeid med norske myndigheter"/>
    <meta property="og:description" content="Frode Bergs russiske advokat sier situasjonen har vært frustrerende på grunn av manglende informasjon."/>
  </head>
  <body>
    <article>
      <h1>- Ukomfortabelt samarbeid med norske myndigheter</h1>
      <h2>Frode Bergs russiske advokat sier situasjonen har vært frustrerende på grunn av manglende informasjon.</h2>
      <address><time datetime="2019-11-15T22:09:10+00:00">15 Nov 2019, 22:09</time> by <a rel="author">Jesper Nordahl Finsveen</a></address>
      <p>Fredag kveld kunne Frode Berg legge ut en video der han forteller at han er trygt på plass i Litauen og klar til å reise hjem om kort tid. Samme kveld gir Frode Bergs russiske advokat, Ilja Novikov, sitt første intervju etter at Berg har forlatt Russland.</p>
      <p>
        <b>Til Dagbladet beskriver advokaten de siste to åra som utfordrende, og prosessen som svært krevende. Selv har han håndtert flere liknende saker den siste tida, og har lyktes med å få flere klienter løslatt.</b>
      </p>
      <p>Novikov sammenlikner Frode Berg-saken med flere av de andre sakene han har håndtert det siste året.</p>
      <p>- De er omtrent like. En av mine ukrainske klienter, som ble løslatt i september, har tilbrakt ni måneder i fengsel. En annen har sittet inne fem år. Du kan aldri være sikker, og aldri vite hva kostnaden vil være ved å løslate noen fra Russland, sier advokaten.</p>
      <h3>- Ukomfortabelt og frustrerende</h3>
      <p>Novikov forteller til Dagbladet at han er glad Berg-saken nå er kommet til en ende. Selv beskriver han det som en stor lettelse at Frode Berg endelig kan reise hjem til Norge.</p>
      <p>- Det er storartet at vi endelig også klarte å få Berg ut, sier advokaten.</p>
      <p>
        <i>- Hvordan var samarbeidet med norske myndigheter?</i>
      </p>
      <p>
        <b>- Ukomfortabelt, svarer advokaten, og legger til:</b>
      </p>
      <p>- Manglende informasjon om den pågående prosessen har vært frustrerende, spesielt for Berg selv. Men de lyktes, tross alt, og det er det viktigste. Russland er en vanskelig partner uansett hvilket lands diplomati det dreier seg om.</p>
      <p>
        <i>- Hvordan har den siste tida vært, var du stressa i forrige uke?</i>
      </p>
      <p>- Nei, ikke i forrige uke. Vi visste det kom til å skje i dag, svarer Novikov, og viser til utleveringen.</p>
      <h3>Vil fortelle sin historie</h3>
      <p>Frode Berg forteller i en video på Facebook fredag kveld, at det har vært en tøff tid i russisk varetekt.</p>
      <p>- Jeg vil ikke gå inn på saken i denne omgang, men kommer tilbake med en pressekonferanse i nær framtid, sier Berg.</p>
      <p>Han forteller videre at han for tida er på en trygg plass i Litauen, for å roe ned og komme til hektene igjen.</p>
      <p>
        <b>- Jeg ser fram til å få møte familien i de nærmeste dagene, sier Berg og takker samtidig for støtten han har fått fra alle, spesielt familien.</b>
      </p>
      <p>- Jeg retter også en spesiell takk til Litauens president som har gjort en utveksling mulig, sier Berg.</p>
    </article>
  </body>
</html>