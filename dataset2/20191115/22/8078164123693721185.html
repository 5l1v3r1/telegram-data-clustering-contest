<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_16/app-gli-allarmiil-cane-spesa-prenotatanoi-famiglia-sott-acqua-4d4be7d6-08b4-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Venezia, una app per gli allarmi,il cane, la spesa prenotata«Noi, famiglia sott’acqua»"/>
    <meta property="og:description" content="«I libri e le carte da asciugare, sulle scale gli stivali pronti per tutti», i cani in braccio o a casa. La quotidianità e le tante strategie: «La regola? È l’eccezione»"/>
  </head>
  <body>
    <article>
      <h1>Venezia, una app per gli allarmi,<br/>il cane, la spesa prenotata<br/>«Noi, famiglia sott’acqua»</h1>
      <h2>«I libri e le carte da asciugare, sulle scale gli stivali pronti per tutti», i cani in braccio o a casa. La quotidianità e le tante strategie: «La regola? È l’eccezione»</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Francesco Battistini inviato a Venezia</a></address>
      <p>Si chiamerà pure Ulisse, che è nome buono per tutti i mari, ma in fondo è sempre un cane. «Un cirneco dell’Etna», con relativi bisogni. Appena l’acqua comincia a uscire dalle caditoie in calle, Giovanni lo sa, Ulisse ha la precedenza: prevenire è meglio che pulire. «La sera del disastro, l’ho portato subito giù. Era la prima cosa da fare. Perché voi magari non ci pensate ma un cirneco che vive a Venezia, poarèto, non ha i parchi delle altre città. Lasciarlo libero, è vietato. E poi dove andrebbe, se è tutto allagato?». Giusto: come si fa? «Eh, ci si arrangia... Lo si prende in braccio, lo si porta sui ponti. E gliela si fa fare lì».</p>
      <h4>Il tempo che si allarga</h4>
      <p>Vite allagate e un po’ legate: co l’aqua toca el cueo s’impara a nuàr, dicono i veneziani, e con le terga bagnate l’architetto Giovanni Leone ha imparato a nuotare nel 1981, quando da Catania arrivò qui per studiare. «Per molti, vivere sull’acqua è un’utopia. Per me, un progetto. Perché Venezia è la sedimentazione del vissuto, non la cartolina da turisti. <br/>Viverla, vuol dire capirla nei tempi che si prende. Con l’acqua alta, ogni minuto s’allarga. Cammini trascinando i piedi, non puoi avere fretta. Non è più il tempo della volontà, ma solo della necessità». Prima regola, dunque: «Quando l’acqua sale, la resa non è un’opzione». Seconda regola: «Nell’acqua granda si cammina in fila indiana, e dovrebbero spiegarlo ai turisti che invece non sanno leggere le regole dei luoghi e si mettono in circolo, bloccando il passaggio». Terza regola: «La regola è l’eccezione».</p>
      <h4>Le scorciatoie</h4>
      <p>A 58 anni — quasi 40 dei quali “d’adozione e d’elezione” in laguna —, Leone è diventato più veneziano del Leone di San Marco: «Tra catanesi e veneziani, c’è un tratto in comune: la resilienza. Io ho imparato a essere doppiamente capace di riorganizzare la mia vita nelle difficoltà». <br/>Ci si trova la mattina presto, in campo San Barnaba. Perché l’architetto è impegnato, premiato, riconosciuto: sono giorni alluvionati e bisogna spicciarsi, prima del nuovo pediluvio. «Come si vive con l’acqua granda? Così: se puoi, stai a casa. Altrimenti il ritmo è scandito dal quando, dal dove. Devi sempre farti una mappa mentale e se possibileandàr par fòdere, prendere le scorciatoie». L’architetto arreda le case coi Venini anni 50, ha biblioteche coltissime, sa raccontare questa città come pochi. S’è costruito una vasca di cemento al piano terra, «il mio caveau», per salvare quadri, vini e libri preziosi: «Ma stavolta, con questi livelli, non ha funzionato...». Vicino a edizioni litografate di Thomas Cook, tiene sulle scale decine di stivaloni pronti all’uso di tutta la famiglia, dividendo le ore fra il puro ragionare dei destini veneziani («dovremmo avere uno statuto speciale») e la ragion pratica del quotidiano.</p>
      <h4>Spesa e spazzatura</h4>
      <p>La spesa, per dire: «Noi la facciamo dai contadini, ma se arriva l’acqua chiamo il verduraio e fissiamo l’ora, per non restare fregati». Gli allarmi: «Abbiamo tutti l’app sul cellulare, io guardo anche le chat dei velisti». I ragazzi: «Adesso s’arrangiano, ma quand’erano bimbi te li caricavi in spalla e via, per portarli a scuola. C’è di buono che qui non esistono le giustifiche, per questi ritardi: arrivi mezz’ora dopo e le maestre capiscono benissimo». Gli elettrodomestici: «Al piano terra, la mia lavatrice l’ho sopraelevata: è anche più comoda...». La spazzatura: «Se c’è acqua, i carretti non passano e si porta tutto al barcone sul Canal grande». Le consegne: «I corrieri a volte funzionano fin troppo bene. Ci tengono a portarti le cose. Col rischio che magari, quel che hai ordinato, caschi in acqua». Gli appuntamenti: «Devi organizzarti. L’altra mattina alle otto, dal medico, un ragazzo era con le scarpette. Pensava di far presto. Ma è arrivata la marea e lui è rimasto bloccato fino alle due». <br/>Un figlio l’aspetta, l’acqua sta risalendo, l’architetto fa veloce: «In questi momenti, siamo tutti come i coniglietti Duracell, non possiamo fermarci...». Con l’acqua alla gola, mai e poi mai: «Si sta sempre su: all’acqua alta, non gliela si può dar vinta».</p>
      <p>© RIPRODUZIONE RISERVATA</p>
    </article>
  </body>
</html>