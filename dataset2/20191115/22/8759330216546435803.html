<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903924/zweden-houden-finland-gezelschap-op-ek-roemeni-blijft-in-de-wachtkamer.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T22:44:00+00:00"/>
    <meta property="og:title" content="Zweden houden Finland gezelschap op EK: Roemenië blijft in de wachtkamer"/>
    <meta property="og:description" content="De EK-kwalificatiewedstrijden van vrijdagavond zijn uitgedraaid op een Scandinavisch feestje. Finland wist zich eerder op de avond voor de eerste keer ooit te plaatsen voor een eindtoernooi: Zweden zal de Finnen gezelschap houden tijdens het EK van 2020 en ook Denemarken ligt op koers."/>
  </head>
  <body>
    <article>
      <h1>Zweden houden Finland gezelschap op EK: Roemenië blijft in de wachtkamer</h1>
      <address>
        <time datetime="2019-11-15T22:44:00+00:00">15 Nov 2019, 22:44</time>
      </address>
      <p>
        <b>De EK-kwalificatiewedstrijden van vrijdagavond zijn uitgedraaid op een Scandinavisch feestje. Finland wist zich eerder op de avond voor de eerste keer ooit te plaatsen voor een eindtoernooi: Zweden zal de Finnen gezelschap houden tijdens het EK van 2020 en ook Denemarken ligt op koers.</b>
      </p>
      <p><b>Groep D<br/></b>De Denen namen het in eigen huis op tegen voetbaldwerg Gibraltar en deden wat ze moesten doen: Robert Skov profiteerde van geklungel in de zestien meter, Christian Gytkjaer strafte een inschattingsfout van doelman Kyle Goldwin af, Martin Braithwaite schoot de 3-0 binnen na wederom weinig overtuigend keeperswerk en Skov zorgde voor extra feestvreugde met zijn geplaatste 4-0. Christian Eriksen maakte in de slotfase het halve dozijn voel.</p>
      <p>Het zag er lange tijd naar uit dat Denemarken zich vrijdag al plaatste voor het EK. Concurrent Zwitserland werd in Sankt Gallen lange tijd op 0-0 gehouden door Georgië, maar drukte in de slotfase alsnog door. Cedric Itten kon een kwartier voor tijd vrij inkoppen en bracht de Zwitsers in vervoering: 1-0. Denemarken en Zwitserland klimmen nu allebei over koploper Ierland heen. De Zwitsers kunnen tegen Gibraltar hun EK-ticket veiligstellen, Denemarken heeft genoeg aan een punt in een rechtstreeks duel met de Ieren.</p>
      <p><b>Groep F<br/></b>Zweden zal voor de zesde keer op rij van de partij zijn op een EK. De Scandinavische ploeg moest winnen op bezoek bij Roemenië en voldeed met verve aan die opdracht. Marcus Berg kopte op aangeven van Emil Forsberg de 0-1 binnen en bereidde ook de 0-2 van Robin Quaison voor.</p>
      <p>De Zweden kwamen niet meer in de problemen en maakten Roemenië kansloos voor directe kwalificatie. De ploeg van onder andere Razvan Marin, Nicolae Stanci en Ianis Hagi zal zich nu via de play-offs moeten zien te plaatsen.</p>
      <p>Spanje was al zeker van plaatsing en maakte er in Cádiz een feestwedstrijd van tegen Malta: de hekkensluiter werd op de pijnbank gelegd en moest liefst zeven tegengoals slikken. Van de zeven verschillende doelpuntenmakers was Santi Cazorla de meest opvallende: de 34-jarige spelmaker scoorde in 2015 voor het laatst voor de nationale ploeg, onderging sindsdien diverse operaties en leek te moeten vrezen voor zijn carrière, maar bekroonde vrijdagavond zijn bewonderenswaardige comeback.</p>
      <figure>
        <iframe data-src="https://twitter.com/ElevenSportsBEn/status/1195438686084587520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Groep J<br/></b>Na de EK-kwalificatie van Finland was de koers al gelopen in Groep J. Italië was al geplaatst en handhaafde zijn maximale score tegen Bosnië-Herzegovina. Francesco Acerbi en Lorenzo Insigne sloegen voor rust het beslissende gaatje en Andrea Belotti tekende in de tweede helft voor 0-3 na een knap opgebouwde aanval.</p>
    </article>
  </body>
</html>