<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_16/italia-rigenera-big-affanno-bernardeschi-ad-insigne-florenzi-b6e6fc44-084b-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="L’Italia rigenera i big in affanno: da Bernardeschi ad Insigne a Florenzi"/>
    <meta property="og:description" content="Uno può essere un caso. Due una coincidenza. Ma tre “rigenerati” in azzurro rispetto al club, fanno pensare: ecco le ragioni"/>
  </head>
  <body>
    <article>
      <h1>L’Italia rigenera i big in affanno: da Bernardeschi ad Insigne a Florenzi</h1>
      <h2>Uno può essere un caso. Due una coincidenza. Ma tre «rigenerati» in azzurro rispetto al club, fanno pensare: ecco le ragioni</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Paolo Tomaselli, inviato a Zenica</a></address>
      <p>Bernardeschi, Florenzi, Insigne. Uno può essere un caso. Due una coincidenza. Ma tre “rigenerati” in azzurro rispetto al club, fanno pensare. All’effetto benefico della Nazionale, ma anche alle magagne delle squadre in campionato. Obiezione classica: gli avversari delle qualificazioni all’Europeo non valgono quelli affrontati con Juve, Roma e Napoli. Contro-obiezione: posizione, qualità, intensità sono così diversi che non conta solo lo spessore di chi sta di fronte. L’identità e lo spirito della squadra di Mancini fanno la differenza.</p>
      <h4>Bernardeschi</h4>
      <p>Caso numero uno: Bernardeschi nella Juventus si applica da trequartista con grande attenzione tattica, per equilibrare il peso delle due punte e cercare di fare bene le due fasi. Senza però trovare mai lo spunto da uomo assist e ancora meno da uomo gol. Contro il Milan è stato sostituito e si è beccato pure i fischi. Un caso in piena regola, passato in secondo piano solo per la questione Ronaldo. In Nazionale da esterno del tridente lo juventino appena allunga la falcata fa la differenza. Come nella bellissima azione del vantaggio azzurro in Bosnia. Solo una coincidenza?</p>
      <h4>Florenzi</h4>
      <p>Caso numero due: Florenzi nella Roma non gioca da sei partite per scelta tecnica dell’allenatore Fonseca. “Sarà più riposato” aveva chiosato Mancini con una battuta a Coverciano. E in effetti il terzino destro della Nazionale ha spinto, ha innescato l’azione del primo gol e ha lottato in difesa, senza mostrare cali di tensione o di ritmo. Un segnale incoraggiante per il c.t., che lo ritiene un uomo importante anche nello spogliatoio. Per Fonseca, chissà.</p>
      <h4>Insigne</h4>
      <p>Caso numero tre: Insigne nel Napoli sente il peso della fascia di capitano della squadra della sua città. Tra tribune e sostituzioni le incomprensioni con Ancelotti non sono mancate. A Zenica il numero 10 ha segnato un gol da numero 10, con un colpo da biliardo, ma si è distinto anche per il pressing e per il costante movimento a rientrare tra le linee che gli chiede Mancini, marchio di fabbrica della sua Nazionale. La parola d’ordine è identità. Lo spirito è quello di un club. Ma dove si gioca con le idee chiare. E col sorriso.</p>
    </article>
  </body>
</html>