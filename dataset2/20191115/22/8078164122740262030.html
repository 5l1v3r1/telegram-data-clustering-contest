<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_16/los-angeles-ecco-residence-le-capsule-3-m-800-dollari-mese-bef40bf6-0793-11ea-b2e9-a925197cc31f.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Los Angeles, ecco il residence con le capsule di 3 m² a 800 dollari al mese"/>
    <meta property="og:description" content="Sono novanta i  giovani che vivono a &quot;UP(st)ART&quot;, struttura nel cuore della &quot;città degli angeli&quot;"/>
  </head>
  <body>
    <article>
      <h1>Los Angeles, ecco il residence con le capsule di 3 m² a 800 dollari al mese</h1>
      <h2>Sono novanta i  giovani che vivono a "UP(st)ART", struttura nel cuore della "città degli angeli"</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Francesco Tortora</a></address>
      <p>Sognano di conquistare Hollywood, ma intanto vivono in mini-case da 3 metri quadrati. Sono <b>una novantina i giovani americani</b> che alloggiano a UP(st)ART, residence composto da minuscole capsule nella "città degli angeli". Gli ospiti - racconta il quotidiano francese <a href="https://immobilier.lefigaro.fr/article/a-los-angeles-des-habitants-vivent-dans-moins-de-3-m2-pour-800-dollars-par-mois_a28d1854-055e-11ea-966a-e596318edd1f/">Le Figaro</a> - sono per lo più giovani artisti e l'affitto di ogni alloggio è di 800 dollari al mese. Prezzo per niente economico, ma <b>sicuramente più basso</b> rispetto alle abitazioni in locazione a Los Angeles.</p>
      <p> </p>
      <h4>Il residence</h4>
      <p><a href="https://www.corriere.it/moda/news/cards/dove-dormire-una-capsula-ecco-nove-hotel-mini-stanze-macro-tecnologia/new-japan-capsule-hotel-cabana-osaka_principale.shtml">Le mini-case si ispirano alle celebri capsule degli hotel giapponesi</a>. Jeremiah Adler, che ha lanciato il residence tre anni fa, dichiara che le sue capsule <b>costano circa la metà dell'affitto medio di un monolocale</b> a Los Angeles, una delle città più costose degli Stati Uniti dopo New York e San Francisco. Ogni sala di UP(st)ART può ospitare fino a sei "capsule": ogni alloggio <b>è largo 1 metro e 22 cm e lungo 2 metri e 44 cm</b> e comprende un letto, ventilazione, un'asta dove appendere i vestiti e alcuni scomparti per riporre scarpe e altri oggetti personali. Il tutto è separato da una tenda per conferire una parvenza di intimità. </p>
      <h4>La testimonianza</h4>
      <p>La 26enne Kay Wilson si è appena trasferita a Los Angeles da Bethlehem, città a nord di Filadelfia. In Pennsylvania la parrucchiera viveva in un monolocale tutto suo, ma considera le capsule "accoglienti": "Non potevo permettermi un monolocale a Los Angeles - spiega -. Dovevo sborsare dai 1.300 dollari in su al mese. Per adesso <b>guadagno il salario minimo di 13 dollari all'ora</b>". Gli ospiti del residence possono usufruire di una gamma di servizi particolarmente interessanti. Oltre alla posizione centrale della struttura, il residence offre una <b>palestra, lezioni di danza, uno studio di registrazione, uno studio d'arte</b>, per non parlare della pulizia e della lavanderia gratuite. Secondo Dana Cuff, architetto e urbanista che insegna all'Università della California (UCLA) a Los Angeles, nei prossimi anni sempre più metropoli si doteranno di strutture simile a causa della carenza di case: "Dobbiamo sviluppare una vasta gamma di soluzioni per rendere gli alloggi disponibili. Per me, la "colocation", la condivisione di capsule,  sono sintomi di questo profondo bisogno di soluzioni alternative". </p>
    </article>
  </body>
</html>