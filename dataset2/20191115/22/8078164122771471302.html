<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_16/cinque-uccelliniin-attesa-cibolo-scatto-dell-annonel-giardino-casa-56aeb5f2-08b3-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Cinque uccellini in attesa del cibo: lo scatto dell’anno nel giardino di casa"/>
    <meta property="og:description" content="Giacomo Redaelli, 16 anni: farò il fotografo naturalista. «Sinfonia N. 5» ritrae cinque codibugnoli sul ramo di un acero mentre aspettano l’imboccata della madre (sfuocata in primo piano)"/>
  </head>
  <body>
    <article>
      <h1>Cinque uccellini in attesa del cibo: lo scatto dell’anno nel giardino di casa</h1>
      <h2>Giacomo Redaelli, 16 anni: farò il fotografo naturalista. «Sinfonia N. 5» ritrae cinque codibugnoli sul ramo di un acero mentre aspettano l’imboccata della madre (sfuocata in primo piano)</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Elvira Serra</a></address>
      <p>L’ha chiamata «Sinfonia N. 5», perché pare proprio che i protagonisti stiano cantando. In realtà, i cinque codibugnoli sul ramo di un acero stanno solo aspettando la mamma con la loro pappa. E l’autore è riuscito a fermare quel preciso istante in cui i piccoli becchi sono aperti all’unisono, mentre la madre appare sfuocata in primo piano. Ammette: «Non mi sono subito reso conto della foto che avevo fatto, avevo scattato a raffica». Se ne sono resi conto nella giuria del «Nature Photographer of the Year 2019», che il 9 novembre a Ede, in Olanda, ha premiato il sedicenne Giacomo Redaelli per la categoria giovani davanti a mamma Barbara, papà Massimo e al gemello Tommaso.</p>
      <slideshow>
        <figure>
          <img src="https://images2.corriereobjects.it/methode_image/2019/10/16/Scienze/Foto%20Gallery/%c2%a9%20Yongqing%20Bao%20-%20Wildlife%20Photographer%20of%20the%20Year.jpeg_1_MGTHUMB-INTERNA.jpg"/>
          <figcaption>Ambiente e animali, le foto vincitrici del Wildlife Photographer Of The Year 2019</figcaption>
        </figure>
        <figure>
          <img src="https://images2.corriereobjects.it/methode_image/2019/10/16/Scienze/Foto%20Gallery/%c2%a9%20Alejandro%20Prieto%20-%20Wildlife%20Photographer%20of%20the%20Year_1_MGTHUMB-INTERNA.jpg"/>
          <figcaption>Ambiente e animali, le foto vincitrici del Wildlife Photographer Of The Year 2019</figcaption>
        </figure>
        <figure>
          <img src="https://images2.corriereobjects.it/methode_image/2019/10/16/Scienze/Foto%20Gallery/4671_MGTHUMB-INTERNA.jpg"/>
          <figcaption>Ambiente e animali, le foto vincitrici del Wildlife Photographer Of The Year 2019</figcaption>
        </figure>
        <figure>
          <img src="https://images2.corriereobjects.it/methode_image/2019/10/16/Scienze/Foto%20Gallery/5000_MGTHUMB-INTERNA.jpg"/>
          <figcaption>Ambiente e animali, le foto vincitrici del Wildlife Photographer Of The Year 2019</figcaption>
        </figure>
        <figure>
          <img src="https://images2.corriereobjects.it/methode_image/2019/10/16/Scienze/Foto%20Gallery/4629_MGTHUMB-INTERNA.jpg"/>
          <figcaption>Ambiente e animali, le foto vincitrici del Wildlife Photographer Of The Year 2019</figcaption>
        </figure>
        <figcaption>Ambiente e animali, le foto vincitrici del Wildlife Photographer Of The Year 2019</figcaption>
      </slideshow>
      <h4>La foto</h4>
      <p>«La foto l’avevo fatta il 5 maggio scorso alle 14.32 nel giardino di casa», racconta per telefono da Monza, dove vive la sua famiglia. «Ero appena tornato da un torneo di tennis, il pranzo era già pronto sul tavolo, quando mio fratello mi ha chiamato fuori perché aveva notato questo vai e vieni dal nido. Allora ho preso la macchina e mi sono messo a scattare, zoomando a 600 millimetri». Guardando meglio le foto al computer, ha deciso di mandarne una al concorso internazionale di cui aveva visto l’annuncio su Instagram, dove Giacomo è iscritto nella veste di «fotografo» con il nickname jackpicz. «Non avevo grandi aspettative, però la partecipazione era gratuita e non mi costava nulla tentare. La prima email dal concorso mi è arrivata il 25 ottobre: ero stato selezionato. Nella successiva mi dicevano che ero tra i cinque finalisti della mia categoria e mi invitavano alla premiazione: avrebbero pagato il viaggio per me e per un accompagnatore. Invece siamo andati tutti insieme ed è stato molto emozionante». Quando è stato chiamato sul palco — «The winner is Giacòmo Redaelli» — ha sorpreso non poco l’organizzatore della competizione, Henkjan Kievit, confessandogli di aver cominciato a coltivare l’hobby della fotografia soltanto l’anno scorso. Ma ancor di più quando ha raccontato che lo scatto dei codibugnoli risaliva a maggio: sei mesi fa.</p>
      <h4>La passione</h4>
      <p>«La passione la condivido con mio fratello. Ci è venuta guardando il film Un anno da leoni, con Jack Black e Owen Wilson. Abbiamo costretto i nostri genitori a vederlo con noi più volte», prosegue. La macchina fotografica, una Nikon D500 con obiettivo Tamron 150-600 mm G2, è arrivata a Natale. «Tommaso ha la sua, io prima di avere la mia usavo quella di mamma». Il papà, assicuratore, ha assecondato le passioni di famiglia. Racconta: «Adesso quando usciamo a fare birdwatching o passeggiate nei boschi sono l’unico che fa le foto con il telefonino. Ma a me piace camminare nella natura, quindi mi adeguo volentieri».</p>
      <h4>Lo studio</h4>
      <p>Giacomo è al terzo anno dell’Hensemberger, il liceo delle Scienze applicate di Monza. Media tra il 7 e l’8, nel tempo libero gioca a tennis a livello agonistico e va in palestra. «Tre volte alla settimana uno e tre volte l’altra. Le foto le faccio nei ritagli, perché devo studiare». A scuola i professori lo hanno festeggiato. «Erano contenti, anche perché i partecipanti al concorso erano più di 14 mila e arrivavano da tutto il mondo». Lui, in particolare, ha dovuto fare i conti con una volpe norvegese, un piccolo elefante indiano, uno stambecco in controluce nella notte stellata spagnola, e due stambecchi tra le montagne: gli altri finalisti. «Mi sembravano tutti molto sicuri di sé, quindi quando mi hanno chiamato sul palco è stata una sorpresa». I festeggiamenti, poi, li hanno rimandati in Italia. «Abbiamo comprato dei pasticcini». Giacomo da grande vorrebbe fare il fotografo naturalista, come il canadese Paul Nicklen, che è anche regista e biologo marino e si è già aggiudicato diverse edizioni del World Press Photo First Prize, nella sezione natura. «Vediamo se ci riesco, in alternativa mi piace il marketing». Sogna di poter andare, un giorno, in Africa e nella penisola Antartica. «Ma sono viaggi molto costosi, devo attendere». La pazienza non gli manca. «Le foto che preferisco sono quelle che riesco a fare dopo essermi appostato e aver aspettato il momento giusto».</p>
    </article>
  </body>
</html>