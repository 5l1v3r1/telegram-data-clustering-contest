<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621705/%D8%AF%D8%B1%D8%A2%D9%85%D8%AF-%D9%A3%D9%A1-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D9%88%D9%84%D8%AA-%D8%A8%D8%A7-%D8%A7%D8%B5%D9%84%D8%A7%D8%AD-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D9%88%D8%B2%DB%8C%D8%B1-%D9%86%D9%81%D8%AA-%D9%BE%D9%88%D9%84-%D8%A8%D9%86%D8%B2%DB%8C%D9%86-%D8%B1%D8%A7-%D8%A8%D9%87-%D8%A7%D9%82%D8%B4%D8%A7%D8%B1-%D9%85%D8%AA%D9%88%D8%B3%D8%B7-%D9%88-%D8%B6%D8%B9%DB%8C%D9%81-%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T22:41:00+00:00"/>
    <meta property="og:title" content="درآمد ٣١ هزار میلیاردی دولت با اصلاح نرخ بنزین/ وزیر نفت: پول بنزین را به اقشار متوسط و ضعیف می‌دهیم"/>
    <meta property="og:description" content="وزیر نفت گفت: برآورد می شود سالانه درآمد دولت از محل اصلاح قیمت بنزین ٣٠ تا ٣١ هزار میلیارد تومان باشد. علت این برآورد این است که هنوز رفتار مصرف کنندگان را در برخورد با نوع مصرف نمی‌دانیم."/>
  </head>
  <body>
    <article>
      <h1>درآمد ٣١ هزار میلیاردی دولت با اصلاح نرخ بنزین/ وزیر نفت: پول بنزین را به اقشار متوسط و ضعیف می‌دهیم</h1>
      <h2>٦٤ میلیون لیتر بنزین از طریق کارت سوخت وارد روند سوخت‌گیری می‌شود</h2>
      <address>
        <time datetime="2019-11-15T22:41:00+00:00">15 Nov 2019, 22:41</time>
      </address>
      <p>
        <i>وزیر نفت گفت: برآورد می شود سالانه درآمد دولت از محل اصلاح قیمت بنزین ٣٠ تا ٣١ هزار میلیارد تومان باشد. علت این برآورد این است که هنوز رفتار مصرف کنندگان را در برخورد با نوع مصرف نمی‌دانیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیژن زنگنه، وزیر نفت در ارتباط مستقیم اخبار سراسری با بیان اینکه در حال حاضر روند تولید بنزین در کشور مطلوب است، گفت: بنزین یکی از نقاطی بود که آمریکا تلاش داشت با تحریم آن کشور را با چالش رو به رو کند، در حالیکه در دور جدید تحریم در این بخش ناکام ماند.</p>
      <p>وی با بیان اینکه اکنون شاهد صادرات بنزین هستیم، ادامه داد: اگر رشد میانگین مصرف ١٠ تا ١١ درصدی سالانه کشور پا برجا می ماند و سیاستی هم برای مدیریت مصرف شکل نمی گرفت در سال ١٤٠٠ نیاز به واردات بنزین به وجود می آمد.</p>
      <figure>
        <video src="https://aftabnews.ir/files/fa/news/1398/8/24/359670_984.mp4"/>
      </figure>
      <p>تعداد بازدید : 35</p>
      <p><a href="https://aftabnews.ir/fa/news/621705/%D8%AF%D8%B1%D8%A2%D9%85%D8%AF-%D9%A3%D9%A1-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D9%88%D9%84%D8%AA-%D8%A8%D8%A7-%D8%A7%D8%B5%D9%84%D8%A7%D8%AD-%D9%86%D8%B1%D8%AE-%D8%A8%D9%86%D8%B2%DB%8C%D9%86-%D9%88%D8%B2%DB%8C%D8%B1-%D9%86%D9%81%D8%AA-%D9%BE%D9%88%D9%84-%D8%A8%D9%86%D8%B2%DB%8C%D9%86-%D8%B1%D8%A7-%D8%A8%D9%87-%D8%A7%D9%82%D8%B4%D8%A7%D8%B1-%D9%85%D8%AA%D9%88%D8%B3%D8%B7-%D9%88-%D8%B6%D8%B9%DB%8C%D9%81-%D9%85%DB%8C%E2%80%8C%D8%AF%D9%87%DB%8C%D9%85#">کد ویدیو</a> دانلود <a href="https://aftabnews.ir/files/fa/news/1398/8/24/359670_984.mp4">فیلم اصلی</a></p>
      <p>به گفته این مقام مسوول برآوردهای ما نشان می دهد که در نتیجه اصلاح تعرفه بنزین با حدود ٩٣ تا ٩٤ میلیون لیتر بنزین کنترل شده مواجه هستیم. از این میزان دو سوم بنزین سهمیه‌ای و یک سوم بنزین آزاد است. ٦٤ میلیون لیتر بنزین از طریق کارت سوخت وارد روند سوخت گیری می شود.</p>
      <p>زنگنه با اعلام اینکه برآورد می شود سالانه درآمدهای دولت از این محل حدود ٣٠ تا ٣١ هزار میلیارد تومان باشد، اظهار داشت: علت اینکه گفته می‌شود برآورد هزینه‌ای است، چون هنوز رفتار مصرف‌کنندگان را در برخورد با بنزین آزاد یا سهمیه ای نمی دانیم.</p>
      <p>وزیر نفت با تاکید بر اینکه تمامی درآمد حاصل از این محل به اقشار متوسط و ضعیف بر می‌گردد، تصریح کرد: محل تامین مبلغی که قرار است چند روز آینده واریز شود، مشخص شده و این محل پیش از کسب درآمد از محل گرانی بنزین در نظر گرفته شده است.</p>
      <p>این مقام مسوول با بیان اینکه به خودروهای دولتی سهمیه ای تعلق نمی گیرد، گفت: مصوبات و سهمیه انواع خودروها و وانت بار ها را مشخص کردیم. با تاکسی های اینترنتی نیز در چارجوبی توافقاتی کردیم. اما برای تصمیم گیری درباره آژانس ها و خودروهای سواری بین شهری اگر قرار باشد تغییر یا تخصیص سهمیه‌ای وجود داشته باشید کمیته‌ای را دولت مصوب کرده است که با حضور معاونین سازمان برنامه و بودجه و وزارت کشور تشکیل شده و درباره چنین تصمیماتی مشورت شده و اقدام شود.</p>
    </article>
  </body>
</html>