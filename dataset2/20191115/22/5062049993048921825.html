<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10695--turnaj-mistru-zverev-postoupil-do-semifinale-nadal-je-ze-hry-venku"/>
    <meta property="og:site_name" content="Tenisový svět"/>
    <meta property="article:published_time" content="2019-11-15T22:38:00+00:00"/>
    <meta property="og:title" content="Turnaj mistrů: Zverev postoupil do semifinále! Nadal je ze hry venku"/>
    <meta property="og:description" content="Letošní Turnaj mistrů má již čtyři semifinalisty dvouhry a čtyřhry. V singlu se posledním účastníkem stal Alexander Zverev, který si poradil s Daniilem Medveděvem. Ve skupině tak kromě Medveděva končí také Rafael Nadal."/>
  </head>
  <body>
    <article>
      <h1>Turnaj mistrů: Zverev postoupil do semifinále! Nadal je ze hry venku</h1>
      <address>
        <time datetime="2019-11-15T22:38:00+00:00">15 Nov 2019, 22:38</time>
      </address>
      <p>
        <b>Letošní Turnaj mistrů má již čtyři semifinalisty dvouhry a čtyřhry. V singlu se posledním účastníkem stal Alexander Zverev, který si poradil s Daniilem Medveděvem. Ve skupině tak kromě Medveděva končí také Rafael Nadal.</b>
      </p>
      <p><b><b>Zverev je posledním semifinalistou</b><br/></b>Alexander Zverev (7.) může stále pomýšlet na obhajobu titulu z loňského Turnaje mistrů. Německý hráč v závěrečném utkání skupiny přehrál Daniila Medveděva (4.) 6:4, 7:6(4) a v semifinále se tak může těšit na Dominika Thiema. (5.) Druhý zápas obstarají Stefanos Tsitsipas (6.) a Roger Federer (3.).</p>
      <figure>
        <iframe data-src="https://twitter.com/josemorgado/status/1195454558983671810?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zverev vstoupil do zápasu dobře a již v úvodním gemu se dopracoval k brejku. Ten se mu podařilo bez problémů potvrdit. Od té chvíle tenisté pokračovali ve výborných představeních na podáních. Němci nejvíce zatrnulo v desáté hře, ve které prohrával 0:30, čtyřmi získanými míčky v řadě ale uzavřel první dějství. V celé sadě nečelil jedinému brejkbolu.</p>
      <p>Ve druhém setu se hráči ještě více mohli opřít o kvalitní servisy, v šesti případech nepřišli o jediný balónek na podání. O pořádné vzrušení se postarala devátá hra, ve které Medveděv musel odvracet brejkbol, do kurtu však poslal nechytatelné podání. Vzápětí byl na returnu na shodě, set nakonec dospěl do tiebreaku.</p>
      <p>Zkrácenou hru lépe začal Daniil Medveděv. Za stavu 1:1 získal minibrejk, o ten však okamžitě přišel, jelikož v domnění chybného úderu soupeře přestal hrát, challenge mu ale domněnku nepotvrdila. Při osmém balónku ke všemu vytvořil dvojchybu, jeho protihráč na podání již dovedl utkání k výhře.</p>
      <p><b>Nadal zvítězil a udržel se ve hře o semifinále!<br/></b>Rafael Nadal přidal v páték na letošním Turnaji mistrů druhou výhru, ani to však aktuální světové jedničce nemusí stačit k postupu ze skupiny.</p>
      <p>Španělský tenista zvládl napínavou bitvu s velmi dobře hrajícím Řekem Stefanosem Tsitsipasem, který měl již před zápasem zajištěný postup ze skupiny. Nejlepší řecký hráč historie vyhrál první sadu v tiebreaku, ale Nadal předvedl druhý parádní obrat v řadě. Po bitvě s Medveděvem zvládl Nadal i souboj s Tsitsipasem, kterého porazil po setech 6:7(4), 6:4 a 7:5.</p>
      <p>Nadal se udržel ve hře o postup do sobotního semifinále, ale nyní bude muset fandit Rusu Daniilu Medveděvovi. Pokud by totiž světová čtyřka porazila ve večerním duelu Němce Alexandera Zvereva, postoupila by ze skupiny André Agassiho právě dvojice Tsitsipas – Nadal. V případě výhry Zvereva zamíří do semifinálových bojů neměcký tenista. Obhájce titulu má tak postup ve svých rukou, pro Medveděva naopak bez ohledu na výsledek večerního zápasu působení na Turnaji mistrů skončí.</p>
      <figure>
        <iframe data-src="https://twitter.com/Olly_ATP_2019/status/1195008280139091969?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Herbert s Mahutem jdou do semifinále neporaženi</b><br/>Francouzský pár Herbert, Mahut prošel skupinovou fází letošního Turnaje mistrů hladce a do semifinále míří neporažen. Francouzští tenisté v pátečním večerním duelu porazili dvojici Rojer, Tecau po setech 6:3, 7:6(4). Tento výsledek nahrál do karet Cabalovi s Farahem, kteří tak postupují z druhého místa do semifinále.</p>
      <p><b>Cabal s Farahem slaví první výhru</b><br/>Juan Cabal s Robertem Farahem poprvé na letošním Turnaji mistrů zvítězili. Světové deblové jedničky si v pátečním duelu poradily s Krawietz, Mies, když zvítězily za hodinu a půl hry po setech 7:6(7), 6:2.</p>
      <p><b><u>Páteční program</u></b><br/><b>Cabal, Farah (oba COL)</b> – Krawietz, Mies (oba GER) 7:6(7), 6:2<br/><b>Rafael Nadal (ESP, 1.)</b> – Stefanos Tsitsipas (GRE, 6.) 6:7(4), 6:4, 7:5<br/>Rojer (NED), Tecau (ROU) – <b>Herbert, Mahut (oba FRA)</b> 3:6, 6:7(4)<br/>Daniil Medveděv (RUS, 4.) – <b>Alexander Zverev (GER, 7.)</b> 4:6, 6:7(4)</p>
      <footer>Filip Lefenda, Jan Havlovic, foto: Twitter: We Are Tennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10691--turnaj-mistru-postup-slavi-federer-djokovic-zakonci-sezonu-jako-druhy"/>
      </related>
    </article>
  </body>
</html>