<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_16/obama-avverte-democraticisbagliato-andare-troppo-sinistra-c27c2bac-08ae-11ea-bebc-dc68b9227425.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Obama avverte i democratici: sbagliato andare troppo a sinistra"/>
    <meta property="og:description" content="L’ex presidente rompe silenzio sul 2020 e avverte i candidati su come debbano andare oltre le differenze per strappare la presidenza a Donald Trump"/>
  </head>
  <body>
    <article>
      <h1>Obama avverte i democratici: sbagliato andare troppo a sinistra</h1>
      <h2>L’ex presidente rompe silenzio sul 2020 e avverte i candidati su come debbano andare oltre le differenze per strappare la presidenza a Donald Trump</h2>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Giuseppe Sarcina, corrispondente da Washington</a></address>
      <p>Non si batte Donald Trump con proposte troppo radicali. «L’americano medio non pensa che noi dobbiamo buttar giù il sistema e rifarlo daccapo; è meno interessato alla rivoluzione e più al miglioramento». Barack Obama dà voce alle sue preoccupazioni e a quelle latenti tra i dirigenti e i finanziatori del partito democratico. L’ala sinistra del partito continua a crescere in maniera tumultuosa. Nelle primarie salgono le quotazioni di Elizabeth Warren e restano consistenti anche quelle di Bernie Sanders. Nel Congresso la Speaker Nancy Pelosi fatica a contenere le iniziative e quindi la visibilità di Alexandria Ocasio-Cortéz e di altre giovani deputate. Osserva Obama: «La mia opinione è che anche se noi forziamo al massimo le nostre idee e siamo coraggiosi nella nostra visione, dobbiamo comunque rimanere sempre con i piedi ben piantati nella realtà; dobbiamo tenere conto che gli elettori democratici, gli indipendenti alla nostra portata e persino alcuni repubblicani moderati, non condividono le stesse opinioni che sono riflesse nei tweet di sinistra, postati dall’ala attivista del nostro partito». L’ex presidente parlava venerdì a Washington, in un incontro organizzato da Democracy Alliance, una rete di donatori che mette insieme circa 80 milioni di dollari all’anno per promuovere le candidature democratiche nei singoli Stati. Obama ha fatto un’altra osservazione affilata: non basta appoggiarsi ai risultati del passato, servono «nuove idee». È evidente che l’ex presidente abbia forti dubbi sulla tenuta di Joe Biden, il suo vice alla Casa Bianca. In Stati come Arizona e Florida dovrebbe essere avanti almeno di 20 punti sui concorrenti di sinistra, invece ha un vantaggio al massimo di 10 lunghezze e in Iowa è addirittura sotto.</p>
      <p><b>Ecco allora che spuntano le possibili alternative a Biden</b>, il miliardario Michael Bloomberg dovrebbe ufficializzare la candidatura questa settimana. E nei giorni scorsi si è fatto avanti Deval Patrick, 63 anni, ex governatore del Massachusetts, afroamericano come il suo amico Barack Obama. Attenzione anche ai movimenti di Hillary Clinton: non ha mai smentito la possibilità di un terzo, clamoroso, tentativo.</p>
    </article>
  </body>
</html>