<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/povestea-megafabricii-de-baterii-tesla-din-germania-incepe-cu-o-scrisoare-de-dragoste-de-la-berlin-gigafabricile-un-termen-inventat-in-sua-de-tesla-produc-baterii-de-peste-1-gwh-pe-an-18586447"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="Povestea megafabricii de baterii Tesla din Germania începe cu o scrisoare de dragoste de la Berlin. Gigafabricile, un termen inventat în SUA de Tesla, produc baterii de peste 1 GWh pe an"/>
    <meta property="og:description" content="Când Elon Musk anunţa anul trecut pe Twitter că Germania este preferată ca locaţie pentru prima uzină auto europeană a Tesla, politicienii s-au lansat rapid într-o adevărată luptă pentru ademenirea miliardarului."/>
  </head>
  <body>
    <article>
      <h1>Povestea megafabricii de baterii Tesla din Germania începe cu o scrisoare de dragoste de la Berlin. Gigafabricile, un termen inventat în SUA de Tesla, produc baterii de peste 1 GWh pe an</h1>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Când Elon Musk anunţa anul trecut pe Twitter că Germania este preferată ca locaţie pentru prima uzină auto europeană a Tesla, politicienii s-au lansat rapid într-o adevărată luptă pentru ademenirea miliardarului.</p>
      <p>Ramona Pop, senator în Comisia pentru economie de la Berlin, a răspuns provocării cu o scrisoare de două pagini în care Musk era ridicat în slăvi: un pionier şi un vizionar, scrie Bloomberg. Berlinul l-a ademenit pe miliardar cu tot felul de bunătăţi financiare. Pop i-a oferit lui Musk chiar şi acces la un circuit de maşini de curse din apropiere unde Tesla şi-ar putea duce maşinile pentru teste. Pe măsură ce concursul de frumuseţe a prins amploare, acesta a devenit o adevărată luptă. Două state federale învecinate cu Franţa şi-au etalat virtuţile. Musk avea deja legături cu acea parte din ţară, unde a cumpărat o companie de automatizare. Berlinul avea o istorie nu tocmai fericită cu susţinerea proiectelor de amploare - noul aeroport al Berlinului încă nu este gata, după ani de întârzieri şi cu un buget supradimesionat. Totuşi, când avionul lui Musk a aterizat în capitala Germaniei, Berlin, în această săptămână, decizia fusese deja luată: gigafabrica europeană urma să fie localizată la marginea Berlinului.</p>
      <p>„A existat o competiţie foarte intensă în ultimele luni între diverse ţări europene. Este important că Germania a fost selectată“, a declarat ministrul german al economiei, Peter Altmaier.</p>
      <p>Alegerea Berlinului îi conferă lui Musk mai multe avantaje, nu în ultimul rând banii „gratuiţi“ care vin sub forma subvenţiilor. Guvernul este dornic să sponsorizeze transformarea industriei, costurile forţei de muncă sunt în general mai reduse în Germania de Est decât în partea de sud a ţării. Iar Berlinul, unde noi start-up-uri sunt create în fiecare zi, este un loc atrăgător pentru angajaţii tech ai Tesla.</p>
      <p>Zona în care Tesla intenţionează să-şi construiască fabrica, denumită Gruenheide, la est de Berlin în statul Brandenburg, oferă acces facil pe autostradă şi o legătură la transportul public. Este o locaţie pe care BMW a analizat-o înainte de a alege oraşul Leipzig pentru o nouă fabrică în 2001, ultima dată când o companie auto a construit o facilitate importantă în Germania.</p>
      <p>Şi totuşi, motivul invocat de Musk pentru decizia de a construi în Germania este legat de Brexit, potrivit CNBC. Musk a declarat pentru revista Auto Express că nesiguranţa privind decizia Marii Britanii de a se retrage din Uniunea Europeană a făcut ca stabilirea unei fabrici europene de baterii în această ţară să fie considerată „prea riscantă“.</p>
      <p>Având în minte experienţa legată de construcţia unei fabrici în China, Musk a avut o cerinţă greu de îndeplinit de nemţii birocraţi: ca fabrica să fie construită la fel de rapid precum cea din Shanghai.</p>
      <p>Aceasta a stârnit destul de multă consternare în rândul oficialilor germani care au o experienţă neplăcută legată de construirea noului aeroport din Berlin.</p>
      <p>În condiţiile în care Tesla va crea până la 10.000 de locuri de muncă în Berlin, vestea construcţiei gigafabricii este una extrem de bună pentru capitala germană. Caracterizat de un fost primar drept „sărac dar atrăgător, Berlinul s-a dezvoltat în ultimii ani graţie valulul de tineri antreprenori şi profesionişti IT.</p>
      <p>În ultimii cinci ani, populaţia Berlinului a crescut cu aproape 50.000 de persoane anual.</p>
      <p>Potrivit lui Henrik Bohme de la Deutsche Welle, anunţul privind construcţia gigafabricii nu putea veni la un moment mai bun.</p>
      <p>Acesta arată că Musk se grăbeşte să construiască noua fabrică în condiţiile în care constructorii auto germani au recunoscut, într-un final, necesitatea de a-şi accelera investiţiile în maşini electrice.</p>
      <p>Tesla are probleme cu producţia în masă şi cu muntele de datorii pe care le are, scrie Bohme. Astfel, competiţia care ar veni din partea constructorilor germani ar reprezenta o ameninţare serioasă pentru companiei. Decizia lui Musk de a construi o fabrică în Germania trebuie văzută drept o declaraţie de război, susţine Bohme.</p>
      <p>Chiar şi pe segmentul maşinilor de lux, cea mai mare competiţie pentru Tesla vine din partea constructorilor germani.</p>
      <p>În pofida multor întrebări fără răspuns, noua fabrică reprezintă o veste bună pentru cei care locuiesc în regiune, potrivit lui Bohme. Mai multe mii de noi locuri de muncă vor fi create, iar acestea vin tocmai la timp având în vedere că la sud de locaţia noii fabrici mii de locuri de muncă vor fi pierduta ca rezultat al deciziei de a se renunţa treptat la extracţia de lignit.</p>
      <p>Şeful Northvolt, companie care vrea să construiască cea mai mare fabrică de baterii pentru maşini electrice din Europa, în Suedia, susţinea recent în cadrul unui interviu acordat WirtchaftsWoche că Europa va avea cel puţin zece gigafabrici în condiţiile eforturilor de a acoperi cererea în creştere de baterii pentru maşini electrice, potrivit Euractiv.</p>
      <p>Gigafabricile, un termen inventat în SUA de Tesla, produc baterii de peste 1 GWh pe an.</p>
    </article>
  </body>
</html>