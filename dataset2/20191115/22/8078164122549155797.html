<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/instagram/cards/tiktok-instagram-sfida-social-con-colpi-bassi-gli-adolescenti-novita-arrivo/tiktok-social-preferito-adolescenti_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-15T22:00:00+00:00"/>
    <meta property="og:title" content="TikTok-Instagram: la sfida social (con colpi bassi) per gli adolescenti. Le novità in arrivo"/>
    <meta property="og:description" content="Il social cinese ha una grande base, la piattaforma di Zuckerberg si trova a rincorrere. Ma non si tratta solo di nuovi strumenti"/>
  </head>
  <body>
    <article>
      <h1>TikTok-Instagram: la sfida social (con colpi bassi) per gli adolescenti. Le novità in arrivo</h1>
      <address><time datetime="2019-11-15T22:00:00+00:00">15 Nov 2019, 22:00</time> by <a rel="author">Davide Urietti</a></address>
      <p>Ognuno ricerca il successo a proprio modo, ma - quando un’azienda concorrente inizia a diventare popolare e ad acquisire fette di mercato sempre più importanti - si finisce inevitabilmente a <b>copiare o comunque adottare strategie simili</b> di crescita. È ciò che sta succedendo tra Instagram, proprietà di Mark Zuckerberg, e TikTok, <a href="https://www.corriere.it/tecnologia/cards/come-si-usa-tiktok-social-network-generazione-z-che-viene-cina/cos-tiktok_principale.shtml">social network cinese di ByteDance</a>. Entrambe le piattaforme, infatti, si stanno contendendo uno dei pubblici destinati a generare i maggiori ricavi: si tratta della <b>generazione Z, che comprende ragazzi e ragazze adolescenti</b>, quindi nati negli anni Duemila. In questo momento <a href="https://www.corriere.it/tecnologia/cards/arriva-in-cina-smartphone-firmato-tiktok-l-app-record-sotto-indagine/ecco-smartphone_principale.shtml">è TikTok a vincere la battaglia social</a>, coinvolgendo maggiormente utenti tra i 16 e i 24 anni, grazie alle sue funzionalità. Il social cinese, infatti, permette di <b>creare video di diversa durata (15-60 secondi) a cui aggiungere musica in sottofondo</b> e didascalie: i protagonisti delle clip, montate ad arte per far divertire il pubblico con filtri e transizioni particolari, sono gli utenti stessi. Li si può trovare a cantare in playback o a organizzare simpatici sketch comici: <a href="https://www.tiktok.com/it">TikTok</a>, così come annunciato sulla pagina principale del sito - «Real People. Real Videos.» - vuole che gli utenti si mostrino per ciò che sono, condividendo i momenti più buffi della propria giornata.</p>
      <figure>
        <img src="https://images2.corriereobjects.it/methode_image/2019/11/16/Tecnologia/Foto%20Tecnologia/Noi,%20ragazzi%20(e%20ragazze)%20di%20TikTok.jpeg?v=201911161702"/>
      </figure>
      <aside>Scheda 1 di 6<br/><br/>INDIETRO<a href="https://www.corriere.it/tecnologia/instagram/cards/tiktok-instagram-sfida-social-anche-colpi-bassi-attrarre-adolescenti/tiktok-punto-forza.shtml"> AVANTI</a></aside>
    </article>
  </body>
</html>