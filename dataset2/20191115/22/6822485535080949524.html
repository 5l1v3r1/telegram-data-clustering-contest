<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824112.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T22:20:00+00:00"/>
    <meta property="og:title" content="مجید انصاری: اقدام رئیس قوه قضاییه در عفو محکومان دانشجویی و رسانه‌ای بدیع و شایسته بود"/>
    <meta property="og:description" content=" حجت‌الاسلام مجید انصاری عضو مجمع تشخیص مصلحت نظام در گفت‌وگو با فارس، با اشاره به قرار گرفتن اسامی تعدادی از محکومین امنیتی و دانشجویان و اصحاب رسانه در فهرست عفو شدگان توسط مقام معظم رهبری که برای نخستین بار به پیشنهاد رئیس قوه قضاییه صورت گرفت، اظهار داشت: اقدام بدیع اخیری که از سوی رئیس قوه قضاییه در افزودن اسامی برخی محکومین رسانه‌ای و دانشجویی به فهرست پیشنهادی عفو صورت گرفت، اقدامی بسیار شایسته و قابل تقدیر است و قطعا در افزایش اعتماد عمومی و امید به دستگاه قضایی و مجموعه حاکمیت تاثیرگذار است."/>
  </head>
  <body>
    <article>
      <h1>مجید انصاری: اقدام رئیس قوه قضاییه در عفو محکومان دانشجویی و رسانه‌ای بدیع و شایسته بود</h1>
      <address>
        <time datetime="2019-11-15T22:20:00+00:00">15 Nov 2019, 22:20</time>
      </address>
      <p>عضو مجمع تشخیص مصلحت نظام گفت: ابتکار رئیس قوه قضاییه در افزودن اسامی برخی محکومین رسانه‌ای و دانشجویی به فهرست پیشنهادی عفو، اعتماد عمومی به دستگاه قضایی و مجموعه حاکمیت را ارتقاء می‌بخشد.</p>
      <p> حجت‌الاسلام مجید انصاری عضو مجمع تشخیص مصلحت نظام در گفت‌وگو با فارس، با اشاره به قرار گرفتن اسامی تعدادی از محکومین امنیتی و دانشجویان و اصحاب رسانه در فهرست عفو شدگان توسط مقام معظم رهبری که برای نخستین بار به پیشنهاد رئیس قوه قضاییه صورت گرفت، اظهار داشت: اقدام بدیع اخیری که از سوی رئیس قوه قضاییه در افزودن اسامی برخی محکومین رسانه‌ای و دانشجویی به فهرست پیشنهادی عفو صورت گرفت، اقدامی بسیار شایسته و قابل تقدیر است و قطعا در افزایش اعتماد عمومی و امید به دستگاه قضایی و مجموعه حاکمیت تاثیرگذار است.</p>
      <p>عضو مجمع تشخیص مصلحت نظام با بیان اینکه محکومینی که برای نخستین بار با ابتکار رئیس قوه قضاییه در فهرست پیشنهادی عفو قرار گرفته‌اند، بیشترین استحقاق را برای عفو شدن در بین سایر محکومین داشتند، گفت: امر رسانه و تنویر افکار عمومی و همچنین کسب دانش، ذاتا امور مقدسی است، حال اگر افرادی در این مشاغل و سمت‌ها مرتکب خلاف و جرمی شدند و طبیعتا به حکم قانون توسط قوه قضاییه مورد محاکمه و مجازات قرار گرفتند، باید بواسطه شغل و رسالت پراهیمت شان، از امتیازات مطلوب‌تری نیز در بین سایر محکومین برخوردار باشند.</p>
      <p>عضو مجمع روحانیون مبارز گفت: اقدام اخیر رئیس قوه قضاییه در گنجاندن اسامی تعداد از محکومین مرتبط با فعالیت‌های دانشجویی و رسانه‌ای در فهرست پیشنهادی عفو، از این جهت قابل تقدیر و اهمیت است که در قانون اساسی برای جرائمی که در بسترهای فوق‌الذکر رخ می‌دهد نسبت به سایر جرائم، نگاه بسیط و مثبت‌تری وجود دارد و امتیازات بیشتری در فرآیند محاکمه برای متهمین این عرصه‌ها در نظر گرفته شده است.</p>
    </article>
  </body>
</html>