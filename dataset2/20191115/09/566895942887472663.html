<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2574298/odnoselci-zagiblih-u-polsi-zarobitcan-z-ternopilsini-dumaut-so-nesasnij-vipadok-pidlastuvali"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-15T09:47:00+00:00"/>
    <meta property="og:title" content="Односельці загиблих у Польщі заробітчан з Тернопільщини думають, що нещасний випадок підлаштували"/>
    <meta property="og:description" content="Чоловіків поховають на Тернопільщині вже найближчими днями"/>
  </head>
  <body>
    <article>
      <h1>Односельці загиблих у Польщі заробітчан з Тернопільщини думають, що нещасний випадок підлаштували</h1>
      <address><time datetime="2019-11-15T09:47:00+00:00">15 Nov 2019, 09:47</time> by <a rel="author">Андрій Вацик</a></address>
      <p>
        <i>Односельці загиблих у сховищі з фруктами дядька та племінника не вірять у нещасний випадок.</i>
      </p>
      <p>Журналістам <a href="http://ovid.com.ua/zahybli-ukrajintsi-v-polschi-smert-stalasya-za-den-do-toho-yak-choloviky-maly-povernutysya-v-ukrajinu-foto/?fbclid=IwAR0bvbzkLhFnlFWeh8eq_XrdWZHYAVgGmqpoGr27LAUrPmHLYcMArxMXqmU">ОВОДА</a> вдалося з’ясувати, що чоловіки родом з села Серетець Зборівського району. Проте проживали вони по різну. Старший чоловік Іван разом з дружиною і 13-річним сином жив у селі Чернихів Зборівського району. У цьому селі його дружина працює завучем у місцевій школі.</p>
      <p>У молодшого загиблого – Ігоря сім’ї поки що не було. Проживав хлопчина в Тернополі. Зустрічався з дівчиною.</p>
      <p>Проте обидвох ховатимуть в селі Серетець Зборівського району, звідки вони родом. Тут у батьківській хаті ще проживає їхня бабуся. І похорон відбуватимуться в одній домівці.</p>
      <p>Два тіла в одну хату: родичі не вірять в нещасний випадок загиблих українців в Польщі.</p>
      <p>А ні родичі, а ні односельці не вірять у випадкову смерть тернополян. Родина чоловіків підозрює, що поляк, на якого ті працювали, підлаштував спеціально нещасний випадок. Родина розповідає, що Іван і Ігор до Польщі на заробітки поїхали ще 14 серпня. Мали трудові візу і запрошення від того ж агропідприємця. А у консульстві родичам повідомили, що працедавець офіційно загиблих чоловіків працевлаштував лише 8 листопада. Тобто за два дні до того як трапилася трагедія. (Тернополян в фруктосховищі знайшли 10 листопада).</p>
      <p>Загиблі українці поїхали на заробітки в підприємство де трапилася трагедія 14 серпня. А офіційно працевлаштували їх лише 8 листопада – за два дні до дня смерті.</p>
      <p>Трагедія трапилася за кілька годин до того як Іван та Ігор мали б вже вирушати додому. Зранку за ними приїхав український перевізник, щоб забрати чоловіків та їхні речі. Їх почали шукати і виявилося, що вони обидвоє мертві лежать в фруктосховищі.</p>
      <p>Родичі передають слова водія буса, що поляк почав його переконувати, щоб він тихенько поїхав з місця трагедії – в іншому разі його польська поліція теж буде допитувати, як свідка.</p>
      <p>Односельці чоловіків не вірять в нещасний випадок, і не вірять в те, що знайдуть винних у цій трагедії. Мають і свої версії того, що могло трапитися. Кажуть, що хтось відкрив навмисно в фруктосховищі вікно, через яке і залізли в середину Ігор і Іван. І хтось за ними те вікно і закрив.</p>
      <p>У селі та в навколишніх населених пунктах зараз збирають гроші аби оплатити доправку тіл в Україну. Родичі кажуть, що перевезення одного покійника вартує приблизно 125 тисяч гривень. І кошти на це сім’я має шукати самостійно.</p>
      <p>“Поляк, у якого працювали Іван та Ігор заявив родині, що він може самостійно тіла довести до кордону з Україну, але якщо йому заплатять 40 тисяч злотих”, – розповідає сусідка загиблих пані Наталя.</p>
      <p>І додає, що старший Іван так поспішав приїхати додому, бо мусив йти на похорон рідного тата, який напередодні помер від інсульту.</p>
      <p>Тепер чоловіків і самих будуть хоронити в рідному селі. Похорон має відбутися в неділю.</p>
      <p>Зоряна Довгань</p>
    </article>
  </body>
</html>