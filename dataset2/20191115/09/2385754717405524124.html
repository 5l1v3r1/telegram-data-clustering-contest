<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/597438/dimosiografiki-diaskepsi-tou-despina-childrens-diabetes-foundation"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T09:32:00+00:00"/>
    <meta property="og:title" content="Δημοσιογραφική διάσκεψη του Despina Children’s Diabetes Foundation"/>
    <meta property="og:description" content="Πλήθος κόσμου από τον ιατρικό, τον επιχειρηματικό, τον καλλιτεχνικό χώρο, αλλά και οικογένειες με έντονο ενδιαφέρον για τον παιδικό διαβήτη έδωσαν το παρόν..."/>
  </head>
  <body>
    <article>
      <h1>Δημοσιογραφική διάσκεψη του Despina Children’s Diabetes Foundation</h1>
      <address><time datetime="2019-11-15T09:32:00+00:00">15 Nov 2019, 09:32</time> by <a rel="author">Sigmalive</a></address>
      <p>Πλήθος κόσμου από τον ιατρικό, τον επιχειρηματικό, τον καλλιτεχνικό χώρο, αλλά και οικογένειες με έντονο ενδιαφέρον για τον παιδικό διαβήτη έδωσαν το παρόν στην δημοσιογραφική διάσκεψη του μοναδικού ιδρύματος στην Κύπρο για τον παιδικό διαβήτη, Despina Children’s Diabetes Foundation, που παρουσιάστηκε επίσημα το πρωί της Πέμπτης 14 Νοεμβρίου 2019, παγκόσμια ημέρα διαβήτη.   </p>
      <p>Σε μια κατάμεση αίθουσα στο ξενοδοχείο The Landmark, Nicosia, η Πρόεδρος του φιλανθρωπικού ιδρύματος κα Φαίδρα Παπακώστα αναφέρθηκε στον τρίπτυχο Ενημέρωση – Ευαισθητοποίηση – Δράση, καθώς και στην άμεση ανάγκη να αλλάξει προς το καλύτερο, όχι μόνο η ζωή και καθημερινότητα των διαβητικών παιδιών στην Κύπρο, αλλά κυρίως η αντιμετώπισή τους από τον υπόλοιπο πληθυσμό.   </p>
      <p>«Βασικοί μας στόχοι - και με αυτή την προοπτική δημιουργήσαμε το Despina - είναι:  Η μείωση / εξάλειψη του «στίγματος» των διαβητικών παιδιών στην Κύπρο, η παροχή γνώσης και ουσιαστικής βοήθειας στα παιδιά που πάσχουν από διαβήτη, έτσι ώστε να βελτιώσουν ουσιαστικά την ποιότητα ζωής τους. Η παροχή γνώσης και πρακτικής βοήθειας προς τους γονείς των παιδιών που πάσχουν από παιδικό διαβήτη. Η υιοθέτηση ενός πιο υγιεινού τρόπου ζωής, ξεκινώντας από τα παιδιά αναφορικά με την αναγκαιότητα της σωστής διατροφής αλλά και της άθλησης.  </p>
      <p>Η Δρ. Ειρήνη Χατζηχαραλάμπους, Πρώτη Ιατρική Λειτουργός, απηύθυνε χαιρετισμό εκ μέρους του Υπουργού Υγείας κου Κωνσταντίνου Ιωάννου, συγχαίροντας το ίδρυμα για την δραστηριοποίησή του σε ένα τόσο εθαίσθητο θέμα, όπως ο παιδικός διαβήτης, ενώ αναφέρθηκε και στην λειτουργία της εξειδικευμένης παιδο - διαβητολογικής κλινικής στο Μακάρειο νοσοκομείο, στην οποία είναι τοποθετημένες συσκευές συνεχούς παρακολούθησης σακχάρου, συμβάλλοντας καθοριστικά στην αξιολόγηση κάθε παιδιού και στην εφαρμογή εξατομικευμένης θεραπευτικής αγωγής.   </p>
      <p>Στην ανάγκη να αποβληθεί το «στίγμα» διαβητικό παιδί, αλλά να αποκαλείται παιδί με διαβήτη, καθώς και στις νέες, σύγχρονες και κυρίως ανώδυνες μεθόδους μέτρησης του σακχάρου, αναφέρθηκε ο ενδοκρινολόγος παιδίατρος, καθηγητής κος Νικόλαος Σκορδής, ο οποίος ειδικεύεται στα παιδιά με διαβήτη και θα στηρίζει το ίδρυμα Despina.   </p>
      <p>«Η διαχείριση του διαβήτη στα μικρά παιδιά είναι δύσκολη. Οι γονείς των μικρών παιδιών με T1D  έχουν την άμεση ευθύνη για την καθημερινή διαχείριση του παιδιού τους. Ο ρυθμός του διαβήτη τύπου 1 αυξάνεται κατά περίπου 2 έως 5% κάθε χρόνο παγκοσμίως. Στην Κύπρο έχουμε κάθε χρόνο 30-40 καινούργιες περιπτώσεις παιδιών με T1D» δήλωσε ο κος Κωνσταντίνος Χρήστου, πατέρας διαβητικού παιδιού, της μικρής Δέσποινας, η οποία αποτέλεσε και την πηγή έμπνευσης δημιουργίας του εν λόγω Oργανισμού.  </p>
      <p>Τέλος, ο αντιπρόεδρος της Μη Κερδοσκοπικής Οργάνωσης κος Μιχάλης Κυριακίδης, αναφερόμενος σε σοκαριστικά στοιχεία για τους διαβητικούς, οι οποίοι σε λίγα χρόνια οπως είπε θα είναι περισσότεροι από τους καρδιοπαθείς, ιδίως στις ΗΠΑ, τόνισε την σημασία της μετατροπής του Impossible, σε I’ m possible, όπως είπε.  Παράλληλα ανακοινώθηκαν και οι πρώτες δράσεις του «Δέσποινα».</p>
      <p><b>‘Despina’s dinner’</b> Δημιουργία badge για πιάτα συμβατά με διατροφή διαβητικών σε μενού εστιατορίων.</p>
      <p><b>‘Chefs against diabetes’ </b>Δημιουργία σειράς video από γνωστούς chef που παρουσιάζουν συνταγές για μαμάδες παιδιών με διαβήτη.</p>
      <p><b>‘Breakfast with Despina’ </b>Διαδραστική εκδήλωση σε σχολεία για την αξία του σωστού πρωινού, από την Διατροφολόγο του Despina. </p>
      <p><b>’Despina’s Relay’ </b>Διάδοση των μηνυμάτων του Despina με τη διοργάνωση μιας σκυταλοδρομίας που θα διασχίσει όλες τις πόλεις της Κύπρου. </p>
      <p><b>`Despina`s Sensor`</b> Κάθε διαβητικό παιδί να έχει πρόσβαση σε αισθητήρες μέτρησης σακχάρου   </p>
      <p>To Despina Children’s Diabetes Foundation θα δώσει δυναμικό παρόν με την πρώτη του δράση σε μια από τις μεγαλύτερες διοργανώσεις που διεξάγονται στην Κύπρο, στον Radisson Blu Διεθνή Μαραθώνιο Λάρνακας. Ειδική ομάδα του Despina θα ενημερώνει για τον παιδικό διαβήτη και τις δράσεις στο κοινό, ενέργεια την οποία στηρίζει η εταιρεία STOIXIMAN, η οποία είναι και μεγάλος υποστηρικτής του Μαραθωνίου.   </p>
      <p>Οι υπεύθυνοι του ιδρύματος ευχαρίστησαν τον Διεθνή Μαραθώνιο Λάρνακας για την ευκαιρια που τους δόθηκε να ενημερώσουν το κοινό, καθώς και για την πρωτοβουλία σύμπραξης με τον STOIXIMAN, με την ελπίδα να ακολουθήσουν και άλλες τέτοιες πρωτοβουλίες.    </p>
      <p>Τον συντονισμό και την παρουσίαση της διάσκεψης ανέλαβε η δημοσιογράφος Μανιάνα Καλογεράκη. </p>
    </article>
  </body>
</html>