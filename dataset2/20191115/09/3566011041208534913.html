<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547416.html/%D9%85%D8%B3%D9%84%D9%85%D8%A7%D9%86%D8%A7%D9%86-%D8%A8%D8%A7-%D9%88%D8%AD%D8%AF%D8%AA-%D8%AA%D9%88%D8%B7%D8%A6%D9%87-%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%AE%D9%86%D8%AB%DB%8C-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T09:29:00+00:00"/>
    <meta property="og:title" content="مسلمانان با وحدت توطئه های دشمنان را خنثی می‌کنند"/>
    <meta property="og:description" content="مراجع تقلید و علما با اشاره به اینکه امروز گفتمان وحدت، گفتمان غالب و گفتمان تکفیر رو به انزوا است، تصریح کردند: مسلمانان با وحدت زیر پرچم اسلام توطئه ها و نقشه های دشمنان را خنثی و در برابر آنها ایستادگی می کنند."/>
  </head>
  <body>
    <article>
      <h1>مسلمانان با وحدت توطئه های دشمنان را خنثی می‌کنند</h1>
      <h2>مراجع تقلید و علما تاکید کردند:</h2>
      <address>
        <time datetime="2019-11-15T09:29:00+00:00">15 Nov 2019, 09:29</time>
      </address>
      <p>مراجع تقلید و علما با اشاره به اینکه امروز گفتمان وحدت، گفتمان غالب و گفتمان تکفیر رو به انزوا است، تصریح کردند: مسلمانان با وحدت زیر پرچم اسلام توطئه ها و نقشه های دشمنان را خنثی و در برابر آنها ایستادگی می کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<b> <a href="http://www.qomefarda.ir/">پایگاه خبری تحلیلی قم فردا</a>، </b>دستور خدای متعال چنین است که بر حبل الهی چنگ زنید و آن چیزی نیست مگر قرآن و عترت که هر دو یادگار ماندگار نبی مکرم اسلام حضرت محمد مصطفی(ص) می باشد که در هفته وحدت این تمسک به حبل الهی در سایه اتحاد امت اسلام ، معنا و مفهومی دیگر پیدا می کند.<br/> پیام هفته وحدت این است که با دست اتّحاد و ذهن هوشیار، در سایه دستورات پیامبر خدا(ص) و عترت پاک آن حضرت، مجال از تفرقه افکنیِ بیگانگان بگیریم. باید میراث نبوت را پاس داریم تا به قهقرای جهل و ظلمت سقوط نکنیم.<br/>پیام هفته وحدت این است که در سایه قرآن و سنت و سیره رسول اکرم صلی الله علیه و آله، وحدت و یکرنگی خود را حفظ کنیم. در سایه امامت و ولایت، صراط مستقیم را بپیماییم و جز در مقابل خدا و رسولش(ص) برای کسی سر خَم نکنیم.<br/><br/><b>آیت الله نوری همدانی: مسلمانان با وحدت اجازه اختلاف افکنی توسط دشمنان را ندهند</b><br/>از همین رو  آیت‌الله نوری همدانی مرجع تقلید با اشاره به اینکه مسلمانان باید به‌صورت متحد توطئه‌ها و دسیسه‌های دشمن را خنثی کنند، اظهار داشت: مسلمانان باید به وحدت و اتحاد تکیه کرده و اجازه ندهند دشمن ایجاد اختلاف کند.<br/>وی افزود: امت اسلامی باید ضمن وحدت، نسبت به اختلاف‌افکنی‌های دشمنان هوشیاری کامل داشته باشند و این موضوع را بداند که دشمن هیچ‌گاه صلاح مسلمانان را نمی‌خواهد.<br/>این مرجع تقلید بابیان اینکه اسلام دارای اصولی است که همه مسلمانان به آن اعتقاددارند،گفت:مسلمین جهان باید با یکدیگر ارتباط مستمر داشته باشند تا در سایه این ارتباطات و همگرایی عزت اسلامی را تقویت کنند.<br/>استاد سطوح عالی حوزه علمیه با اشاره به برکات وحدت ملت‌های اسلامی تصریح کرد: هرچه اتحاد مسلمانان تقویت شود و ارتباط بیشتری با یکدیگر داشته باشند بهتر می‌توانند اهداف خود را پیش ببرند و موفق‌تر باشند.<br/><br/><b>آیت‌الله سعیدی: هفته وحدت فرصتی برای تبادل نظر بین مسلمانان است </b><br/>همچنین آیت الله سعیدی با بیان اینکه وحدت سبب دوری از آسیب‌های تفرقه می‌شود، گفت: وحدت بین مذاهب مختلف اسلامی به ویژه در مسائل مشترک سبب رسیدن به اهداف بلند می‌شود و نباید به بهانه مسائل قومی و جناحی اختلافات وجود داشته باشد.<br/>وی افزود: بسیاری از کشورها با آنکه ظالم و چپاولگر بوده و حتی اختلافاتی هم با یکدیگر دارند ولی زمانی که هدفی مشترک داشته باشند اختلافات را کنار گذاشته و باهم متحد می‌شوند.<br/>امام جمعه قم به اختلافات آمریکا با کشورهای اروپایی اشاره کرد و گفت: علیرغم این اختلافات اما زمانی که صحبت از مبارزه با اسلام ناب و مکتب اهل‌بیت(ع) می‌شود با یکدیگر متحد می‌شوند؛ مانند زمانی که حضرت امام خمینی(ره) پرچم نهضت را بلند کرد همه مخالفان اسلام ناب به دشمنی با ایشان پرداختند.<br/>تولیت آستان مقدس حضرت معصومه(س) خاطرنشان کرد: باید نقاط ضعف را شناخت ولی در برابر دشمنان ید واحده بود و باید نقاط مثبت را در بین مردم اشاعه داد.<br/><br/><br/><b>آیت الله علوی گرگانی:همه مسلمانان زیر پرچم اسلام در برابر دشمنان ایستادگی کنند</b><br/>این در حالی است که آیت‌الله علوی گرگانی مرجع تقلید شیعیان در دیدار علمای اهل سنت که در دفتر معظم له برگزار شد،اظهار داشت:اگر طبق آیات الهی همراه هم باشیم هیچ دشمنی توانایی ملت‌های اسلامی را ندارد.<br/>وی بابیان اینکه شیعیان و اهل سنت دشمن مشترک دارند و باید متحد باشند، افزود: همه مسلمانان زیر پرچم اسلام قرار دارند و باید در برابر دشمن ایستادگی کنند.<br/>مرجع تقلید شیعیان با اشاره به آثار و برکات اسلام بیان کرد:دین اسلام دین محبت ورافت و رحمت است و زیر سایه دوستی باید به دنبال فراگیری علم برویم.<br/>آیت‌الله علوی گرگانی بیان کرد:ملت‌های اسلامی دشمن مشترک دارند و اگر واحده شوند هیچ آسیبی نمی‌بینند، باید مراقب باشیم بین شیعه و اهل سنت تفرقه ایجاد شود.<br/><br/><b>آیت الله اراکی:امروز گفتمان وحدت، گفتمان غالب و گفتمان تکفیر رو به انزوا است</b><br/>همچنین آیت الله محسن اراکی، در مراسم افتتاحیه سی و سومین کنفرانس وحدت اسلامی، ضمن تبریک ایام هفته وحدت و سالروز میلاد رسول اکرم(ص) اظهار داشت: امروز با عنایت های مقام معظم رهبری، پرچم وحدت در سراسر جهان اسلام به اهتزاز درآمده و مجمع جهاتی تقریب مذاهب اسلامی زیر سایه ایشان فعالیتهای گسترده ای در دنیا  انجام داده است.<br/>وی ادامه داد: امروز جبهه مقاومت بیش از هر زمانی در سراسر منطقه استحکام یافته است، از جمله آثار پیروزی جبهه مقاومت، گسترش پیام وحدت در جهان اسلام و به انزوا کشیده شدن جبهه های واگرا در جهان اسلام است؛ امروز گفتمان وحدت، گفتمان غالب و گفتمان تکفیر رو به انزوا است.<br/>دبیرکل مجمع جهانی تقریب مذاهب اسلامی اظهار کرد: امروز به دلیل توطئه های زیادی که علیه مسجدالاقصی صورت می گیرد، دفاع از این مسجد مقدس از طرف مسلمانان، بیش از هر زمان دیگری ضروری است.<br/>وی تصریح کرد: امروز ضرورت دارد تلاش کنیم با  یکپارچگی جبهه مقاومت، مشت محکمی بر توطئه معامله قرن بزنیم و آن را با شکست نهایی روبرو کنیم.<br/><br/><b>آیت الله کعبی: جوامع اسلامی نیازمند بسیج عمومی برای تعمیق برادری هستند</b><br/>آیت الله عباس کعبی در گفتگو با خبرنگار قم فردا ضمن اشاره به اینکه وحدت پایه و مبنای ساخت و بازسازی امت اسلامی است، اظهار داشت: وحدت راهبرد پایه ای ساخت جامعه در قبال ایمان ، تقوا ، پیشرفت ، عدالت و حرکت به سمت الگوی امت نمونه اسلامی می باشد.<br/>وی ادامه داد: تحقق اهداف اسلام و عزت مسلمانان و تلاش برای شکل دهی تمدن نوین اسلامی در سایه تعمیق وحدت و برادری اسلامی محقق می شود.<br/>عضو خبرگان رهبری با اشاره به اینکه متأسفانه امروز امت اسلامی وضع خوبی ندارد، گفت: عوامل، نقشه ها و برنامه های دشمن ، اهداف آن‌ها در جهت تضعیف امت اسلامی از طریق فتنه گری و جنگ های درونی جوامع اسلامی است.<br/>وی خاطر نشان شد: امروز ما برای اینکه بتوانیم از هفته وحدت عبرت بگیریم باید در عوامل وحدت آفرین تلاش کنیم و بیماری های اخلاقی ، اجتماعی ، فکری ، روحی و روانی جامعه اسلامی با هدایت و روشنگری متفکران و رهبران جوامع اسلامی اصلاح شود.<br/>عضو جامعه مدرسین حوزه علمیه قم در خاتمه تأکید کرد: جوامع اسلامی  و امت اسلامی به یک بسیج عمومی فراگیر برای تعمیق برادری اسلامی نیاز دارد.<br/><br/><br/><b>برخی رفتارها در وحدت اسلامی بهانه ای برای سود جوی مخالفان است</b><br/>این در حالی است که حجت الاسلام و المسلمین ابوالقاسم علیدوست در گفتگو با خبرنگار قم فردا با اشاره به اینکه وحدت اسلامی به معنای محوری قراردادن مشترکات بین مسلمانان، گفت: وحدت اسلامی هرگز به معنای وحدت مذاهب، تحریف تاریخ، محو تاریخ و یا تنزل از اصول نیست.<br/>وی عنوان داشت: به دلیل عدم معرفی دقیق مفهوم وحدت و برخی رفتارها، وحدت اسلامی بهانه ای برای سود جوی مخالفان شده است.<br/>هر صدای تفرقه انگیزی، صدای شیطان است<br/>عضو جامعه مدرسین حوزه علمیه قم با اشاره به اینکه وحدت اسلامی یک استراتژی است نه تاکتیک،افزود: وحدت اسلامی یک ضرورت جاوید و همیشگی است به همین دلیل مورد سفارش خداوند و اولیای دین و علمای دلسوز می باشد.<br/>وی ادامه داد: هر صدای تفرقه انگیزی، صدای شیطان است و باید از او پرهیز کنیم، از همین رو دشمن در این موضوع بین مسلمانان تفرقه می افکند و به دنبال این است که وحدت بین جوامع اسلامی عملی نشود.<br/><br/><b>انتهای پیام/</b></p>
    </article>
  </body>
</html>