<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/alairasgyujtes-moge-allt-be-a-teljes-ellenzek"/>
    <meta property="og:site_name" content="infostart"/>
    <meta property="article:published_time" content="2019-11-15T09:58:00+00:00"/>
    <meta property="og:title" content="Aláírásgyűjtés mögé állt be a teljes ellenzék"/>
    <meta property="og:description" content="Közös közleményben biztosították támogatásukról a tankötelezettség korhatárának 18 évre való emeléséért - az Idetartozunk Egyesület által - indított aláírásgyűjtést az ellenzéki pártok."/>
  </head>
  <body>
    <article>
      <h1>Aláírásgyűjtés mögé állt be a teljes ellenzék</h1>
      <address><time datetime="2019-11-15T09:58:00+00:00">15 Nov 2019, 09:58</time> by <a rel="author">Infostart / MTI</a></address>
      <h3>Közös közleményben biztosították támogatásukról a tankötelezettség korhatárának 18 évre való emeléséért - az Idetartozunk Egyesület által - indított aláírásgyűjtést az ellenzéki pártok.</h3>
      <p>Az MSZP, a DK, az LMP, a Momentum, a Jobbik és a Párbeszéd közös közleményét a szocialisták juttatták el.</p>
      <p>Az Orbán-kormány tudatosan teszi tönkre a fiatalok jövőjét azzal, hogy elzárja őket a használható tudástól. Százezer fiatal élete eddig már kisiklott, mert 2011 óta egy lélektelen, rossz döntés következtében őket már 16 évesen kilökték az oktatásból - írták.</p>
      <p>Nagy részüknek még általános iskolai végzettsége sincs, így semmilyen esélyük nincs arra, hogy szakmát szerezzenek - közölték.</p>
      <p>Az ellenzéki pártok úgy látják, hogy "a Fidesz rombolása miatt" soha nem látott mértékben szakad le Magyarország Európától és a világtól az oktatásban. Egyúttal sajnálatosnak nevezték, hogy folyamatosan nő azok száma Magyarországon, akik nem szereznek érettségit vagy szakmát, miközben a többi uniós országban a képzettség nélküli fiatalok száma csökken.</p>
      <p>Tudatták: "társainkkal együtt harcolni fogunk mindaddig, amíg újra a gyermekeink jövőjét, az egyén és a közösség érdekeit egyaránt figyelembe vevő, korszerű oktatási törvények nem lesznek Magyarországon".</p>
      <p>
        <i>Nyitókép: MTI Fotó: Varga György</i>
      </p>
    </article>
  </body>
</html>