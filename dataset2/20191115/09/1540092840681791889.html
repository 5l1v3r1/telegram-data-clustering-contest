<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197443/froyzis-gia-emena-i-novartis-den-einai-skandalo"/>
    <meta property="og:site_name" content="CNN.gr"/>
    <meta property="article:published_time" content="2019-11-15T09:00:03+00:00"/>
    <meta property="og:title" content="Φρουζής: Πίσω από τις ενέργειες Τουλουπάκη είναι πολιτικοί που ήθελαν να πλήξουν τους «10»"/>
    <meta property="og:description" content="Το αφήγημα της ΝΔ και του ΚΙΝΑΛ περί σκευρωρίας στην υπόθεση της Novartis, θέλησε να ενισχύσει στη σημερινή, τρίτη κατάθεση του, ο άλλοτε ισχυρός άνδρας της..."/>
  </head>
  <body>
    <article>
      <h1>Φρουζής: Πίσω από τις ενέργειες Τουλουπάκη είναι πολιτικοί που ήθελαν να πλήξουν τους «10»</h1>
      <h2>Το αφήγημα της ΝΔ και του ΚΙΝΑΛ περί σκευρωρίας στην υπόθεση της Novartis, θέλησε να ενισχύσει στη σημερινή, τρίτη κατάθεση του, ο άλλοτε ισχυρός άνδρας της Novartis Hellas Κωνσταντίνος Φρουζής ενώπιον των μελών της Προανακριτικής Επιτροπής. </h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755733.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755742.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755736.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755735.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755739.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/14/19229/photos/full/2755734.jpg"/>
          <figcaption>Υπόθεση Novartis: Η κατάθεση του Κ. Φρουζή - Πηγή: ΓΙΑΝΝΗΣ ΛΙΑΚΟΣ/ΙΝΤΙΜΕ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 11:00 , 15 November 2019 - 15:09</p>
      <p>Ο κ. Φρουζής σύμφωνα με πληροφορίες απαντώντας σε ερωτήσεις, εξέφρασε τη βεβαιότητα πως πίσω από τις ενέργειες της Ελένης Τουλουπάκη, «κρύβονται» πολιτικά πρόσωπα που στόχευσαν στην εξόντωση των πολιτικών τους αντιπάλων.</p>
      <p>Είναι ενδεικτικός ο διάλογος που είχε με τον βουλευτή του ΚΙΝΑΛ <b>Δημήτρη</b> <b>Μπιάγκη</b>. </p>
      <p><b>Κ. Φρουζής</b>: «Οι πολιτικοί αντίπαλοι των 10 φαίνεται ότι σχεδίασαν και βρήκαν και τους προστατευόμενους. Εργαλειοποιήθηκαν και αυτοί και εγώ για να στήσουν τη σκευωρία. Εγώ ήμουν απαραίτητος στο σενάριο τους»</p>
      <p><b>Δ. Μπιάγκης (ΚΙΝΑΛ)</b>: «Θεωρείτε ότι η κ Τουλουπάκη ενεργούσε μόνη της; Για το στήσιμο!»</p>
      <p><b>Κ. Φρουζής</b>: «Δεν είχαμε προηγούμενα για να είναι αποτέλεσμα δικής της εμπάθειας. Σίγουρα πίσω από τις ενέργειες της είναι πολιτικοί που ήθελαν να πλήξουν τους 10 πολιτικούς αντιπάλους»</p>
      <p>Στις πολλές ερωτήσεις που δέχθηκε για τη συνάντησή του με την Ελένη Τουλουπάκη, επαναλάμβανε πως είχε αποκλειστικό αντικείμενο τα <b>10 πολιτικά πρόσωπα</b>. </p>
      <p>Μάλιστα, σύμφωνα με πληροφορίες, η Ελένη Τουλουπάκη του είπε:</p>
      <p>«Θα έχεις ευνοϊκή μεταχείριση αρκεί να μου πεις για αυτά τα <b>πρόσωπα</b>».</p>
      <p>Εξέφρασε δε, την έκπληξή του πως αυτό δεν του τα είπε ο ανακριτής αλλά η εισαγγελέας.</p>
      <p>Στην κατάθεσή του, ο κ. <b>Φρουζής</b> εξήγησε και τους λόγους για τους οποίους πήγε να καταθέσει στην <b>Ελένη</b> <b>Τουλουπάκη</b>.</p>
      <blockquote>«Πήγα στην Τουλουπάκη με δύο στόχους: να καταθέσω για να μιλήσω επιτέλους και για να ανοίξουν οι λογαριασμοί μου. “Θέλω να καταθέσω” της ξεκαθάρισα. Εκεί μπερδεύτηκε η κουβέντα. Όταν κάποιος έχει ζητήσει να καταθέσει και ο άλλος του προτείνει ευεργετικές διατάξεις λέγοντας πως έχουν βρεθεί αδικήματα σημαίνει “έλα να καταθέσεις κάτι που πρέπει να καταθέσεις”. Δεν κολλάνε τα γεγονότα. Έτσι εξέλαβα τη στάση Τουλουπάκη… Η κουβέντα όλη ήταν για να της δώσω πολιτικούς. Αυτό κατάλαβα».</blockquote>
      <p>Πληροφορίες αναφέρουν πως μετά τα σχόλια αυτά ακολούθησε ο εξής διάλογος:</p>
      <p><b>Κ. Καραγκούνης (ΝΔ)</b>: Σας διάβασαν καταθέσεις; </p>
      <p><b>Κ. Φρουζής</b>: Όχι.</p>
      <p><b>Κ. Καραγκούνης (ΝΔ)</b>: Στις συναντήσεις με πολιτικούς ήσασταν μόνος με ΣΦΕΕ ή και με τον ανταγωνιστικό ΠΕΦ;</p>
      <p><b>Κ. Φρουζής</b>: Πάντα στις συναντήσεις είμαστε περισσότεροι.</p>
      <p>Απαντώντας σε σχετικό ερώτημα του κ. Ραγκούση, ο Κ. <b>Φρουζής</b> είπε πως έφυγε από τη συνάντηση με την <b>Ελένη</b> <b>Τουλουπάκη</b> στεναχωρημένος επειδή κατάλαβε πως εάν δεν καταθέσει όπως ήθελε εκείνη τότε δεν θα <b>αποδεσμευόταν</b> ποτέ ο λογαριασμός του.</p>
      <p>Ο κ. Ραγκούσης ρώτησε τον κ. <b>Φρουζή</b> εάν θεωρεί πως είναι θύμα πλεκτάνης που έστησαν οι τρεις αντιεισαγγελείς, που συνυπέγραψαν το αίτημα της Τουλουπάκη για να αποκτήσουν την ιδιότητα του προστατευόμενου μάρτυρα οι συγκεκριμένοι μάρτυρες, και εάν και οι τρεις «<b>είναι μέρος σκευωρίας εναντίον του</b>».</p>
      <p>Ο κ. Φρουζής απέφυγε να <b>απαντήσει</b> ευθέως, είπε όμως ότι θα ήθελε να είχαν φιλτραριστεί καλύτερα οι μαρτυρίες των προστατευόμενων μαρτύρων.</p>
      <p><b>Γ. Ραγκούσης</b>: Οι συναντήσεις με τον Τσίπρα ήταν στη βάση <b>παράνομων</b> <b>αιτημάτων</b> που είτε ετέθη σαν είτε έγιναν δεκτά; </p>
      <p><b>Κ. Φρουζης</b>: Όχι δεν υποβλήθηκε κανένα παράνομο αίτημα. Έγινε στα πλαίσια γνωριμίας και απόκτηση επαφής.</p>
      <p>Σχολιάζοντας τον διάλογο αυτό, πηγές του <b>ΣΥΡΙΖΑ</b> έλεγαν πως με αυτή την απάντηση του κ. Φρουζή <b>καταρρέει η κατηγορία περί σκευωρίας Παπαγγελόπουλου.</b></p>
      <p>Ο κ. Φρουζής ερωτήθηκε για το περιβόητο Harvard Project που αφορούσε στον επηρεασμό της τιμολογιακής πολιτικής. Σύμφωνα με πληροφορίες, ανέφερε πως το «πρόγραμμα» πήρε σάρκα και οστά επί ΣΥΡΙΖΑ. Το θέμα έθιξε ο βουλευτής της ΝΔ Κώστας Καραγκούνης και σύμφωνα με πληροφορίες υπήρξε ο εξής διάλογος:</p>
      <p><b>Κ. Καραγκούνης</b>: Είπατε ότι το Harvard Project είχε δύο βασικούς στόχους: να μην βγαίνει το δελτίο τιμών κάθε 3 μήνες και η τιμολόγηση των φαρμάκων να γίνεται με βάση τις χαμηλότερες τιμές της Ευρωζώνης και όχι της ΕΕ. Οι στόχοι σας επιτεύχθηκαν επί κυβερνήσεως ΝΔ – ΠΑΣΟΚ;</p>
      <p><b>Κ. Φρουζής</b>: Όχι.</p>
      <p><b>Κ. Καραγκούνης</b>: Για το Harvard Project πιέσατε στελέχη του ΣΥΡΙΖΑ; Διαπιστώνουμε ότι μετά το 2015 και οι δύο στόχοι επιτεύχθηκαν.</p>
      <p><b>Κ. Φρουζής</b>: Η λέξη πίεση κατ' εμέ σημαίνει μάχομαι για κάτι. Ως εκ τούτου, πράγματι στην δουλειά του ΣΦΕΕ ήταν να πιέσει και την τότε αντιπολίτευση που ήταν ο ΣΥΡΙΖΑ πως τα αιτήματά μας ήταν δίκαια. Ηταν στη δουλειά μας, ως ΔΣ, να πείσουμε τον ΣΥΡΙΖΑ. Το θέμα της τιμολόγησης ήταν καυτό θέμα για εμάς. Το Harvard Project πήρε σάρκα και οστά επί κυβέρνησης ΣΥΡΙΖΑ. Οι δύο βασικοί στόχοι της φαρμακοβιομηχανίας που ήταν και στόχοι του Project, δηλαδή η έκδοση δελτίου τιμών φαρμάκων μια φορά το χρόνο και η υιοθέτηση των 2 χαμηλότερων τιμών της Ευρωζώνης ως βάση επετεύχθησαν επί κυβέρνησης Τσίπρα.</p>
      <p>Σύμφωνα με πληροφορίες, ο βουλευτής της ΝΔ Κώστας Μαρκόπουλος αναφέρθηκε σε δημοσιεύματα της εφημερίδας "Αυγή", για τα οποία η ΝΔ μιλά για πιέσεις που ασκούσε ο ΣΥΡΙΖΑ ως αξιωματική αντιπολίτευση επί κυβέρνησης Σαμαρά για να ευνοήσει τη συγκεκριμένη φαρμακοβιομηχανία. </p>
      <p>Ο Κωνσταντίνος Φρουζής απαντώντας σε ερωτήσεις του βουλευτή της ΝΔ Κώστα Μαρκόπουλου, φέρεται να είπε ότι «είχα δει το Ν. Φίλη ως διευθυντή της Αυγής. Η συνάντηση έγινε σε πολύ καλό κλίμα. Τους είχαμε δώσει διαφημιστικό πρόγραμμα. Η διαφημιστική συνεργασία με την «Αυγή» κράτησε όλο το διάστημα που ήμουν στην εταιρεία». Σε ότι αφορά δημοσίευμα για το φάρμακο Gilenya, υποστήριξε πως «ήταν πολύ θετικό για την Novartis». Συμπλήρωσε δε, σύμφωνα με τις ίδιες πηγές πως «στην "Αυγή" εκτός από καταχωρήσεις μας δημοσίευαν και έμμεσα ρεπορτάζ». </p>
      <p>Ρωτήθηκε ακόμη, για συναντήσεις του με τον δημοσιογράφο- εκδότη Κώστα Βαξεβάνη. Σύμφωνα με πληροφορίες απάντησε ότι τον έχει συναντήσει περισσότερες απο τρεις φορές και ότι του είχε δοθεί διαφήμιση. «Έβαλε την διαφήμιση στο τεύχος που έκανε το δημοσίευμα κατά της Pfizer με αποτέλεσμα να μου διαμαρτυρηθεί η ανταγωνίστρια εταιρεία ότι έκανα πληρωμένη καταχώρηση. Έτσι δεν έβαλα ξανά διαφήμιση και του διαμαρτυρήθηκα. Αυτός έκανε προσεγγίσεις λέγοντάς μου ότι έκανε λάθος αλλά δεν του ξαναέδωσα διαφήμιση», φέρεται να είπε.</p>
      <h3>«Η Novartis δεν αποτελεί σκάνδαλο»</h3>
      <p>Σύμφωνα με πληροφορίες, ο κ. Φρουζής, ερωτηθείς σχετικά, είπε ότι για τον ίδιο η υπόθεση <b>Novartis</b> δεν αποτελεί σκάνδαλο.</p>
      <p>«Με ρωτάτε αν η <b>Novartis</b> είναι <b>σκάνδαλο</b>. Η απάντηση είναι σα να με ρωτάτε αν η ζωή είναι δύσκολη. Για εμένα, δεν είναι σκάνδαλο» φέρεται να είπε ο κ. Φρουζής.</p>
      <p>Ωστόσο, όταν ερωτήθηκε πώς βγήκε καλύτερος μάνατζερ της χρονιάς με τόσα αρνητικά σε βάρος του, απέφυγε να απαντήσει.</p>
      <p>Κατά πληροφορίες, ο «Μr. Novartis» αρνήθηκε την ύπαρξη email προς τον Άδωνι Γεωργιάδη -κάτι που προκάλεσε την αντίδραση της <b>Δώρας Αυγερή</b>, μέλος της επιτροπής από πλευράς του ΣΥΡΙΖΑ.</p>
      <p>«Μα υπάρχουν δημοσιεύματα και το δηλώνει και ο ίδιος ο <b>Γεωργιάδης</b>. Τα μέιλ είχαν διαρρεύσει και από τη δικογραφία» φέρεται να είπε η κ. <b>Αυγερή</b>.</p>
      <p>Σύμφωνα με πηγές από τον ΣΥΡΙΖΑ ο κ. Φρουζής παραδέχθηκε ότι είχε στείλει mail στον Κυριάκο Μητσοτάκη και τον Γιάννη Στουρνάρα, στα οποία τους ζητούσε εργασία. </p>
      <h3>Αποκαλύψεις Φρουζή για την προστατευόμενη μάρτυρα «Αικατερίνη Κελέση»</h3>
      <p>Στη χθεσινή μαραθώνια κατάθεσή του, ο κ. Φρουζής άφησε εμμέσως πλην σαφώς να εννοηθεί ότι η προστατευόμενη μάρτυρας με το κωδικό όνομα  κωδικό όνομα «<b>Αικατερίνη Κελέση»</b> να <b>είναι πρώην συνεργάτιδά του.</b></p>
      <p>Είναι ενδεικτικός ο διάλογος που μεταφέρθηκε στους δημοσιογράφους, όταν ο βουλευτής του ΚΙΝΑΛ Βασίλης Κεγκέρογλου του έθεσε το θέμα.</p>
      <p><b>Β. Κεγκέρογλου</b> (ΚΙΝΑΛ): Έχετε υποψία για το ποια είναι η προστατευόμενη μάρτυρας Αικατερίνη Κελεση;<br/><b>Κ. Φρουζής</b>: Κάτι έχω στο μυαλό μου.<br/><b>Β. Υψηλάντης</b> (ΝΔ): Η κ. Κελέση μήπως ήταν συνεργάτιδά σας;<br/><b>Κ. Φρουζής</b>: Δεν ξέρω, πιθανολογώ πάνω από τη βάση.<br/><b>Κ. Μαρκόπουλος</b> (ΝΔ): Σε τι ποσοστό είστε σίγουρος;<br/><b>Κ. Φρουζής</b> (γελώντας): Με πολύ καλές πιθανότητες. Σε καλό ποσοστό.</p>
      <p>Στο ΚΙΝΑΛ έλεγαν μάλιστα, ότι η ίδια η «Αικατερίνη Κελέση» στην κατάθεσή της <b>άκουγε τον κ. Φρουζή να μιλάει στο τηλέφωνο</b>, γεγονός που ενισχύει τους ισχυρισμούς ότι ήταν πρόσωπο που βρισκόταν κοντά του.</p>
      <p>Επί οκτώ ώρες με ένα ολιγόλεπτο διάλειμμα κατέθεσε ο κ. Φρουζής, ο οποίος θα συνεχίσει κι <b>αύριο το πρωί στις 9.30</b>. Κατά τη διάρκεια των ερωτήσεων που δέχθηκε από τους εισηγητές των κομμάτων, αμφισβήτησε τις καταθέσεις των προστατευόμενων μαρτύρων, λέγοντας –σύμφωνα με πληροφορίες- πως το κίνητρό τους ήταν οικονομικό και πως ίσως πιάστηκαν με τη γίδα στην πλάτη. </p>
      <p>Ο πρώην ισχυρός άνδρας της Novartis <b>επέμεινε ότι συναντήθηκε με την κ. Τουλουπάκη,</b> η οποία του πρότεινε να τύχει της<b> ευνοϊκής μεταχείρισης του νόμου</b> αρκεί να καταθέσει για τα <b>10 πολιτικά πρόσωπα,</b> με κοινοβουλευτικές πηγές από τον ΣΥΡΙΖΑ να μιλούν για αναδίπλωση Φρουζή και να αναφέρουν ότι «αναγκάστηκε να ομολογήσει ότι ποτέ δεν του έγινε αναφορά σε ονόματα πολιτικών από την κ. Τουλουπάκη, ούτε για τυχόν ευθύνες κανενός από αυτούς».</p>
      <p>Στη ΝΔ και το ΚΙΝΑΛ ωστόσο, έλεγαν πως<b> ήταν πασίγνωστο ποια ήταν τα πολιτικά πρόσωπα</b> για τα οποία είχαν στηθεί κάλπες στη Βουλή.</p>
      <blockquote>«Η κ. Τουλουπάκη μου πρότεινε ευνοϊκή μεταχείριση και όχι να είμαι κουκουλοφόρος μάρτυρας, αρκεί να καταθέσω για τα 10 πολιτικά πρόσωπα», φέρεται να είπε ενώπιον της Προανακριτικής Επιτροπής.</blockquote>
      <p>Ο Κωνσταντίνος Φρουζής που περιγράφηκε από μέλη της Επιτροπής ως «χαλαρός», ανέφερε πως ποτέ <b>δεν έγινε συνάντηση Χασαπόπουλου και Λοβέρδου</b> και πως η κατάθεση<b> «Σαράφη» για τη σχέση Μανιαδάκη-Λοβέρδου, ήταν ψέματα.</b> Σε ό,τι αφορά στον Ανδρέα Λοβέρδο, σύμφωνα με πληροφορίες, είπε, ότι ουδέποτε συναντήθηκε μαζί του και πως «η πολιτική Λοβέρδου προκάλεσε ζημιές σε όλες τις εγχώριες φαρμακοβιομηχανίες».</p>
      <p>Σε άλλο σημείο, φέρεται να είπε, πως δεν γνώριζε τα πρόσωπα της επιτροπής φαρμάκων.</p>
      <p>Σύμφωνα με τις ίδιες πληροφορίες, ο κ. Φρουζής απαντώντας σε ερωτήσεις, επιβεβαίωσε τις <b>φιλικές σχέσεις με την οικογένεια Μητσοτάκη,</b> αναφέροντας μεταξύ άλλων ότι βρέθηκαν σε δείπνο τον Αύγουστο 2015, αλλά κι ότι ο πατέρας του διατέλεσε γενικός γραμματέας Εμπορίου σε κυβέρνηση –δεν προσδιόρισε εποχή- που ήταν υπουργός ο Κωνσταντίνος Μητσοτάκης.</p>
      <p>Κοινοβουλευτικές πηγές από τον ΣΥΡΙΖΑ σχολίαζαν ότι «η σημερινή κατάθεση Φρουζή και η παραδοχή των ψευδών του καταρρίπτει οριστικά τους ισχυρισμούς ΝΔ - ΚΙΝΑΛ περί "σκευωρίας" στο σκάνδαλο Novartis, όσο και αν τα δύο κόμματα λειτουργούν ως συνήγοροί του επειδή όλοι μαζί έχουν δικαστικές εκκρεμότητες». Σημειώνουν ότι «μετά από επίμονες ερωτήσεις βουλευτών στην προανακριτική:</p>
      <p>- Ο κ Φρουζής αναγκάστηκε να ομολογήσει ότι ποτέ δεν του έγινε αναφορά σε ονόματα πολιτικών από την κ. Τουλουπάκη, ούτε για τυχόν ευθύνες καθενός από αυτούς. </p>
      <p>-Ο κ. Φρουζής πήρε πίσω όλα όσα κατέθεσε προχθές με υπαινιγμούς για τους εισαγγελείς διαφθοράς, καταθέτοντας ότι δεν διαπίστωσε καμία παράτυπη ή παράνομη συμπεριφορά από μεριάς τους.</p>
      <p>- Ο κ. Φρουζής αποκάλυψε ότι δεν γνωρίζει τίποτα σχετικά με πιέσεις Παπαγγελόπουλου σε εισαγγελικούς λειτουργούς.</p>
      <p>-Τέλος, ο κ. Φρουζής σήμερα ανακάλεσε επίσης όσα ανέφερε προχθές, ότι δήθεν δεν κλήθηκε ποτέ από εισαγγελικούς λειτουργούς, αφού ομολόγησε πως τελικά κλήθηκε τουλάχιστον δύο φορές να δώσει εξηγήσεις μαζί με τους πληρεξούσιους δικηγόρους του».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197396/apokalypseis-froyzi-gia-tin-prostateyomeni-martyra-aikaterini-kelesi">Αποκαλύψεις Φρουζή για την προστατευόμενη μάρτυρα «Αικατερίνη Κελέση»</a>
        </li>
        <li>
          <a href="https://www.cnn.gr/news/ellada/story/197388/tin-katathesi-toy-froyzi-stin-proanakritiki-zita-o-areios-pagos">Την κατάθεση του Φρουζή στην Προανακριτική ζητά ο Άρειος Πάγος</a>
        </li>
        <li>
          <a href="https://www.cnn.gr/oikonomia/story/197377/paremvaseis-gia-proti-katoikia-kai-epidoma-thermansis-anakoinose-o-staikoyras">Παρεμβάσεις για πρώτη κατοικία και επίδομα θέρμανσης ανακοίνωσε ο Σταϊκούρας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/72140/konstantinos-froyzhs">ΚΩΝΣΤΑΝΤΙΝΟΣ ΦΡΟΥΖΗΣ</a>
        </li>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/81885/proanakritikh-epitroph-gia-papaggelopoylo">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ ΠΑΠΑΓΓΕΛΟΠΟΥΛΟ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197443/snapshot/2755742.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197481/snapshot/2757235.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197452/snapshot/AP_19241447920569.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197461/snapshot/2695191.jpg"/>
      </figure>
    </article>
  </body>
</html>