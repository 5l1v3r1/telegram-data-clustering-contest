<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/15/pustomytivski-ekzoty-na-lvivshhyni-zapratsyuvala-persha-v-zahidnij-ukrayini-bananova-ferma/"/>
    <meta property="og:site_name" content="AgroDay"/>
    <meta property="article:published_time" content="2019-11-15T09:00:24+00:00"/>
    <meta property="og:title" content="Пустомитівські екзоти: на Львівщині запрацювала перша в Західній Україні бананова ферма"/>
    <meta property="og:description" content="У селі Липники (Пустомитівський район Львівської області), запрацювала перша в Західній Україні бананова ферма. Її власники — місцева сім'я Трушів. Крім цих фруктів у їхній теплиці ростуть ще майже 30 видів екзотичних рослин. Вирощуванням бананів вони займаються вже два з половиною роки. Також на 6 сотках теплиці ростуть кавові деревця, лимони й лайми, апельсини, кумквати, інжир і навіть папайя. Акцент Труші роблять на бананах, яких у вегетарію росте кілька десятків дерев. Серед них — карликовий сорт, а також тропікана, що сягає 4 метрів у висоту. Їх господарі привезли з Києва — із такої ж ферми. Фрукти є лише приємним бонусом, адже рослини сім'я вирощує задля саджанців та озеленення. «Банан буде плодоносити, якщо в його горщику є не менше ніж 57 літрів об'єму ґрунту. Для того, щоб утримувати ферму, яка спеціалізуватиметься тільки на плодах, потрібно вкладати мільйони, а також будувати кілометрові теплиці», — пояснює власник бананової ферми Андрій Труш. Другою за популярністю серед"/>
  </head>
  <body>
    <article>
      <h1>Пустомитівські екзоти: на Львівщині запрацювала перша в Західній Україні бананова ферма</h1>
      <address>
        <time datetime="2019-11-15T09:00:24+00:00">15 Nov 2019, 09:00</time>
      </address>
      <p>У селі Липники (Пустомитівський район Львівської області), запрацювала перша в Західній Україні бананова ферма. Її власники — місцева сім’я Трушів. Крім цих фруктів у їхній теплиці ростуть ще майже 30 видів екзотичних рослин.</p>
      <p>Вирощуванням бананів вони займаються вже два з половиною роки. Також на 6 сотках теплиці ростуть кавові деревця, лимони й лайми, апельсини, кумквати, інжир і навіть папайя.</p>
      <p>Акцент Труші роблять на бананах, яких у вегетарію росте кілька десятків дерев. Серед них — карликовий сорт, а також тропікана, що сягає 4 метрів у висоту. Їх господарі привезли з Києва — із такої ж ферми.</p>
      <p>Фрукти є лише приємним бонусом, адже рослини сім’я вирощує задля саджанців та озеленення.</p>
      <p>«Банан буде плодоносити, якщо в його горщику є не менше ніж 57 літрів об’єму ґрунту. Для того, щоб утримувати ферму, яка спеціалізуватиметься тільки на плодах, потрібно вкладати мільйони, а також будувати кілометрові теплиці», — пояснює власник бананової ферми Андрій Труш.</p>
      <p>Другою за популярністю серед покупців екзотичною рослиною, яка росте в теплиці сім’ї Трушів, є кавове дерево.  «Їх потрібно розсаджувати й раз на півроку збільшувати горщик. Тоді через деякий час вони зацвітуть і утворять зерна», — розповідає Надія Труш, дружина Андрія.</p>
      <p>Тропічні рослини господарі живлять кінським перегноєм та закордонною органічною сумішшю.</p>
      <p>«Наприклад, банан страждає від хімічних сполук: його листя жовтіє та опадає. Найбільше органіку любить папайя», — каже Ярослав Труш, батько Андрія.</p>
      <p>Для того, щоб екзотичні рослини прижились, потрібні 16-20 градусів. Їх у вегетарію забезпечує котел, який розробили за голландською технологією: він нагріває до 2 тонн води, а насоси перекачують її теплицею. Серед клієнтів фермерського господарства — не лише прихильники екзотичних фруктів, але й дизайнери, які озеленюють приміщення.</p>
      <p>Повідомляє <a href="https://propozitsiya.com/ua/ekzotychni-frukty-dobre-rostut-u-lvivskyh-fermeriv">Пропозиція</a></p>
      <related>
        <h4>Статті по темі</h4>
        <a href="https://agroday.com.ua/2019/10/29/termofrukty-na-kyyivshhyni-fermer-vyroshhuye-ekzotychni-frukty-v-promyslovyh-masshtabah/"/>
        <a href="https://agroday.com.ua/2019/10/17/bez-gruntu-yaponskyj-vchenyj-rozrobyv-unikalnyj-sposib-vyroshhuvannya-ovochiv/"/>
        <a href="https://agroday.com.ua/2019/10/09/banan-u-karman-v-ukrayini-zbilshuyutsya-obsyagy-importnyh-postavok-bananiv/"/>
        <a href="https://agroday.com.ua/2019/09/17/vyrostyly-perevirte-vagomist-perevirky-vrozhayu-na-yakist-ta-bezpechnist/"/>
        <a href="https://agroday.com.ua/2019/08/29/korobka-pererobka-izrayilskyj-grant-u-rozmiri-2-6-mln-rytejleru-yakyj-prodavatyme-produktsiyu-v-pererobnij-upakovtsi/"/>
        <a href="https://agroday.com.ua/2019/08/27/perspektyvnyj-format-v-ukrayini-nabuvaye-populyarnosti-torgivlya-svizhoyu-zelennyu/"/>
      </related>
    </article>
  </body>
</html>