<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547410.html/%D8%A7%D8%B9%D8%AC%D8%A7%D8%B2-%D8%A7%D9%85%D9%86%DB%8C%D8%AA-%D8%A8%D8%A7-%D9%86%D9%81%D8%B3-%DA%AF%D8%B1%D9%85-%D9%85%D8%B3%DB%8C%D8%AD-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T09:24:00+00:00"/>
    <meta property="og:title" content="اعجاز امنیت با نفس گرم مسیح بلوچستان"/>
    <meta property="og:description" content="سیستان و بلوچستان امنیت پایدار خود را مدیون اندیشه و تفکر والای بزرگ مردی است که تا لحظه عروج در مسیر اتحاد، برادری و همبستگی عاشقانه تلاش می‌کرد؛ مسیحی که با اعجاز نفس‌های گرمش جنوب شرق را برای همیشه از وجود اشرار و بدخواهان ملت پاک کرد."/>
  </head>
  <body>
    <article>
      <h1>اعجاز امنیت با نفس گرم مسیح بلوچستان</h1>
      <h2>در سایه سار وحدت؛</h2>
      <address>
        <time datetime="2019-11-15T09:24:00+00:00">15 Nov 2019, 09:24</time>
      </address>
      <p>سیستان و بلوچستان امنیت پایدار خود را مدیون اندیشه و تفکر والای بزرگ مردی است که تا لحظه عروج در مسیر اتحاد، برادری و همبستگی عاشقانه تلاش می‌کرد؛ مسیحی که با اعجاز نفس‌های گرمش جنوب شرق را برای همیشه از وجود اشرار و بدخواهان ملت پاک کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، امنیت نیازی اصیل، مفهومی جامع و در برگیرنده همه ابعاد زندگی انسان ها در هر شهر و اجتماعی است. تاثیر و تعمیم این واژه به شکل معناداری در عرصه های گوناگون زندگی بشر خود را نشان می دهد. فرقی نمی کند از کدام بُعد به مسائل نگاه کنید؛ اقتصاد، سیاست، بهداشت و ... همه و همه در صورتی معنا پیدا می کند که واژه امنیت ضمیمه اش باشد. در واقع توسعه پایدار از سطوح منطقه ای، شهری و روستایی و تا سطح فردی بدون امنیت هرگز محقق نخواهد شد.<br/><br/>برقراری و القای حس امنیت به جامعه و پایدارسازی آن اما مستلزم اقدامات و برنامه‌ریزی‌های ویژه ای است و به مسائل متعددی بستگی دارد. استکبار جهانی و بدخواهان کشور از اولین روزهای پس از پیروزی انقلاب با تجهیز و پشتیبانی گروه های معاند و تحمیل جنگ 8 ساله و ... همواره در پی آسیب رساندن به کشور بود و برای نیل به اهداف شوم خود روی تفرقه افکنی در نقاط مرزی حساب بسیار ویژه ای باز کرده و یکی از این نقاط سیستان و بلوچستان است.<br/><br/>اهمیت این استان برای دشمن از آن جهت ویژه بود که اولا مرزهای آن خط مشترک بین سه کشور ایران، پاکستان و افغانستان بود و ثانیا تعدد اقوام و تکثر طوایف در میان بومیان آن منطقه زمینه را برای برجسته سازی اختلافات جرئی بسیار هموارتر می کرد، پس دشمن با صرف هزینه های سنگین و پشتیبانی گسترده آموزشی چیریک های افراطی، سعی بر وارد کردن آسیب به امنیت مرزهای شرقی را داشت. مدتی می گذشت و جولان اشرار و منازعات مسلحانه توسط گروه های منحرف و معاند دشمنان را بسیار امیدوار کرده بود تا اینکه سپاه پاسداران عزم حضور و مواجه با عوامل بروز ناامنی در این خطه از کشور را کرد.<br/><br/>پرچمدار این حرکت بزرگ سردار نورعلی شوشتری بود. وی از همان روزهایی ابتدایی حضورش یک عقیده را با تاکید ویژه ای مطرح می کرد، «امنیت استان باید به دست بومیان خود منطقه تأمین شود». دیدگاهی که در نهایت نیز با همکاری سران طوایف و سرداران بلوچ در بسیاری از مناطق بلوچستان اجرا کرد. او در گام نخست برای اینکه بتوانند مناطق مختلف مرزی را راحت تر کنترل کند و با تحرکات تروریستی مقابله کند، چندین قرارگا‌ه‌ رزمی در زیرمجموعه‌ ایجاد کرد که این قرارگاه ها، هر کدام به طور مجزا وظیفه تأمین امنیت مناطق مختلف مرزی در سطح استان را عهده دار بودند. دیری از اجرای این طرح نمی گذشت که سطح امنیت در منطقه به شکل ملموسی افزایش پیدا کرد.<br/><br/>منطقه ای که از نظر امنیت آسیب پذیری‌ زیادی داشت و در سالیان نه چندان دور و قبل از واگذاری رسمی تأمین امنیت مرزهای جنوب شرق کشور به سپاه، گروهک تروریستی ریگی در آن چند عملیات تروریستی از جمله عملیات خونین تاسوکی که با بستن جاده زابل_ زاهدان باعث به شهادت تعدادی از هموطنان مان شده بود به یکی از امن ترین نقاط کشور شد.<br/><br/>امروز اگرچه شهید شوشتری در میان مردمی که در قلب شان آشیانه کرده بود نیست، اما نام و یادش به واسطه خدمات و زحمات بی اندازه ای که برای آسایش و رفاه و محرومیت زدایی در سیستان وبلوچستان متحمل شده بود همواره زنده است. مسیحی که امنیت پایدارش تا به امروز پایدار مانده و پس از گذشت یک‌ دهه از شهادتش، نام و یادش پنجره نگاه هر سیستانی و بلوچ را در این خطه از ایران اسلامی بارانی می کند. برای درک بهتر نقش اجرای طرح امنیت پایدار شهید شوشتری در نگاه مردم این استان در ادامه با ما همراه باشید.<br/><br/><b>اتحاد شیعه و سنی در دفاع از مرز و حفاظت از کشور</b><br/>مولوی عبدالخالق حسین زهی، امام جمعه اهل سنت شهرستان مهرستان در گفت وگو با <a href="http://asrehamoon.ir/">عصرهامون</a>، بیان کرد: در برقراری امنیت پایدار در این منطقه شاهد حضور بسیجیان و پاسداران شیعه و سنی هستیم که در کنار یکدیگر از کشور مرزبانی کرده و با سعه صدر با مردم برخورد می کنند.<br/><br/>وی با تاکید بر اینکه هیچ کس نمی تواند وحدت میان مردم این منطقه را از بین بین ببرد چرا که هر وقت به قرآن و سنت پیامبر اکرم (ص) عمل کنیم، وحدت میان فرق اسلامی مستحکم تر می شود، گفت: وحدت در استان سیستان و بلوچستان به مانند درخت تنومندی است که این امر را در دفاع از مرز و حفاظت از کشور به خوبی به نمایش گذاشته شده است.<br/><br/><b>حضور طوایف و بسیجیان بومی؛ عامل افزایش وحدت و امنیت</b><br/>مولوی ریگیان پور، امام جمعه اهل سنت میرجاوه در گفت وگو با خبرنگار ما با بیان اینکه وحدت خود امنیت آفرین است، افزود: امنیت پایدار امروز در سیستان وبلوچستان و در کل کشور جاری است و در ذیل آن همگان با آسایش و آرامش با وحدت و همدلی زندگی می کنیم بر این اساس هر چه از عمر پربرکت انقلاب می‌گذرد باید محکم تر و مستحکم تر این اتحاد را حفظ کرد زیرا این وحدت و همدلی شیعه و سنی و سایر مذاهب کشور، خاری در چشم دشمنان محسوب می‌شود.<br/><br/>وی با تاکید بر این مطلب که سپاه تنها نهادی است که در بحث وحدت کشور، آبادانی، پیشرفت، توسعه، اشتغال زایی و ... به جد ورود پیدا کرده است، ادامه داد: استفاده از طوایف و بسیجیان بومی منطقه در برقراری امنیت توسط این نهاد مردمی اقدامی بسیار تحسین برانگیز و موثر بود که منجر به افزایش وحدت شده است.<br/><br/><b>اتحاد طوایف و حضور بسیجیان بومی؛ عامل ایجاد امنیت در مرزها</b><br/>مولوی عبدالغنی بارانی، امام جماعت مسجد توحیدیه زاهدان در گفت وگو با خبرنگار ما با اشاره به اینکه دشمنان سال هاست که دنبال ایجاد تفرقه بین مسلمانان و ملت ما هستند، تصریح کرد: ما با اصل وحدت توانستیم امنیت پایدار و بالایی را داشته باشیم و اگر روی این وحدت بیشتر کار شود، ضریب امنیت ما بالاتر رفته و دیگر دشمنان به خود اجازه دست درازی به خاک مقدس کشور رانخواهند داد.<br/><br/>وی با اشاره به اینکه اتحاد طوایف و استفاده از بسیجیان بومی باعث ایجاد امنیت در مرزها شده است، خاطرنشان کرد: این اتحاد علاوه بر افزایش امنیت پایداری که در مرزهای ما حاکم کرده باعث ایجاد اعتماد متقابل بین مردم و نظام شده است.<br/><br/>بارانی افزود: درواقع وقتی صاحب خانه بهتر می داند داخل خانه چه چیزی وجود دارد، بسیجیان بومی منطقه نیز وجب به وجب خاک استان را می شناسند و می دانند مشکلات از کجا اتفاق می افتد و در واقع از وقتی که این مردم محلی برای حفظ امنیت پای کار آمدند و بسیج شدند امنیت ما بیشتر و بیشتر شد.<br/><br/>وی در پایان با اشاره به اینکه در امر وحدت همیشه به عنوان یک الگو برای کشورهای همسایه زبانزد بوده ایم، بیان کرد: این اتحاد و همدلی بین اقوام شیعه و سنی استان، باعث الگو گرفتن کشورهای جهان اسلام و بویژه همسایگان ما از مدل وحدت عملی ما شده و وقتی در این ممالک از وحدت سخنی به میان می آید وحدت اقوام ایرانی را مثال می زنند.<br/><br/><b>بسیجیان بومی، اثر گذار ترین قشر در برقراری امنیت پایدار هستند</b><br/>حجت الاسلام والمسلمین مجتبی بامری، امام جمعه شهرستان سراوان در گفت وگو با خبرنگار ما تصریح کرد: دشمن به دنبال اختلاف افکنی است و برخی از جاهلان در درون و برون بر طبل دشمن می کوبند و نا امنی بر اساس اختلاف به وجود می آید که نقش بسیجیان بومی در برقراری امنیت پایدار امر بسیار مهمی است.<br/><br/>وی گفت: در سیستان و بلوچستان در برقراری امنیت از افراد بومی به خوبی استفاده شده اما باید توجه داشت که در باب امنیت باید آن بسیجی را بگماریم که بصیرت، آگاهی به دین، آشنایی به گفتمان و راهبرد انقلاب اسلامی ایرانی و دسیسه های دشمن داشته باشد و بداند اسلحه ای را که به دست گرفته بر چه اساس و آرمان بوده است.<br/><br/>وی خاطر نشان کرد: اگر کادر سازی مناسب در باب بسیجیان بومی داشته باشیم، اثر گذار ترین اشخاصی هستند که در برقراری امنیت پایدار نظام جمهوری اسلامی ایران و انتشار و الگو بودن وحدت در سراسر دنیای اسلام هستند.<br/><br/><b>شیعه و سنی برای حفظ امنیت مرزها جانفشانی می کنند</b><br/>حجت الاسلام ابراهیم گزمه، امام جمعه شهرستان هیرمند در گفت وگو با خبرنگار ما، گفت: وحدت یعنی شیعه و سنی در مسیر اعتقادی که در پیش دارند به مقدسات همدیگر احترام گذاشته و دشمن مشترک خود را متوجه باشند که هدف دشمن از بین بردن ریشه اسلام است .<br/><br/>وی با اشاره به امنیت مثال زدی استان سیستان و بلوچستان خاطر نشان کرد: بسیجیان شیعه و سنی برای حفظ امنیت و جان مردم در مرزهای کشور در حالی جان فشانی می کنند که در صورت نبود وحدت این امنیت وجود نداشت.<br/><br/><b>واگذاری امنیت مرزها به بومیان منجر به تحقق عملی وحدت شد</b><br/>حجت الاسلام والمسلمین عظیم بامری، امام جمعه شهرستان دلگان در گفت وگو با خبرنگار ما گفت: برای وحدت و همبستگی مردم استان سیستان و بلوچستان بزرگان زیادی چه از شیعه و چه اهل سنت سعی و تلاش کرده اند.<br/><br/>وی به واگذاری امنیت مرزها به مردم بومی استان اشاره و خاطرنشان کرد: مردم سیستان و بلوچستان مرزداران دلیری هستند که به دشمن اجازه نمی دهند که به مرزهای آنان تعرضی داشته باشد.<br/><br/><b>نقش پررنگ طوایف و بسیجیان اهل سنت در تأمین امنیت</b><br/>یارمحمدی، نماینده مردم زاهدان در مجلس شورای اسلامی در گفت وگو با خبرنگار ما، در خصوص نقش طوایف و بسیجیان در تامین امنیت سیستان و بلوچستان گفت: خوشبختانه از سال های قبل نیز در مرزهای استان وحدت وجود داشت و مرزنشینان ما خودجوش و جهادی از مرزها حفاظت می کردند که طی سال های اخیر اتحاد و همدلی بین طوایف و بسیجیان تقویت شد و این باعث ایجاد امنیت پایدار و آرامش بیشتر شده است.<br/> <br/>وی با اشاره به نقش شهدا در تقویت وحدت در استان، خاطرنشان کرد: نقش شهدا و به خصوص شهید شوشتری در این راه بسیار موثر و چشمگیر بوده است و در واقع با شهادت این شهید بزرگوار فصل تازه ای بر وحدت عملی بین اقوام و طوایف سیستان و بلوچستان گشوده شد و امروز این امنیت و آرامش را مرهون خون شهدای گرانقدرهستیم<br/><br/><b>حضور بسیجیان بومی امنیت را به ارمغان آورده است</b><br/>حبیب الله دهمرده، نماینده مردم زابل در مجلس شورای اسلامی نیز در گفت وگو با خبرنگار ما، در این خصوص تصریح کرد: سردار شوشتری، بزرگ مرد استان سیستان و بلوچستان بود که با تقدیم کردن جان خود امنیت را به ارمغان آورد. تاکید بر وحدت بیشتر و توجه به معیشت مردم از جمله دغدغه های این شهید در دوران حیات پربرکتش بود که باید یاد و خاطره این چنین مردانی همواره زنده نگه داشته شود.<br/> <br/>وی با اشاره به خدمت بی منت بسیجیان شیعه و سنی در حفظ امنیت مرزهای استان خاطرنشان کرد: در طول انقلاب اسلامی و دفاع مقدس هر کجا که حرکت بسیجی و مردمی شکل گرفت موفقیت از آن کشور شده و اکنون نیز در کشورهای مختلف بسیج مردمی به برکت انقلاب اسلامی شکل گرفته و امنیت را برای مردم آنجا به ارمغان آورده است<br/><br/>انتهای پیام/</p>
    </article>
  </body>
</html>