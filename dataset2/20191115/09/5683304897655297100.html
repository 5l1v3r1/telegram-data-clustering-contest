<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/15/kerala-vs-rajasthan-group-b-syed-mushtaq-ali-trophy-2019-20-live-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T09:30:00+00:00"/>
    <meta property="og:title" content="തകർപ്പൻ ഫിഫ്റ്റിയുമായി ‘ക്ഷീണം’ മറന്ന് സഞ്ജു; രാജസ്ഥാന് ജയിക്കാൻ 165"/>
    <meta property="og:description" content="തിരുവനന്തപുരം∙ ദേശീയ ടീമിൽ ഇടം പിടിച്ചിട്ടും കളത്തിലിറങ്ങാൻ അവസരം ലഭിക്കാതെ മടങ്ങിപ്പോരേണ്ടി വന്നതിന്റെ ക്ഷീണം സഞ്ജു സാംസൺ കേരള ജഴ്സിയിൽ തീർത്തു..Syed Mushtaq Ali Trophy. Kerala Cricket Team. Sanju Samson. Sachin Baby. Kerala Vs Rajasthan. Deepak Chahar. Khaleel Ahmed. Malayalam Cricket News. മലയാളം ക്രിക്കറ്റ് വാർത്തകൾ. സയ്യിദ് മുഷ്‌താഖ് അലി ട്രോഫി. സഞ്ജു സാംസൺ. സച്ചിൻ ബേബി. ദീപക് ചാഹർ. ഖലീൽ അഹമ്മദ്.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>തകർപ്പൻ ഫിഫ്റ്റിയുമായി ‘ക്ഷീണം’ മറന്ന് സഞ്ജു; രാജസ്ഥാന് ജയിക്കാൻ 165</h1>
      <address><time datetime="2019-11-15T09:30:00+00:00">15 Nov 2019, 09:30</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ ദേശീയ ടീമിൽ ഇടം പിടിച്ചിട്ടും കളത്തിലിറങ്ങാൻ അവസരം ലഭിക്കാതെ മടങ്ങിപ്പോരേണ്ടി വന്നതിന്റെ ക്ഷീണം സഞ്ജു സാംസൺ കേരള ജഴ്സിയിൽ തീർത്തു. അതും ദേശീയ ടീം താരങ്ങളായ ദീപക് ചാഹറും ഖലീൽ അഹമ്മദും ഉൾപ്പെട്ട രാജസ്ഥാനെതിരെ. സയ്യിദ് മുഷ്താഖ് അലി ട്രോഫിയിൽ തകർപ്പൻ അർധസെഞ്ചുറിയുമായി സഞ്ജു മിന്നിത്തിളങ്ങിയ ആവേശപ്പോരാട്ടത്തിൽ രാജസ്ഥാനു മുന്നിൽ 165 റൺസ് വിജയലക്ഷ്യമുയർത്തി കേരളം. ടോസ് നഷ്ടപ്പെട്ട് ബാറ്റിങ്ങിന് ഇറങ്ങിയ കേരളം സഞ്ജു സാംസൺ (39 പന്തിൽ 53), മുൻ ക്യാപ്റ്റൻ സച്ചിൻ ബേബി (29 പന്തിൽ 47) എന്നിവരുടെ ബാറ്റിങ് കരുത്തിലാണ് ഭേദപ്പെട്ട സ്കോറിലെത്തിയത്. ഓപ്പണർ വിഷ്ണു വിനോദ് 30 പന്തിൽ 36 റൺസെടുത്തു.</p>
      <p>രാജസ്ഥാനായി ദേശീയ ടീം അംഗങ്ങളായ ദീപക് ചാഹർ, ഖലീൽ അഹമ്മദ് എന്നിവർ രണ്ടു വിക്കറ്റ് വീതം വീഴ്ത്തി. ചാഹർ നാല് ഓവറിൽ 29 റൺസ് വഴങ്ങിയും ഖലീൽ നാല് ഓവറിൽ 28 റൺസ് വഴങ്ങിയുമാണ് രണ്ടു വിക്കറ്റ് വീതം പിഴുതത്. നാലു മത്സരങ്ങളിൽനിന്ന് മൂന്നു വിജയം നേടിയ കേരളം 12 പോയിന്റുമായി ഗ്രൂപ്പ് ബിയിൽ മൂന്നാം സ്ഥാനത്താണ്. കരുത്തരായ വിദർഭയെ ഇന്നലെ നടന്ന മത്സരത്തിൽ കേരളം 26 റൺസിനു തകർത്തിരുന്നു. അഞ്ചു മത്സരങ്ങളിൽനിന്ന് നാലു വിജയം സഹിതം 16 പോയിന്റുമായി വിദർഭയാണ് ഗ്രൂപ്പിൽ മുന്നിൽ. തമിഴ്നാടിനും മൂന്നു ജയം സഹിതം 12 പോയിന്റാണെങ്കിലും മികച്ച റൺറേറ്റിന്റെ ബലത്തിൽ അവർ രണ്ടാമതുണ്ട്.</p>
      <p>
        <b>∙ ഒടുവിൽ കരുത്തുകാട്ടി സഞ്ജു</b>
      </p>
      <p>ടോസ് നഷ്ടപ്പെട്ട് ബാറ്റിങ്ങിന് ഇറങ്ങിയ കേരളത്തിന്റേത് ഭേദപ്പെട്ട തുടക്കമായിരുന്നു. വിഷ്ണു വിനോദിനൊപ്പം ഓപ്പണറുടെ റോളിലെത്തിയ ജലജ് സക്സേനയാണ് ആദ്യം പുറത്തായത്. നാലാം ഓവറിന്റെ നാലാം പന്തിൽ ദീപക് ചാഹറിനു വിക്കറ്റ് സമ്മാനിച്ച് സക്സേന മടങ്ങുമ്പോൾ കേരള സ്കോർബോർഡിൽ ഉണ്ടായിരുന്നത് 26 റൺസ്. പിന്നീട് ക്രീസിൽ ഒരുമിച്ച സഞ്ജു സാംസണും വിഷ്ണു വിനോദും ചേർന്ന് അർധസെഞ്ചുറി കൂട്ടുകെട്ട് തീർത്തതോടെ കേരളം ഭേദപ്പെട്ട നിലയിലെത്തി.</p>
      <p>ഇന്ത്യൻ ടീമിൽനിന്ന് തിരിച്ചെത്തിയശേഷം കഴിഞ്ഞ രണ്ടു മത്സരത്തിലും കാര്യമായ പ്രകടനം നടത്താൻ സാധിക്കാതെ പോയ സഞ്ജു, ദേശീയ ടീമിലെ രണ്ട് അംഗങ്ങൾ ഉൾപ്പെട്ട രാജസ്ഥാനെതിരെ കരുത്തുകാട്ടി. ദീപക് ചാഹറും ഖലീൽ അഹമ്മദും ഉൾപ്പെടെയുള്ള രാജസ്ഥാന്റെ ബോളിങ് നിരയെ ആത്മവിശ്വാസത്തോടെ നേരിട്ട സഞ്ജു, വിഷ്ണു വിനോദിനൊപ്പം 64 റൺസ് കൂട്ടുകെട്ട് തീർത്തു. 46 പന്തിൽനിന്നാണ് ഇരുവരും 64 റൺസ് കൂട്ടുകെട്ട് തീർത്തത്. ഇതിനിടെ സഞ്ജു അർധസെഞ്ചുറിയും നേടി.</p>
      <p>സ്കോർ 90ൽ നിൽക്കെ വിഷ്ണു പുറത്തായി. 30 പന്തിൽ നാലു ഫോറും ഒരു സിക്സും സഹിതം 36 റൺസെടുത്ത വിഷ്ണുവിനെ തൻവീർ ഉൾ ഹഖ് എൽബിയിൽ കുരുക്കി. സ്കോർ 117ൽ നിൽക്കെ സഞ്ജുവും മടങ്ങി. തകർത്തടിച്ചു മുന്നേറിയ സഞ്ജുവിനെ രാഹുൽ ചാഹർ റണ്ണൗട്ടാക്കി. നാലാം വിക്കറ്റിൽ ഒരുമിച്ച റോബിൻ ഉത്തപ്പ – സച്ചിൻ ബേബി സഖ്യം ഒരിക്കൽക്കൂടി ആഞ്ഞടിച്ചതോടെ കേരളം മികച്ച സ്കോറിലേക്ക് മുന്നേറി. ഇരുവരും ചേർന്ന് കൂട്ടിച്ചേർത്തത് 43 റണ്‍സ്. തകർത്തടിച്ച് മുന്നേറിയ സച്ചിൻ ബേബിയാണ് ആദ്യം പുറത്തായത്. 19–ാം ഓവറിന്റെ അവസാന പന്തിൽ ദീപക് ചാഹറാണ് സച്ചിനെ മടക്കിയത്. 29 പന്തിൽ 47 റൺസായിരുന്നു സമ്പാദ്യം.</p>
      <p>ഖലീൽ അഹമ്മദ് എറിഞ്ഞ അവസാന ഓവറിൽ വമ്പനടികൾക്കു ശ്രമിച്ച് രണ്ടു പേർ കൂടി പുറത്തായി. ക്യാപ്റ്റൻ റോബിൻ ഉത്തപ്പ അവസാന ഓവറിന്റെ അഞ്ചാം പന്തിൽ ഖലീൽ അഹമ്മദിനു തന്നെ ക്യാച്ച് സമ്മാനിച്ച് പുറത്തായി. 10 പന്തിൽ 11 റൺസായിരുന്നു സമ്പാദ്യം. തൊട്ടടുത്ത പന്തിൽ വമ്പനടിക്കു ശ്രമിച്ച മുഹമ്മദ് അസ്ഹറുദ്ദീൻ മൂന്നു പന്തിൽ ഒരു റണ്ണുമായി ഖലീലിന് രണ്ടാമത്തെ വിക്കറ്റ് സമ്മാനിച്ചു.</p>
      <p>
        <b>English Summary: Kerala vs Rajasthan, Round 6, Group B - Live Cricket Score</b>
      </p>
    </article>
  </body>
</html>