<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574281/na-lvivskih-zupinkah-pracuut-24-elektronni-tablo-obicaut-bilse"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T09:20:00+00:00"/>
    <meta property="og:title" content="На львівських зупинках працюють 24 електронні табло, обіцяють більше"/>
    <meta property="og:description" content="Загалом станом на сьогодні у Львові є 24 електронні табло, 23 з яких працюють у звичному режимі. Більше встановлять після впровадження е-квитка."/>
  </head>
  <body>
    <article>
      <h1>На львівських зупинках працюють 24 електронні табло, обіцяють більше</h1>
      <address><time datetime="2019-11-15T09:20:00+00:00">15 Nov 2019, 09:20</time> by <a rel="author">Юлія Лавришин</a></address>
      <p>
        <i>На зупинках громадського транспорту у Львові встановили 24 нові електронні табло, які відображатимуть години прибуття всього громадського транспорту. Більше таких табло встановлять уже після впровадження е-квитка.</i>
      </p>
      <p>Про це повідомила пресслужба Львівської міськради, цитуючи заступницю міського голови Львова з питань житлово-комунального господарства Ірину Маруняк. </p>
      <p>“На завершальній стадії тендерні процедури з впровадження електронного квитка. Сподіваємося цього року матимемо переможця, щоб розпочати впроваджувати. Паралельно із впровадженням е-квитка будемо розміщувати електронні табло і графік руху автобусів, тролейбусів”, — сказала Ірина Маруняк.</p>
      <p>Загалом станом на сьогодні у Львові є 24 електронні табло, 23 з яких працюють у звичному режимі. Табло на пл. Двірцевій не працюватиме, допоки триватиме реконструкція площі.</p>
      <p>Як повідомили в ЛКП "Львівавтодор“, фахівці підприємства щодня моніторять роботу електронних табло і намагаються якнайшвидше виправити збої. Найчастіше причиною збоїв у роботі табло є аварійні вимкнення струму. Також буває тимчасове неспівпадіння приїзду транспорту з інформацією на табло через автомобільні аварії, зміни у графіку руху та інші непередбачувані обставини.</p>
      <p>Нагадаємо, львів'яни все частіше обурюються в мережах тотальними заторами на вулицях міста і <a href="https://www.032.ua/news/2569275/lviv-znovu-stoit-v-merezi-opublikuvali-skrini-karti-mista-iz-zatorami-foto">публікують відповідні фото</a>.</p>
      <p>
        <i>Джерело інформації <a href="https://city-adm.lviv.ua/news/city/transport/272643-u-lvovi-vstanovleno-24-elektronni-tablo-z-vprovadzhenniam-e-kvytka-budut-vstanovleni-novi">пресслужба ЛМР</a></i>
      </p>
    </article>
  </body>
</html>