<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Justicia-belga-ajorna-euroordre-comin_0_2343965759.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T09:03:54+00:00"/>
    <meta property="og:title" content="El jutge belga agrupa les euroordres de Puigdemont, Comín i Puig, i les examinarà el 16 de desembre"/>
    <meta property="og:description" content="Accepta l'ajornament de la vista dels exconsellers com demanava la defensa"/>
  </head>
  <body>
    <article>
      <h1>El jutge belga agrupa les euroordres de Puigdemont, Comín i Puig, i les examinarà el 16 de desembre</h1>
      <h2>Accepta l'ajornament de la vista dels exconsellers com demanava la defensa</h2>
      <address>
        <time datetime="2019-11-15T09:03:54+00:00">15 Nov 2019, 09:03</time>
      </address>
      <p>La justícia belga ha acceptat l'ajornament de la primera vista per analitzar les euroordres de detenció dels exconsellers Toni Comín i Lluís Puig fins al 16 de desembre. Per tant, queden agrupades amb <a href="https://www.ara.cat/politica/justicia-ajorna-desembre-extradicio-Puigdemont_0_2334366644.html"> la de l'expresident Carles Puigdemont</a>. D'aquesta manera, els exconsellers i l'expresident compareixeran el mateix dia i seran jutjats pel mateix jutge, tal com volia la defensa. Tot i això, com explica una portaveu de la Fiscalia belga, les decisions sobre les euroordres seran diferents, per tant s'emetran tres sentències. Això significa també que des d'ara fins el 12 de desembre, les parts tenen temps per presentar les seves al·legacions per escrit de cara a aquesta primera vista. En aquestes al·legacions, la defensa dels exiliats esgrimirà que Puigdemont i Comín tenen immunitat parlamentària.   De manera conjunta, argumenten que a Espanya no tindrien un judici just i que veuran vulnerats els seus drets fonamentals. </p>
      <p>"Ha sigut una audiència molt tranquil·la i breu. El jutge ha acordat el que hem demanat les parts", ha explicat Comín al sortir de <a href="https://www.ara.cat/politica/justicia-belga-extradicio-euroordre-comin-puig-vista-novembre_0_2340366065.html">la primera cita judicial per analitzar les euroordres dels exconsellers</a>, després que es posessin a disposició de les autoritats belgues la setmana passada. Els exconsellers ja van avançar que demanarien un ajornament d'aquesta primera vista, amb l'objectiu últim d'aconseguir unificar la seva causa amb la de Puigdemont.</p>
      <p>Un dels principals arguments que fa servir la defensa de Comín i Puigdemont és la immunitat parlamentària que asseguren tenir per haver sigut escollits eurodiputats en les europees del maig. L'expresident i l'exconseller se senten més reforçats en aquesta línia després de les <a href="https://www.ara.cat/politica/junqueras-TJUE-immunitat_0_2342165948.html">conclusions de l'advocat general de la UE</a> emeses també aquesta setmana, en què defensa la immunitat d'Oriol Junqueras. Comín ha explicat que si el Tribunal de Justícia de la Unió Europea (TJUE) decideix sobre la seva immunitat i la de Puigdemont com a eurodiputats abans de la sentència de l'euroordre, aquest procediment quedaria suspès i el jutge d'instrucció d’Espanya hauria de demanar un suplicatori al tribunal europeu per reprendre la tramitació de l’euroordre. En aquest sentit, s'ha mostrat confiat: "Som eurodiputats sense cap dubte".</p>
      <p>També ha fet referència a les declaracions del president espanyol en funcions Pedro Sánchez, en què va qüestionar <a href="https://www.ara.cat/judici-presos-politics-1-octubre/Pedro-Sanchez-Fiscalia-extradicio-Puigdemont_0_2339166166.html">la independència judicial de la Fiscalia</a>, i ha dit que aportaran els fets com a argument de la defensa.</p>
      <p>La justícia belga va deixar <a href="https://www.ara.cat/politica/Comin-Puig-compareixeran-autoritats-belgues_0_2339166275.html">en llibertat sense fiança </a>però amb la condició de demanar permís per sortir del país als tres exiliats a Bèlgica després de prendre'ls declaració, part del procés automàtic que es va iniciar quan el jutge del Tribunal Suprem, Pablo Llarena va emetre per tercera vegada les euroordres d'extradició. A més, també aquesta setmana va ser l'exconsellera d'Ensenyament exiliada a Escòcia, Clara Ponsatí, la que es va posar a disposició de les <a href="https://www.ara.cat/politica/Clara-Ponsati-policia-escocesa-extradicio_0_2343965695.html">autoritats britàniques i en va ser alliberada sense cap mesura cautelar al cap d'unes hore</a>s. En el cas de Ponsatí, la seva vista està prevista per al 12 de desembre. </p>
    </article>
  </body>
</html>