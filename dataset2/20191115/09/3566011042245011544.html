<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547411.html/%DA%A9%D9%85%D8%A8%D9%88%D8%AF-%DA%A9%D8%A7%D8%BA%D8%B0--%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%88-%D9%86%D8%A8%D9%88%D8%AF-%DB%8C%D8%A7%D8%B1%D8%A7%D9%86%D9%87--%D8%B3%D8%B1%D8%A7%D9%86%D9%87-%D9%85%D8%B7%D8%A7%D9%84%D8%B9%D9%87-%D8%B1%D8%A7-%D9%BE%D8%A7%DB%8C%DB%8C%D9%86-%D9%85%DB%8C-%D8%A2%D9%88%D8%B1%D8%AF--%D8%A7%D8%B1%D8%A7%D8%A6%D9%87-%DB%8C%D8%A7%D8%B1%D8%A7%D9%86%D9%87-%D8%AA%D8%A7-%D8%B3%D9%82%D9%81-30-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86-%D8%A8%D8%B1%D8%A7%DB%8C-%D8%AE%D8%B1%DB%8C%D8%AF-%DA%A9%D8%AA%D8%A7%D8%A8"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T09:26:00+00:00"/>
    <meta property="og:title" content="کمبود کاغذ، افزایش قیمت و نبود یارانه، سرانه مطالعه را پایین می‌آورد/ ارائه یارانه تا سقف 30 هزار تومان برای خرید کتاب"/>
    <meta property="og:description" content="مردم معتقدند: کمبود کاغذ باعث شده است تا کتاب ها با افزایش قیمت در کتاب فروشی ها ارائه شود و علاقه مندان به کتاب مجبور شوند از کتاب های امانی استفاده کنند."/>
  </head>
  <body>
    <article>
      <h1>کمبود کاغذ، افزایش قیمت و نبود یارانه، سرانه مطالعه را پایین می‌آورد/ ارائه یارانه تا سقف 30 هزار تومان برای خرید کتاب</h1>
      <h2>بررسی معضلات کاهش مطالعه در جامعه؛</h2>
      <address>
        <time datetime="2019-11-15T09:26:00+00:00">15 Nov 2019, 09:26</time>
      </address>
      <p>مردم معتقدند: کمبود کاغذ باعث شده است تا کتاب ها با افزایش قیمت در کتاب فروشی ها ارائه شود و علاقه مندان به کتاب مجبور شوند از کتاب های امانی استفاده کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/"> راه آرمان</a>؛ کتاب وسیله ای است که دانش بشری به مدد آن از تباه شدن مصون می ماند و به آیندگان منتقل می شود. کتاب محصول تجربه‏ های بشری و خلاقیت‏های ذهنی و آموخته‏ های درازمدت انسان است. سهم کتاب در انتقال دانش‏ها، گاهی به مراتب بیشتر و فراتر از دیگر ابزار آموزشی است.</p>
      <p>در واقع وقتی جهل و بی خبری، جامعه ای را از پای درآورد، یا شبهه ها ذهن جوانان را فلج کند، بدون شک یکی از مهم ترین کارهایی که می تواند آفت جهل را بزداید، مطالعه است و آنچه می تواند شبهه های ذهنی را دفع کند و ایمان و اطمینان را به قلب ها باز آورد، کتاب خوانی است. گرفتاران در چنبره پرسش ها و محاصره شدگان در میان انبوه شبهه ها، می توانند برای استمداد فکری به کتابخانه مراجعه کنند و از آن جا نیرو گیرند و به جنگ شبهه ها بروند و پاسخی در برابر القائات و شبهه افکنی های دیگران بیابند.</p>
      <p>هفته کتاب و کتابخوانی امسال از 22 آبان آغاز شده است و تا 30 آبان ادامه دارد. به همین دلیل گفتگویی با مردم، ناشران و نویسندگان در سطح شهر انجام دادیم که از نظرتان می گذرد:</p>
      <p>نویسنده کتاب: کمبود کاغذ و افزایش قیمت کتاب از جمله معضلاتی است که سرانه کتابخوانی را پایین آورده است.</p>
      <p>ناشر: متاسفانه اخیرا با کمبود کاغذ روبرو هستیم و یارانه ای در این زمینه هم در اختیار من ناشر و چاپخانه قرار نمی گیرد پس تولید و نشر کتاب برای من مقرون به صرفه نیست.</p>
      <p>مردم: کمبود کاغذ باعث شده است تا کتاب ها با افزایش قیمت در کتاب فروشی ها ارائه شود و برخی از ما مجبوریم از کتاب های امانی استفاده کنیم.</p>
      <p>سپس برای پاسخ مسئولان به سراغ محمدرضا علیزاده مدیرکل فرهنگ و ارشاد اسلامی استان رفتیم و از وی خواستیم تا در این رابطه توضیح بیشتری ارائه کنند.</p>
      <p> </p>
      <p>
        <b>برگزاری هفته کتاب با شعار "حال خوش خواندن با ماه مهربانی"</b>
      </p>
      <p>محمدرضا علیزاده، مدیرکل فرهنگ و ارشاد اسلامی استان کرمان گفت: ضمن اینکه ما شاهد بیست و هفتمین دوره کتاب جمهوری اسلامی هستیم همزمان با سراسر کشور برنامه های متنوعی در این زمینه در استان کرمان نیز اجرا می شود.</p>
      <p>وی افزود: هفته کتاب امسال با شعار "حال خوش خواندن" همراه است که امسال ماه مهربانی نیز به آن اضافه شد؛ به این صورت که "حال خوش خواندن در ماه مهربانی" از 22 آبان آغاز و تا 30 آبان همراه با برنامه های متنوع برگزار می شود.</p>
      <p>علیزاده به نام گذاری ایام هفته کتاب اشاره و عنوان کرد: 22 آبان کتاب و پایتخت ایران ، 23 آبان کتاب کانون فرهنگی محله، 24 آبان؛ کتاب، کتابخوانی و کتابدار ، 25 آبان؛ وقف کتاب و ترویج کتابخوانی، 26 آبان؛ مدرسه کتاب محور و دانش آموزی کتابخوان، 27 آبان؛ کودک، کتاب آینده، 28 آبان؛ کتاب، مهدهای تمدن، 29 آبان؛ کتاب، رسانه و فضای مجازی و نهایتا پنجشنبه 30 آبان کتابفروشی پاتوق فرهنگی است که برای هر روز آن برنامه های متناسب با آن روز توسط دستگاه های مرتبط برنامه ریزی شده است.</p>
      <p>وی همچنین به وضعیت کتاب و نشر آن در استان اشاره کرد و اذعان داشت: مؤلف و ناشر تولیدکننده، توزیع کتاب توسط کتابفروشی ها و کتابخانه ها و نهایتا حلقه آخر مصرف کننده و کتابخوان شامل 4 فرایندی است که در بحث کتاب و کتابخوانی وجود دارند.</p>
      <p>مدیرکل فرهنگ و ارشاد اسلامی استان کرمان بیان کرد: خوشبختانه در حوزه تولید کتاب کتاب های بسیار خوبی در سطح استان توسط نویسندگان تالیف شده و می شود؛ از جمله استان هایی هستیم که از سال 73 جایزه انتخاب کتاب سال را داشتیم و در آن سال با 22 کتاب در این جایزه شرکت کردیم.</p>
      <p> </p>
      <p>
        <b>شرکت بیش از 750 عنوان کتاب در فرایند جایزه کتاب سال</b>
      </p>
      <p>علیزاده ادامه داد: هم اکنون 750 عنوان کتاب در فرایند جایزه کتاب سال شرکت کرده اند این نشان می دهد که نویسندگان خوب، فعال و پرکاری در استان داریم قطعا کتاب خوب مسئله بسیار مهمی است و در سراسر کشور این فرآیند نیز وجود دارد.</p>
      <p>وی تصریح کرد: اخیرا در مرحله چاپ اتفاقاتی در بحث اقتصادی رخ داد و قیمت کاغذ و مسائل مرتبط با آن کمی افزایش یافت اما دولت و وزارت ارشاد از همان ابتدا تلاش کردند تا افزایش قیمت را کنترل کنند.</p>
      <p>این مقام مسئول گفت: برای چاپ کتاب سامانه ای تعریف شده که امیدواریم به زودی برای ناشرین کاربردی شود تا بتوانند کاغذ مورد نیاز کتاب های خود را تامین کنند و این خود بخود باعث می شود تا قیمت ها تعدیل شود اما در حال حاضر کماکان این مشکل وجود دارد.</p>
      <p> </p>
      <p>
        <b>برپایی نمایشگاه بزرگ کتاب در دی ماه سال جاری</b>
      </p>
      <p>علیزاده خاطرنشان کرد: علی ایحال اتفاقاتی در حال رخ دادن است برای اینکه مردم بتوانند کتاب را با قیمت مناسب تری دریافت کنند؛ هرساله برپایی نمایشگاه بزرگ کتاب و ناشرین کشور را داریم که امسال این نمایشگاه در دی ماه از 7 الی 13 برگزار و کتاب ها با تخفیف ویژه خدمت مراجعین ارائه می‌شود.</p>
      <p>وی افزود: عیدانه، پاییزه و تابستانه کتاب که برای مردم و کتابفروشان است و یارانه ای که پرداخت می شود مردم می توانند کتاب ها را با تخفیف ویژه از کتابفروشی ها دریافت کنند.</p>
      <p> </p>
      <p>
        <b>ارائه یارانه تا سقف 30 هزار تومان برای خرید کتاب</b>
      </p>
      <p>مدیرکل فرهنگ و ارشاد اسلامی استان کرمان از ارائه یارانه تا سقف 30 هزار تومان برای خرید کتاب در هفته کتاب و کتابخوانی خبر داد.</p>
      <p>علیزاده عنوان کرد: دولت در حال پی گیری است تا کاغذ یارانه ای در اختیار ناشران قرار گیرد.</p>
      <p>وی با بیان اینکه امید با افزایش قدرت خرید مردم شاهد ارائه کتاب بیشتری باشیم، اذعان داشت: در استان کرمان 60 ناشر فعال داریم ناشرانی که در سطح ملی فعالیت می کنند و این کمک می کند تا کتاب هایی که در استان منتشر می شود در سطح کشور هم توزیع شده و مورد استفاده مردم قرار گیرد.</p>
      <p>این مقام مسئول به برنامه های ترویج کتابخوانی اشاره کرد و خاطرنشان کرد: از امروز که بحث پاییزه کتاب شروع می شود مردم می توانند با مراجعه به سایت ketab.ir _سایت خانه کتاب ایران_، کتاب فروشی های استان را در این سایت رویت کرده و با مراجعه به آنها از تخفیف نیز برخوردار شوند.</p>
      <p> </p>
      <p>
        <b>با چشم انداز 1400 درصدد دریافت "کرمان پایتخت کتاب ایران " هستیم</b>
      </p>
      <p>علیزاده بیان کرد: در سال های اخیر اتفاقات خوبی افتاده است بحث پایتختی کتاب ایران را داریم که تا به الآن در سال جاری یزد پایتخت کتاب ایران انتخاب شد ما هم در شورای فرهنگ عمومی با چشم انداز 1400 و با کمک شهرداری کرمان این امر را دنبال می کنیم.</p>
      <p>وی گفت: جشنواره کتاب عشایری و روستایی که در حال انجام است در سال گذشته روستاهایی که در این فرآیند شرکت کرده بودند حائز رتبه برتر شدند .</p>
      <p>مدیرکل فرهنگ و ارشاد اسلامی استان کرمان با اشاره به باشگاه های کتاب و کتابخوانی با رویکرد مطالعه و کتابخوانی از دوره کودکی و نوجوانی، اذعان داشت: ما می دانیم که هر حرکتی از سرانه کتاب و کتابخوانی باید از مرحله کودکی و نوجوانی شکل بگیرد که خوشبختانه استان کرمان در سطح کشور در سال 97 مقام سوم را از آن خود کرد و همه دستگاه های مرتبط باعث این اتفاق بزرگ شده است.</p>
      <p>علیزاده ادامه داد: جشنواره حمایت و تجلیل از فعالان حوزه کتابخوانی هر ساله برگزار می شود و در این راستا کارگاه های آموزشی نیز در حوزه کتابخوانی تلاش می کنند تا مردم را در حوزه مطالعه کتاب سوق دهند و امید که در این راستا اتفاقات خوبی رخ دهد.</p>
      <p>وی بیان کرد: در سند چشم انداز 1400 دستگاه های فرهنگی و مردم که نقش اصلی دارند امید که ما می توانیم در رسیدن به اهداف خود موفق ترباشیم.</p>
      <p>مدیرکل فرهنگ و ارشاد اسلامی استان کرمان در پایان اشاره کرد: طرحی دراستانداری توسط استاندار اجرا شده که کارکنان استانداری پنجشه ها ازساعت 7/5 الی 8/5 مختار هستند مطالعه کنند که امید این طرح در دیگر دستگاه ها نیز اجرایی شود و این امر به فرآیند مطالعه کمک خواهد کرد.</p>
      <p>انتهای پیام/</p>
    </article>
  </body>
</html>