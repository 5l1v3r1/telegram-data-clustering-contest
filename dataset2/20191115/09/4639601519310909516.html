<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/konstantopoulos-gia-novartis-thesmikes-athliotites-kai-politikes-geloiotites/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T09:39:21+00:00"/>
    <meta property="og:title" content="Κωνσταντόπουλος για Novartis : «θεσμικές αθλιότητες και πολιτικές γελοιότητες»"/>
    <meta property="og:description" content="Θέση στα όσα εξελίσσονται με το θέμα της υπόθεσης Novartis πήρε ο πρώην πρόεδρος του Συνασπισμού Νίκος Κωνσταντόπουλος ο οποίος – μεταξύ άλλων – χαρακτήρισε αθλιότητα την ιστορία των προστατευόμενων μαρτύρων αλλά και τις δέκα κάλπες που στήθηκαν στη Βουλή επί κυβέρνησης ΣΥΡΙΖΑ."/>
  </head>
  <body>
    <article>
      <h1>Κωνσταντόπουλος για Novartis : «θεσμικές αθλιότητες και πολιτικές γελοιότητες»</h1>
      <h2>Θέση στα όσα εξελίσσονται με το θέμα της υπόθεσης Novartis πήρε ο πρώην πρόεδρος του Συνασπισμού Νίκος Κωνσταντόπουλος ο οποίος – μεταξύ άλλων – χαρακτήρισε αθλιότητα την ιστορία των προστατευόμενων μαρτύρων αλλά και τις δέκα κάλπες που στήθηκαν στη Βουλή επί κυβέρνησης ΣΥΡΙΖΑ.</h2>
      <address><time datetime="2019-11-15T09:39:21+00:00">15 Nov 2019, 09:39</time> by <a rel="author">ΤοΒΗΜΑ Team</a></address>
      <p>Θέση στα όσα εξελίσσονται με το θέμα της υπόθεσης <a href="https://www.tovima.gr/tag/novartis/">Novartis</a> πήρε ο πρώην πρόεδρος του Συνασπισμού <a href="https://www.tovima.gr/tag/nikos-konstantopoulos/">Νίκος Κωνσταντόπουλος</a> ο οποίος – μεταξύ άλλων – χαρακτήρισε αθλιότητα την ιστορία των προστατευόμενων μαρτύρων αλλά και τις δέκα κάλπες που στήθηκαν στη Βουλή επί κυβέρνησης ΣΥΡΙΖΑ.</p>
      <p>Μιλώντας στο Action 24, ο κ. Κωνσταντόπουλος αναφέρθηκε σε «θεσμικές αθλιότητες» και «πολιτικές γελοιότητες και φαυλότητες» σχολιάζοντας τα όσα λαμβάνουν χώρα γύρω από την υπόθεση της φαρμακευτικής εταιρείας και τις καταθέσεις του μάρτυρα Φρουζή.</p>
      <p>
        <a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες</a>
      </p>
      <h3>«Πολιτικές γελοιότητες και φαυλότητες»</h3>
      <p>«Όλο αυτό το σκηνικό, παραπέμπει σε θεσμικές αθλιότητες και σε πολιτικές γελοιότητες. Και φαυλότητες. Είναι κατάντημα για τον δημόσιο βίο της χώρας. Επιτρέψτε μου μία γενικότερη παρατήρηση. Τούτος ο έρμος ο τόπος, την ώρα που συντελούνται κοσμογονικές εξελίξεις, ασχολείται ψάχνονταν να βρει ψύλλους στα άχυρα. Το ’89 που άλλαζε ο κόσμος, ασχολιόμασταν με το σκάνδαλο Κοσκωτά.</p>
      <p>Το 2000 και μετά, που στα Βαλκάνια γινόντουσαν οι πόλεμοι και στο Ιράκ επίσης, εμείς ασχολούμασταν με τη νέα μεγάλη ιδέα του έθνους, που ήταν οι Ολυμπιακοί Αγώνες. Σήμερα, που γύρω μας συντελούνται φοβερής σημασίας γεωπολιτικές ανακατατάξεις, εμείς ασχολούμαστε με το θέμα της Novartis και δεν μπορούμε να το λύσουμε», ανέφερε μεταξύ άλλων κ. Κωνσταντόπουλος.</p>
      <p>Όπως εξήγησε ο ίδιος, «είναι αθλιότητα η ιστορία των προστατευομένων μαρτύρων. Όλοι τους ξέρουν, όλοι τους χρησιμοποιούν, αλλά θεσμικά τους οχυρώνουμε ώστε να τους εμφανίσουμε ως αξιόπιστους μάρτυρες. Είναι αθλιότητα και θεσμική. Όλες αυτές οι φλυαρίες και οι φιλολογίες που έχουν διατυπωθεί, είναι που με αναγκάζουν να μιλήσω για γελοιότητες».</p>
      <p>«Δεύτερον, είναι αθλιότητα το σκηνικό που στήθηκε στη Βουλή», συνέχισε ο κ. Κωνσταντόπουλος, «υπάρχουν ορισμένες φωτογραφίες οι οποίες μένουν. Η φωτογραφία της Βουλής, με τις 10 κάλπες, την κυβέρνηση να καγχάζει, και την κυβερνητική πλειοψηφία να χειροκροτεί, είναι αθλιότητα. Θα μείνει στίγμα στον δημόσιο βίο της χώρας».</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>