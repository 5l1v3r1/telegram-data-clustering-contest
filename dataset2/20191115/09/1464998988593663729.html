<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/justice-bobde-backs-central-govt"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-15T09:52:00+00:00"/>
    <meta property="og:title" content="ജഡ്ജി നിയമനം; കേന്ദ്രസർക്കാർ കൈകടത്തുന്നുവെന്ന ആരോപണത്തോട് വിയോജിച്ച് എസ്.എ ബോബ്ഡേ"/>
    <meta property="og:description" content="ന്യൂഡൽഹി : ജഡ്ജി നിയമനം വൈകിപ്പിക്കാൻ കേന്ദ്രസർക്കാർ കൈകടത്തുന്നുവെന്ന ആരോപണത്തോട് വിയോജിച്ച് നിയുക്ത ചീഫ് ജസ്റ്റിസ് എസ്.എ ബോബ്ഡേ. സർക്കാർ റബ്ബർ സ്റ്റാമ്പല്ല. ജഡ്ജിമാർക്കായി ദേശീയ ജുഡീഷ്യൽ സർവീസ് എന്ന കേന്ദ്ര ആശയത്തെ പിന്തുണയ്ക്കുന്നതായും..."/>
  </head>
  <body>
    <article>
      <h1>ജഡ്ജി നിയമനം; കേന്ദ്രസർക്കാർ കൈകടത്തുന്നുവെന്ന ആരോപണത്തോട് വിയോജിച്ച് എസ്.എ ബോബ്ഡേ</h1>
      <address><time datetime="2019-11-15T09:52:00+00:00">15 Nov 2019, 09:52</time> by <a rel="author" href="http://anweshanam.com/author/veena" target="_blank">veena</a></address>
      <p>ന്യൂഡൽഹി : ജഡ്ജി നിയമനം വൈകിപ്പിക്കാൻ കേന്ദ്രസർക്കാർ കൈകടത്തുന്നുവെന്ന ആരോപണത്തോട് വിയോജിച്ച് നിയുക്ത ചീഫ് ജസ്റ്റിസ് എസ്.എ ബോബ്ഡേ. സർക്കാർ റബ്ബർ സ്റ്റാമ്പല്ല. ജഡ്ജിമാർക്കായി ദേശീയ ജുഡീഷ്യൽ സർവീസ് എന്ന കേന്ദ്ര ആശയത്തെ പിന്തുണയ്ക്കുന്നതായും അദ്ദേഹം പറഞ്ഞു. </p>
      <p>ജഡ്ജി നിയമന ശുപാർശകളെ പരോക്ഷമായി സ്വാധീനിക്കാനും നിയമനങ്ങൾ നിയന്ത്രിക്കാനും കേന്ദ്ര സർക്കാർ ശ്രമിക്കുന്നുവെന്ന വാദം ന്യായീകരിക്കാൻ ആകില്ലെന്നാണ് ജസ്റ്റിസ് എസ്.എ ബോബ്ഡെ ഒരു ഇംഗ്ലീഷ് മാധ്യമത്തിന് നൽകിയ അഭിമുഖത്തിൽ വ്യക്തമാക്കിയത്. തടസങ്ങൾ ഇല്ലാതെ ആയിരക്കണക്കിന് നിയമനങ്ങൾ നടന്നിട്ടുണ്ട്. സർക്കാർ വെറും റബ്ബർ സ്റ്റാമ്പല്ല. നിയമനം നടത്തേണ്ടത് രാഷ്ട്രപതിയാണ്. സർക്കാരിന്റെ പങ്കിനെ മാറ്റിനിർത്താൻ ആകില്ലെന്നും ബോബ്‌ഡെ പറഞ്ഞു. </p>
      <p>വിധികൾ പ്രകാരം ജഡ്ജിമാരെ തിരഞ്ഞെടുക്കുന്നതിൽ മുൻഗണന ജഡ്ജിമാർക്കാണ്. അത് യുക്തിസഹമായിരിക്കണം. പേരുകൾ കോടതിയിൽ നിന്ന് തന്നെ രൂപപ്പെടണമെന്നും ബോബ്‌ഡെ വ്യക്തമാക്കി. ദേശിയ ജുഡീഷ്യൽ സർവീസ് എന്ന ആശയത്തെയും ബോബ്‌ഡെ സ്വാഗതം ചെയ്തു. ജഡ്ജിമാരെ പരിശീലിപ്പിക്കുന്നതിനായി ഒരു മികച്ച കേന്ദ്രം ആവശ്യമാണ്. തെളിവുകൾ മിക്കവാറും പ്രാദേശിക ഭാഷയിലാണ് ലഭിക്കുന്നത് എന്നത് കൊണ്ട് തന്നെ ഓരോ ജഡ്ജിയും അവരുടെ പ്രാദേശിക ഭാഷ പഠിക്കാനുള്ള വ്യവസ്ഥ ഉണ്ടാക്കണം. സിവിൽ സർവിസിലൂടെ രാജ്യത്തെമ്പാടും നിയമനങ്ങൾ നടത്താൻ സാധിക്കുമെങ്കിൽ ജുഡീഷ്യൽ സർവീസിലുടെ എന്തുകൊണ്ട് സാധിക്കില്ല എന്നും എസ്. എ ബോബ്‌ഡെ ചോദിക്കുന്നു. തിങ്കളാഴ്ചയാണ് സുപ്രീം കോടതി ചീഫ് ജസ്റ്റിസായി ബോബ്‌ഡെ ചുമതലയേൽക്കുന്നത്. </p>
    </article>
  </body>
</html>