<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Italiya-obyavi-bedstveno-polozhenie-zaradi-potopenata-Veneciya-914025"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T09:24:00+00:00"/>
    <meta property="og:title" content="Италия обяви бедствено положение заради потопената Венеция"/>
    <meta property="og:description" content="Италия обяви извънредно положение в региона на Венеция, след като огромен прилив премина през истори..."/>
  </head>
  <body>
    <article>
      <h1>Италия обяви бедствено положение заради потопената Венеция</h1>
      <address>
        <time datetime="2019-11-15T09:24:00+00:00">15 Nov 2019, 09:24</time>
      </address>
      <p>Италия обяви извънредно положение в региона на Венеция, след като огромен прилив премина през историческия град, заяви премиерът на страната Джузепе Конти, цитиран от световните агенции.</p>
      <p>Италия обяви извънредно положение, след като Венеция беше погълната от "висока вода", която достигна 1,87 метра и наводни историческата част на града, базиликата и прекъсна достъпа до домовете. Повече от 80% от града, обект на световното наследство на ЮНЕСКО, беше под вода, когато приливът беше най-висок.</p>
      <p>"Високата вълна" във вторник, в съчетание със силни пориви на вятъра и дъждове, потопи под вода на практика цяла Венеция - 80 процента от града, каза губернаторът на областта Венето Лука Дзая.</p>
      <p>Джузепе Конте определи наводнението като "удар по сърцето на нашата страна". Той увери, че правителството ще действа бързо, за да осигури средства и ресурси за възстановяване на щетите.</p>
      <p>"Боли, когато виждаме града толкова увреден, неговото художествено наследство е компрометирано, търговските му дейности са на колене", написа по-рано във фейсбук премиерът Конте, който посети региона късно в сряда.</p>
      <p>Той каза, че правителството ще "ускори" изграждането на структурни защити за лагунния град, като изтъкна така наречения проект Мозе - хидравлична бариерна система за изолиране на лагуната в случай на повишаване на морското равнище и зимните бури. Премиерът заяви, че възнамерява да обяви спешни мерки, като добави, че хората могат да искат обезщетения до 5000 евро, а предприятията до 20 000 евро.</p>
      <p>Кметът на Венеция Луиджи Брунаро обвини климатичните промени за най-високите водни нива от повече от 50 години насам, като заяви, че въздействието е "огромно" и ще остави "постоянен отпечатък".</p>
      <p>Площад Сан Марко - една от най-ниските части на града - беше сред най-тежко засегнатите области."Високата вълна" преобърна гондоли, изхвърли корабчета от обществения транспорт на брега, наводни заведения и причини спирания на електроснабдяването в целия град.</p>
      <p>Според прогнозите водното равнище ще остане високо до петък, но пикът от 1,87 метра от вторник няма да бъде достигнат.</p>
    </article>
  </body>
</html>