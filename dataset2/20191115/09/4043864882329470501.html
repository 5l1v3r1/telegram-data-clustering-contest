<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232043/"/>
    <meta property="og:site_name" content="Українська правда"/>
    <meta property="article:published_time" content="2019-11-15T09:38:28+00:00"/>
    <meta property="og:title" content="У гуманітарному міністерстві подумують про посаду омбудсмена з протидії дезінформації"/>
    <meta property="og:description" content="Міністерство культури, молоді та спорту розглядає можливість запровадження посади омбудсмена з питань інформації, який протидіятиме дезінформації."/>
  </head>
  <body>
    <article>
      <h1>У гуманітарному міністерстві подумують про посаду омбудсмена з протидії дезінформації</h1>
      <address>
        <time datetime="2019-11-15T09:38:28+00:00">15 Nov 2019, 09:38</time>
      </address>
      <p>Міністерство культури, молоді та спорту розглядає можливість запровадження посади омбудсмена з питань інформації, який протидіятиме дезінформації.</p>
      <p><b>Джерело:</b> коментар першого заступника міністра культури, молоді і спорту Анатолія Максимчук на публічній дискусії щодо свободи слова, поданий "<a href="https://www.ukrinform.ua/rubric-society/2818772-mkms-hoce-vvesti-posadu-ombudsmena-z-protidii-dezinformacii.html">Укрінформом</a>".</p>
      <p><b>Пряма мова:</b> "Те, що пропонується до обговорення, – це омбудсмен з питань інформації як незалежна особа, основною метою діяльності якої є звернення до суду або моніторинг і виявлення дезінформації та звернення до суду з тим, щоб її заборонити. Насправді, якщо взяти до уваги кейс про розп'ятого хлопчика та фосфорні бомби, то немає суб'єкта, інтереси якого порушені і який може звернутися до суду... Коли з'являється омбудсмен, то він представляє інтереси суспільства, і в цьому випадку він може йти до суду".</p>
      <p><b>Деталі:</b> За словами Максимчука, загалом до функцій цього омбудсмена пропонується віднести моніторинг інформаційного простору, перевірку інформації на предмет наявності ознак дезінформації із залученням фактчекінгових організацій (в умовах обмеження ресурсів), розгляд скарг щодо дезінформації та звернення до суду з метою захисту інтересів суспільства.</p>
      <p>Водночас він уточнив, що в міністерстві пропонують не вважати за дезінформацію оціночні критичні судження, сатиру, а також недостовірну інформацію про особу, що не шкодить суспільним інтересам.</p>
      <related>
        <a href="https://www.pravda.com.ua/columns/2019/11/14/7231894/"/>
        <a href="https://www.epravda.com.ua/news/2019/11/11/653562/"/>
        <a href="https://www.pravda.com.ua/news/2019/11/11/7231616/"/>
      </related>
    </article>
  </body>
</html>