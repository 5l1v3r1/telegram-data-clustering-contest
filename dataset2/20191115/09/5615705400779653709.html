<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204492-bahmatyuk-zaborguvav-106-mlrd-grn-po-kreditah-refinansuvannya-svoyih-bankiv"/>
    <meta property="og:site_name" content="Mind UA"/>
    <meta property="article:published_time" content="2019-11-15T09:20:00+00:00"/>
    <meta property="og:title" content="Бахматюк заборгував 10,6 млрд грн по кредитах рефінансування своїх банків"/>
    <meta property="og:description" content="Оскільки сам він не перерахував жодної копійки на погашення своїх боргів, НБУ подав більше 50 позовів у суди проти нього і його компаній"/>
  </head>
  <body>
    <article>
      <h1>Бахматюк заборгував 10,6 млрд грн по кредитах рефінансування своїх банків</h1>
      <h2>Оскільки сам він не перерахував жодної копійки на погашення своїх боргів, НБУ подав більше 50 позовів у суди проти нього і його компаній</h2>
      <address>
        <time datetime="2019-11-15T09:20:00+00:00">15 Nov 2019, 09:20</time>
      </address>
      <p>Український бізнесмен Олег Бахматюк, який є власником збанкрутілих «VAB Банку» і банку «Фінансова ініціатива», заборгував Національному банку по кредитах рефінансування обох фінустанов 10,6 млрд грн. Про це <a href="https://www.facebook.com/NationalBankOfUkraine/posts/2415943795286445?__tn__=-R">повідомила </a>прес-служба НБУ в Facebook.</p>
      <p>«За двома своїми банками Олег Бахматюк заборгував 10,6 млрд грн Національному банку. У НБУ є особиста порука Бахматюка на 8,6 млрд грн та майнові поруки його компаній про погашення цієї заборгованості», – йдеться у повідомленні.</p>
      <p>НБУ зазначає, що оскільки самостійно бізнесмен не перерахував жодної копійки власних коштів на погашення своїх боргів, Національний банк з 2015 року подав більше 50 позовів у суди проти нього і його компаній.</p>
      <p>«Маємо 19 судових рішень на користь НБУ, які вступили в законну силу щодо «Фінансової ініціативи», та жодного рішення, яке вступило у силу щодо «VAB Банку». Проте навіть 19 перемог не дозволили поки забезпечити погашення боргів: реалізація майна Державною виконавчою службою йде напрочуд кволо», – наголошує НБУ.</p>
      <p>Регулятор також розповів, що в 2014, коли країну накрила криза, «VAB Банк» отримав кредити на 3 млрд грн, зокрема у жовтні – на 1,2 млрд грн.</p>
      <p>Також Нацбанку уточнили, що регулятор дотримувався процедур видачі стабілізаційного кредиту, визначив цільове використання коштів – виплата коштів вкладникам. Нецільового використання коштів НБУ не виявлено, йдеться в повідомленні.</p>
      <p>Як повідомлялося, детективи НАБУ під процесуальним керівництвом прокурорів САП 11 листопада <a href="https://mind.ua/news/20204339-spivrobitniki-nabu-zatrimali-glavu-pravlinnya-rajffajzen-banku-onovleno">за підозрою в заволодінні коштами </a>виданого у 2014 році стабілізаційного кредиту VAB Банку в сумі 1,2 млрд грн затримали 7 осіб, серед яких колишні та нинішні співробітники Національного банку України, VAB Банку і компаній, пов'язаних з ексвласником банку.</p>
      <p>Після цього Бахматюк заявив, що готовий повернутись в Україну. Він та агрохолдинг «Укрлендфармінг», який йому належить, наприкінці жовтня направили Фонду гарантування вкладів фізосіб як арбітражному керуючому офіційну пропозицію про <a href="https://mind.ua/news/20204353-bahmatyuk-gotovij-povernutis-v-ukrayinu-i-pogasiti-borgi-svoyih-bankiv">поетапне погашення 8 млрд грн боргів </a>VAB Банку і банку «Фінансова ініціатива», які належать бізнесмену та були виведені з ринку, а також про внесення 500 млн грн гарантійного внеску.</p>
      <related>
        <h4>Також читайте</h4>
        <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku"/>
        <a href="https://mind.ua/news/20204498-nbu-sprostiv-vidachu-licenzij-nebankivskim-ustanovam-na-perekaz-koshtiv-u-grivni"/>
        <a href="https://mind.ua/news/20204496-antikorupcijnij-sud-vidmovivsya-areshtuvati-pisaruka"/>
      </related>
    </article>
  </body>
</html>