<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/iz-osmic-je-zadisalo-243440"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T09:37:00+00:00"/>
    <meta property="og:title" content="Iz osmic je zadišalo"/>
    <meta property="og:description" content="Martinovo je sicer že za na nami, a s tem druženja ob dobri vinski kapljici in domačih dobrotah nikakor ni konec. Morda je Martin komaj napovedal čas veselja, ko se pred sivino in hladom prihajajo..."/>
  </head>
  <body>
    <article>
      <h1>Iz osmic je zadišalo</h1>
      <h2>Vinski hrami in osmice vabijo vse do božiča; vinska klet Vipava praznuje že 125-letnico, tamkajšnji muzej pa pripoveduje zgodbo vina in vinarske tradicije.</h2>
      <address><time datetime="2019-11-15T09:37:00+00:00">15 Nov 2019, 09:37</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1631713.jpg"/>
          <figcaption>Domače! FOTO: facebook</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1631724.jpg"/>
          <figcaption>FOTO: Marijan Mocivnik/facebookVinski hrami Vipave vabijo vse do božičnega časa. FOTO: Marijan Močivnik</figcaption>
        </figure>
      </slideshow>
      <p>Martinovo je sicer že za na nami, a s tem druženja ob dobri vinski kapljici in domačih dobrotah nikakor ni konec. Morda je Martin komaj napovedal čas veselja, ko se pred sivino in hladom prihajajočih tednov lahko zatečemo med zidove turističnih kmetij, vinskih hramov in v prihodnjih tednih tudi osmic. Za te moramo zgolj pokukati za lesenim kažipotom in vejicami bršljana, pa nas bodo usmerili na pravo pot. Sledimo lahko tudi nosu, saj bo iz osmic, ki so že odprle vrata na Vipavskem in okolici, pa tudi na Krasu in v slovenski Istri, plaval vonj domačih mesnin in svežega kruha. To bomo, seveda, poplaknili z domačim vinom.</p>
      <blockquote>Sledite lesenim kažipotom in vejicam bršljana.</blockquote>
      <p>Vas zanima, kako daleč nazaj sega spreminjanje grozdja v žlahtno kapljico na naših tleh in kako se je pridelava vina spreminjala skozi čas? Kako se vino postreže in ob kakšni hrani se ga uživa? Potem je morda najbolje zaviti v Vinarski muzej, le kod drugod kot v Vipavski dolini, ki ni le zakladnica slovenskih vinskih avtohtonih sort in dom odličnih vinarjev, temveč naj bi bil prav vipavski vikar<b> Matija Vrtovec</b> s svojo hvalo vinu tisti, ki naj bi navdahnil <b>Franceta Prešerna</b>, da je zložil Zdravljico. Muzej, ki v kleti obnovljenega Lanthierijevega dvorca pripoveduje zgodbo vina in vinarske tradicije na Vipavskem, bo jutri na stežaj odprl svoja vrata. Če vas v te konce zanese za ves konec tedna, se morda lahko oglasite še v Vinski kleti Vipava, ki letos praznuje svojo 125-letnico in kjer bodo v nedeljo z Modrijani praznovali in martinovali. Če pa si želite kaj manjšega in verjetno bolj umirjenega, sta do izteka tedna tu odprti še osmici Ferjančič v Gradišču pri Vipavi in Vrban v vasici Šempas.<br/><br/>Dobro vino in dobra hrana hodita z roko v roki, kar je tudi vodilo osmic. A te lahko odprejo svoja vrata le največ dvakrat na leto za največ deset dni, pogosto prav okoli martinovega, in nekje do božičnega časa, kar nam vsekakor polepša vmesno nekoliko turobno obdobje. Na prehodu v december, med 29. novembrom in 8. decembrom, bo kažipot osmic pokazal proti Gradišču pri Vipavi, kjer bo vabila osmica Avin. Malce pozneje, ko bomo že nestrpno odštevali do prazničnega božičnega časa, pa se med 13. in 22. decembrom podobno lahko razvajate z okusno domačo hrano in vinom v osmici Černigoj pri Ajdovščini. Če jo boste mahnili bolj proti Krasu, vas bodo v tem istem času odprtih rok pričakali pri osmici na Lehtah – Leban v Kostanjevici na Krasu.<br/><br/><b>Za par evrov</b><br/>V osmicah ponujajo narezek, za katerega boste odšteli med 5 in 6 evri. Šest evrov običajno stane kmečki topli krožnik, posladkate pa se najpogosteje s štrukljii in morda štrudljem, običajno za 3 evre ali 3,5 evra. Ob tem pa domače vino, belo ali rdeče, za 4 do 6 evrov na liter, odvisno od sorte.</p>
      <figure>
        <img src="https://www.slovenskenovice.si/images/slike/2019/10/28/1631724.jpg"/>
        <figcaption>Vinski hrami Vipave vabijo vse do božičnega časa. FOTO: Marijan Močivnik<cite>FOTO: Marijan Mocivnik/facebook</cite></figcaption>
      </figure>
    </article>
  </body>
</html>