<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617691,Olsztyn-wzorem-dla-Poznania-w-sprawie-szczepien.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-15T09:39:27+00:00"/>
    <meta property="og:title" content="Olsztyn wzorem dla Poznania w sprawie szczepień"/>
    <meta property="og:description" content="Wojewódzki Sąd Administracyjny w Poznaniu uznał, że zbieranie w rekrutacji danych o tym, czy wypełniono obowiązek szczepienia, nie stanowi dyskryminacji. To kolejne orzeczenie tego typu w Polsce."/>
  </head>
  <body>
    <article>
      <h1>Olsztyn wzorem dla Poznania w sprawie szczepień</h1>
      <address>
        <time datetime="2019-11-15T09:39:27+00:00">15 Nov 2019, 09:39</time>
      </address>
      <p>
        <b>Wojewódzki Sąd Administracyjny w Poznaniu uznał, że zbieranie w rekrutacji danych o tym, czy wypełniono obowiązek szczepienia, nie stanowi dyskryminacji. To kolejne orzeczenie tego typu w Polsce.</b>
      </p>
      <p>Jak podaje "Rzeczpospolita", Wojewódzki Sąd Administracyjny w Poznaniu powołał się na wyrok WSA w Olsztynie z 23 września, który orzekł, że rodzice odmawiający szczepień sami je różnicują. Nie mogą więc wymagać traktowania ich na równi z tymi, którzy przestrzegają obowiązków ustawowych. <br/>Poznański sąd podkreślił, że przy okazji rekrutacji można zbierać informacje o dokonanych szczepieniach, bo mieszczą się w kategorii „danych o stanie zdrowia dziecka".<br/><br/>Podobnie mówiła nam we wrześniu sędzia Alicja Jaszczak-Sikora, rzecznik WSA w Olsztynie: <br/><br/>— Jeśli chodzi o ustne motywy rozstrzygnięcia, to sąd podał, że w jego ocenie, zapis jest zgodny z art. 3 ustawy z 4 lutego 2011 r. o opiece nad dziećmi w wieku do lat 3. Ten przepis określa dane, które przedstawia rodzic ubiegający się o objęcie dziecka opieką w żłobku. Są tam wymienione dane o stanie zdrowia. Sąd uznał, że to, czy dziecko było szczepione czy nie, mieści się w szeroko pojętym znaczeniu danych o stanie zdrowia i dlatego uznał, że istnieje tu podstawa prawna. <br/><br/>Niedawno podobny wyrok zapadł w WSA w Gliwicach, ale sprawa dotyczyła tam wymogu szczepień w uchwale regulującej rekrutacji do przedszkoli. <br/><br/><br/>Jakie dane od rodziców starających się o przyjęcie dziecka do żłobka może zbierać gmina? <br/>• imiona, nazwiska, PESEL rodziców i dziecka<br/>• miejsce pracy rodziców<br/>• informacje o stanie zdrowia dziecka i stosowanej diecie<br/>• wysokość dochodów rodziców<br/>• informacje o tym, czy dziecka ma orzeczenie niepełnosprawności<br/>• rodzeństwo dziecka<br/>• adres zamieszkania rodziny <br/>• adres poczty elektronicznej, numery telefonów rodziców</p>
    </article>
  </body>
</html>