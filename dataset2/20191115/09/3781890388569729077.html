<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741850"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:38:00+00:00"/>
    <meta property="og:title" content="มีทเดอะเพรสฟันธงศึกซีเกมส์ &quot;ทัพไทย&quot; จะฟัน121ทอง"/>
    <meta property="og:description" content="บทสรุป 'มีทเดอะเพรส ซีเกมส์ 2019' 7 ครั้ง 'ทัพไทย' ตั้งเป้ากวาดรวมทั้งหมด 121 ทอง ขณะที่ 'ฟุตบอล' กีฬาหมายเลข 1 หวังคว้า 2 ทอง เท่านั้น เพื่อคืนความสุขให้คนไทย ด้าน 'บิ๊กต้อม' ชี้ ตัวเลข '121 ทอง' ไม่อาจพา 'ทีมไทย' ไปถึงเจ้าเหรียญทอง เเต่เชื่อจะได้เเชมป์ 'กีฬาสากล' ที่มีเเข่งขันในโอลิมปิกเกมส์"/>
  </head>
  <body>
    <article>
      <h1>มีทเดอะเพรสฟันธงศึกซีเกมส์ "ทัพไทย" จะฟัน121ทอง</h1>
      <address>
        <time datetime="2019-11-15T09:38:00+00:00">15 Nov 2019, 09:38</time>
      </address>
      <p>
        <b>บทสรุป "มีทเดอะเพรส ซีเกมส์ 2019" 7 ครั้ง "ทัพไทย" ตั้งเป้ากวาดรวมทั้งหมด 121 ทอง ขณะที่ "ฟุตบอล" กีฬาหมายเลข 1 หวังคว้า 2 ทอง เท่านั้น เพื่อคืนความสุขให้คนไทย ด้าน "บิ๊กต้อม" ชี้ ตัวเลข "121 ทอง" ไม่อาจพา "ทีมไทย" ไปถึงเจ้าเหรียญทอง เเต่เชื่อจะได้เเชมป์ "กีฬาสากล" ที่มีเเข่งขันในโอลิมปิกเกมส์</b>
      </p>
      <p>เมื่อวันที่ 15 พ.ย. ที่ห้องประชุม 222 โซน E สนามราชมังคลากีฬาสถาน นายไพฑูร ชุติมากรกุล นายกสมาคมนักข่าวช่างภาพกีฬาแห่งประเทศไทย เป็นประธานเเถลงข่าว "มีทเดอะเพรส กีฬาซีเกมส์ 2019" ซึ่งจัดขึ้นเพื่อประเมินความหวังของนักกีฬาไทย ในศึกซีเกมส์ ครั้งที่ 30 ระหว่าง 30 พ.ย.-11 ธ.ค.62 ที่ประเทศิลิปปินส์ ซึ่งจัดขึ้นเป็นครั้งที่ 7 (ครั้งสุดท้าย) มี "บิ๊กต้อม" นายธนา ไชยประสิทธิ์ หัวหน้าคณะนักกีฬาไทย เเละผู้แทนจาก 6 สมาคมกีฬา ร่วมแถลงความพร้อม<br/><br/>สรุปความหวังของทั้ง 6 สมาคมกีฬา มีดังนี้ กรีฑา ส่ง นักกีฬาชาย 46 คน เเละหญิง 34 คน ร่วมเเข่งขัน ตั้งเป้า 6 ทอง จากการเเข่งขันประเภทลานเเละลู่ ระยะไกล รวมทั้งวิ่งมาราธอน, วิ่ง 5,000 ม. เเละ 10,000 ม. ชาย ส่วนวิ่งผลัด 4X400 ม.ชาย มีลุ้นมากกว่า 4x100 ม.ชาย, เทควันโด ส่งประเภทต่อสู้ 10 รุ่น (ชาย 5 คน, หญิง 5 คน) นำโดย "เทนนิส" พาณิภัค วงศ์พัฒนกิจ เบอร์ 1 ของโลกในรุ่น 49 กก.หญิง ส่วนพุมเซ่ (ท่ารำ) ส่ง 9 รุ่น วางเป้าไว้ที่ 4 ทอง จากต่อสู้ 3 ทอง และพุมเซ่ 1 ทอง, วอลเลย์บอล วางเป้าคว้า 2 ทอง จากประเภทในร่ม ทีมหญิง ที่จะป้องแชมป์ 12 สมัยติดต่อกัน กับ ทีมชาย ที่ลุ้นคว้าแชมป์ 5 สมัยรวด, ไตรกีฬา ชิง 6 ทอง ไทย หวัง 1 ทอง, ยูโด หวัง 4 ทอง จากต่อสู้ 2 ทอง และท่าทุ่มมาตรฐาน 2 ทอง, แซมโบ้ หวัง 2 ทอง ส่วน ฟุตบอล ทีมชายและทีมหญิง วางเป้าไว้ที่ 2 ทอง ทั้งนี้ก็เพื่อสร้างความสุขให้คนไทยอีกครั้ง<br/><br/>สรุป มีทเดอะเพรส ครั้งที่ 7 ทั้ง 6 สมาคมกีฬา ตั้งเป้ารวม 21 ทอง ส่วน มีทเดอะเพรสกีฬาซีเกมส์ 2019 ทั้ง 7 ครั้ง ทัพไทย มีโอกาสคว้าทั้งสิ้น 121 ทอง (ครั้งที่ 1 รวม 10 ทอง, ครั้งที่ 2 รวม 23 ทอง, ครั้งที่ 3 รวม 24 ทอง, ครั้งที่ 4 รวม 24 ทอง, ครั้งที่ 5 รวม 9 ทอง, ครั้งที่ 6 รวม 10 เเละครั้งที่ 7 รวม 21 ทอง)<br/><br/>ขณะที่ นายธนา ไชยประสิทธิ์ เผยว่า มีทเดอะเพรสกีฬาซีเกมส์ 2019 ทำให้ทราบยอดของเหรียญรางวัลในศึกซีเกมส์ 2019 ของนักกีฬาไทย ซึ่งอยู่ที่ 121 ทอง ถือเป็นตัวเลขที่น่ายินดีที่ได้ เเต่เชื่อว่าเมื่อเเข่งขันจริง อาจมีบวกเพิ่มเเละลบจากนี้อีก 10 เหรียญทอง เป็นอย่างน้อย ส่วนเจ้าเหรียญทองซีเกมส์ 2019 นั้น ตนมองว่าเป็นเรื่องยาก เเต่ที่น่าจะเป็นไปได้ที่สุด เรามีโอกาสที่ดีทีเดียวในการคว้าเจ้าเหรียญทองกีฬาสากล ที่มีจัดเเข่งขันในโอลิมปิกเกมส์.<br/><br/> </p>
    </article>
  </body>
</html>