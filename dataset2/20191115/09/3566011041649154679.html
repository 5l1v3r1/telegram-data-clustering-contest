<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547414.html/%D8%A8%D8%A7%D8%B2%D8%AE%D9%88%D8%A7%D9%86%DB%8C-%D8%B3%D9%81%D8%B1---%D8%B1%D9%88%D8%B2%D9%87-%D8%B1%D9%87%D8%A8%D8%B1-%D9%85%D8%B9%D8%B8%D9%85-%D8%A7%D9%86%D9%82%D9%84%D8%A7%D8%A8-%D8%A8%D9%87-%D8%AF%DB%8C%D8%A7%D8%B1-%D8%A7%D9%85%D8%A7%D9%85-%D8%B1%D9%87--%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T09:28:00+00:00"/>
    <meta property="og:title" content="بازخوانی سفر ۵ روزه رهبر معظم انقلاب به دیار امام(ره)+تصاویر"/>
    <meta property="og:description" content="آبانماه سال ۷۹ هرچند سرد بود و روزهای پایانی اش با بارش برف در استان مرکزی همراه شده بود اما گرمای حضور مردم در استقبال از رهبرشان این روزها را به یادماندنی کرد."/>
  </head>
  <body>
    <article>
      <h1>بازخوانی سفر ۵ روزه رهبر معظم انقلاب به دیار امام(ره)+تصاویر</h1>
      <h2>امام تمدن‌ساز در دیار آفتاب؛</h2>
      <address>
        <time datetime="2019-11-15T09:28:00+00:00">15 Nov 2019, 09:28</time>
      </address>
      <p>آبانماه سال ۷۹ هرچند سرد بود و روزهای پایانی اش با بارش برف در استان مرکزی همراه شده بود اما گرمای حضور مردم در استقبال از رهبرشان این روزها را به یادماندنی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://diyareaftab.ir/">دیار آفتاب</a>؛ روزهای ۲۴ تا ۲۸ آبان ماه سال ۷۹ در استان مرکزی یادآور حضور امام تمدن ساز است. این روزها دیار امام حال و هوایی دیگر داشت،حال هوایی که بوی ولایت همراه با حماسه سازی مردم بود، مردم ولایتمدار استان مرکزی در این روزها با استقبال گرمی که از ولی خود داشتند ثابت کردن که این استان همواره وفادار به امام و راه ایشان است.</p>
      <p>گلزار شهدای اراک، خیابان امام خمینی(ره)، خیابان دانشگاه، ورزشگاه شهدای پنجم مرداد، مصلای بیت المقدس ،هزاوه، تفرش، خمین و ساوه همه برای بزرگان این شهر پر از خاطره حضور گرم ولایت است و امروز این بزرگان هنوز هم خاطرات آن روزهای حماسی را برای نسل جوان بازخوانی می کنند و چه خوب است که این خاطرات در جایی ثبت شود تا ماندگار بمانند.</p>
      <p>اگرچه حضرت آقا چندین بار هم به استان مرکزی سفر داشته اند و به تعبیر خود ایشان در روزهای اعزام به جبهه در شهر اراک حضور یافتند ولی این حضور حماسه ای دیگر برای مردم این استان داشت و ماندگار شد.</p>
      <p>حضرت‌ آیت‌الله‌ خامنه‌ای‌ رهبر معظم‌ انقلاب‌ اسلامی‌ در ۲۴ آبان ماه پس‌ از ورود به‌ شهر اراک‌ و استقبال‌ مردم‌، در جمع‌ پرشور مردم‌ اراک‌ در ورزشگاه‌ شهدای‌ پنجم‌ مرداد ‌ حضور یافتند و چقدر زیبا خدا را شکر کردند و چه متواضعانه از مردم  به دلیل این حماسه سازی و استقبال تشکر و سپس سخنان مهمی را ایراد کردند.</p>
      <p>حضرت‌ آیت‌الله‌ خامنه‌ای‌ در سخنان‌ خود با تجلیل‌ از سابقه‌ تاریخی‌ و فرهنگی‌ شهر اراک‌ و استان‌ مرکزی‌ که‌ پرورش‌ دهنده‌ بسیاری‌ از علما و شخصیتهای‌ برجسته‌ از جمله‌ امام‌ راحل‌(ره‌) است‌ به‌ تواناییهای‌ سرشار انسانی‌ و طبیعی‌ کشور ایران‌ بویژه‌ نسل‌ پرشور و مؤمن‌ جوان‌ این‌ کشور اشاره‌  کردند که در همین ابتدا از شور و هیجانی که در دوران دفاع مقدس با شهادت۷۸  کارگر اراکی در بمباران روز پنجم مرداد سال ۶۸ شروع کردند و گفتند: اگرچه امروز دیگر در دوران جنگ نیستیم ولی آن شور و هیجانی که برای دفاع از کشور در اراک بود حفظ شده و مردم نسبت به نظام اسلامی وفاداری خود را حفظ کرده اند.</p>
      <p>ایشان در ادامه بیانات خود یادی از گذشته پر افتخار شهرهای این استان کردند و با ذکر نام بزرگانی چون حاج آقا محسن، آقا نور الدین و ملا فتحعلی سلطان آبادی فرمودند: همه شهرهای مختلف این استان اینقدر عالم، ادیب، ملا، منشی، مردان بزرگ و شخصیتهای سیاسی داده که انسان در کمتر استانی این را مشاهده میکند و عین همین کلام را ایشان در دیدار با اعضای ستادکنگره ملی نقش امام خمینی(ره) در دفاع مقدس و ۶۲۰۰ شهید به کار بردند که این نشان دهنده توجه ویژه ایشان به سابقه حماسی این استان دارد.</p>
      <p> </p>
      <figure>
        <img src="http://newsroom.dana.ir/content/upload/adf63269-968d-47be-9046-1f4e75346f41.jpg"/>
      </figure>
      <p>اما آقا در جملاتی کلیدی که در واقع می توان کلیدی ترین نکات از آنها استخراج کرد در خصوص نقش امام خمینی(ره) و پرداختن به سیره و شخصیت ایشان است که معظم له می خواهد در دیار امام نوعی دیگر به این شخصیت والا و برجسته نگاه کند به طوری که ایشان امام را در راس پرورش یافتگان استان برشمرده ودر این خصوص فرمودند: استخوانبندی علمی امام(ره) در اراک به وجود آمد. دست توانای اسلام در دوران معاصر،غیرت مجسم اسلام، فریاد مظلومیت مسلمانان در دوران های مختلف و علت پیروزی ملت ایران در مقابل دشمنان؛ از دیگرتوصیفات آقا در وصف امام بزگوار بود.</p>
      <p> </p>
      <figure>
        <img src="http://newsroom.dana.ir/content/upload/16e5454d-5c1b-406c-93c1-66ca7aeb7736.jpg"/>
      </figure>
      <p> </p>
      <p>همچنین ایشان در این بخش از بیانات خود در خمین هشداری بزرگ را در خصوص تحریف و فراموشی معمار کبیر انقلاب می دهند که در این خصوص می فرمایند: " دشمن با انواع و اقسام شگردها، با نوشتن کتاب، مقاله، خاطره، جعل،تحریف و دروغ واضح میخواهد چهره و شخصیت امام(ره) را از آن موقعیت درخشانی که در نظر ملت ایران دارد پایین بیاورد و این هشدار در خصوص امام در دیار خودشان باید خیلی قابل توجه باشد.</p>
      <p>البته با توجه به اینکه روزهای پایانی آبان ماه مصادف می شود با هفته پر برکت بسیج ایشان به این تفکر و حیات طیبه هم اشاره می کنند و در این خصوص می فرمایند: من بسیج را یک سازمان نظامی نمیدانم. بسیج یعنی آحاد علاقمند دارای احساس مسئولیت و دارای ایمان. و ایشان ادامه می دهند " آن کسی که مایل است بیش از یک میلیارد مسلمان دنیا قدرت عظیمی را تشکیل بدهند که بشریت را به سمت کمال هدایت کنند و خودشان در قله ی کمال قرار بگیرند؛ او بسیجی است" که البته این بیانات در اجتماع با شکوه جوانان است و گویا ایشان موضوع جوانگرایی را در همان جا کلید می زنند و در واقع ایشان ساخت تمدن اسلامی را از بسیجیان دلاور در آنجا مطالبه می کنند.</p>
      <p> </p>
      <figure>
        <img src="http://newsroom.dana.ir/content/upload/5793ef32-627f-456b-9160-882a781638da.jpg"/>
      </figure>
      <p> </p>
      <p>حضرت‌ آیت‌الله‌ خامنه‌ای‌ لزوم‌ توجه‌ مسئولان‌ بویژه‌ مسئولان‌ فرهنگی‌ و همچنین‌ جوانان‌ به‌ حفظ روحیه‌ و ایمان‌ معنوی‌ افتخارآفرین‌ نسل‌ جوان‌ برای‌ سازندگی‌ کشور را خاطرنشان‌ کردند و با اظهار نارضایتی‌ از عملکرد برخی‌ مسئولین‌ فرهنگی‌ کشور، جوانان‌ را به‌ همبستگی‌، آشنایی‌ با مسایل‌ کشور و جهان‌، پرهیز از برخی‌ هیجانات‌ مورد نظر دشمن‌ و کسب‌ آگاهیهای‌ سیاسی‌ توصیه‌ فرمودند.</p>
      <p>حضرت‌ آیت‌الله‌ خامنه‌ای‌ در بخش‌ دیگری‌ از سخنان‌ خود به‌ سابقه‌ فرهنگی‌ ارزشمند استان‌ مرکزی‌ در شهر اراک‌ و شخصیتهای‌ علمی‌ و برجستهای‌ که‌ از این‌ منطقه‌ برخاسته‌ و منشاء خدمات‌ بزرگی‌ بوده‌اند از جمله‌ آیت‌الله‌ حائری‌ یزدی‌ مؤسس‌ حوزه‌ علمیه‌ قم‌ اشاره‌ کردند و افزودند: شهر اراک‌ مادر حوزه‌ علمیه‌ قم‌ است‌ و جاذبه‌ این‌ شهر، آیت‌الله‌ حائری‌ یزدی‌ را از مرکز تحصیلات‌ دینی‌ در نجف‌ و سامراء به‌ اراک‌ کشاند.</p>
      <p>
        <b>بازدید </b>
        <b>۳</b>
        <b> ساعته از نمایشگاه‌ توانمندیهای‌ استان‌مرکزی در  اراک</b>
      </p>
      <p>حضرت‌ آیت‌الله‌ خامنه‌ای‌ رهبر معظم‌ انقلاب‌ اسلامی‌ در دومین‌ روز از سفر به‌ استان‌ مرکزی‌، صبح‌ روز ۲۵ آبان ماه سال ۷۹  از نمایشگاه‌ توانمندیهای‌ این‌ استان‌ به‌ مدت‌ سه‌ ساعت‌ بازدید کردند.</p>
      <p>در این‌ نمایشگاه‌ بیش‌ از۲۴۰ غرفه‌ تولیدات‌ متنوع‌ صنعتی‌، معدنی‌، کشاورزی‌، دامی‌ و غذایی‌ استان‌ مرکزی‌، به‌ معرض‌ نمایش‌ گذاشته‌ شده‌ بود و حضرت‌ آیت‌الله‌ خامنه‌ای‌ از نزدیک‌ با تواناییها و قابلیتهای‌ مختلف‌ این‌ استان‌ آشنا شدند.</p>
      <p> </p>
      <figure>
        <img src="http://newsroom.dana.ir/content/upload/0fa2ba16-a825-4c3e-bfc9-88e4675b0f7f.jpg"/>
      </figure>
      <p> </p>
      <p>
        <b>امروز خدمت‌ به‌ کشور و ملت‌، تقویت‌ ایمان‌ و امید به‌ آینده‌ و معرفت‌ اسلامی‌ در جامعه‌ است‌</b>
      </p>
      <p>اما سخنرانی حضرت آقا در جمع نیروهای مسلح متفاوت از بیانات ایشان در استان بود و آن هم به این دلیل بود که این سخنان با چاشنی خدمت به مردم بود، انتظار به حقی که از مسئولین مطالبه شد؛ امروز هر کس میخواهد به این ملت و به این کشور خدمت بکند؛ باید ایمان را در دلها تقویت، امید را در دلها روشنتر و معرفت اسلامی و ایمانی را در ذهنها تقویت کند.</p>
      <p> </p>
      <figure>
        <img src="http://newsroom.dana.ir/content/upload/e3c9c42c-370d-4e41-8f53-0e3e145dbad3.jpg"/>
      </figure>
      <p> </p>
      <p>همچنین ایشان خدمت به مردم را در جایی دیگر مطالبه کردند و آن هم در دیدار با نخبگان استان بود که ۲۶ آبان در اراک برگزار شد؛ امام خامنه ای مدظله نخبگان را بزرگترین ثروتهای ملی دانسته وخدمت به کشور و ملت وظیفه سنگین نخبگان، حتی در شرایط نا مساعد است. این وظیفه ای است که سنگینی اش با تغییر شرایط کاهش پیدا نمیکند.</p>
      <p> </p>
      <figure>
        <img src="http://newsroom.dana.ir/content/upload/1c619b55-9ce9-4b85-b813-a859e9748b6d.jpg"/>
      </figure>
      <p> </p>
      <p>
        <b>وحدت و یکپارچگی لازمه پیشرفت و اعتلای کشور</b>
      </p>
      <p>اما مهمترین مطلبی که آقا در خمین بیان کردند، همان مطلبی بود که در اجتماع بزرگ مردم اراک هم بر آن تاکید بسیار کرده بودند که ایشان فرمودند؛ تا آنجا که میتوانید وحدت و یکپارچگی را در میان خودتان حفظ کنید. نگذارید پندارها و گمان ها بین آن کسانی را که دل های متصل به اصول واحدی دارند از هم جدا کند. آن کسی که اسلام، امام، این راه، عزت ملت ایران، پیشرفت انقلاب اسلامی، آبادی روز به روز کشور و موفقیت جمهوری اسلامی را هدف و مقصد خود قرار داده است.</p>
      <p>در ادامه سفر، امام خامنه ای)مدظله( از صبح تا عصر ۲۷ آبان، علاوه بر دیدار با مردم تفرش، آشتیان، فراهان و هزاوه، سه امامزاده ی بزرگوار محمد عابد در مشهد میقان، سید محمد در تفرش و سلطان سید احمد در هزاوه را نیز زیارت کرده و به تشریح سلسله انساب و نیاکان خود از منطقه تفرش تا هزاوه، خامنه و مشهد پرداختند.</p>
      <p> </p>
      <figure>
        <img src="http://newsroom.dana.ir/content/upload/70c17da1-cff9-4014-851e-39ffdd4e8dcf.jpg"/>
      </figure>
      <p> </p>
      <p>
        <b>تسلّط فرهنگی از تسلّط اقتصادی و از تسلّط سیاسی هم خطرناکتر است</b>
      </p>
      <p>همچنین حضرت‌ آیت‌الله‌ خامنه‌ای‌ در سخنان‌ خود با اشاره‌ به‌ مرقد مطهر امام‌زاده‌ سید احمد از نوادگان‌ امام‌ زین‌العابدین‌ (ع‌) در روستای‌ هزاوه‌، تعداد زیاد مرقدهای‌ امام‌زادگان‌ را در ایران‌ نشان‌دهنده‌، عشق‌ و محبت‌ دیرینه‌ ملت‌ ایران‌ به‌ خاندان‌ اهل‌ بیت‌ علیهم‌ السلام‌ و ولایت‌ دانستند.</p>
      <p>دیدار با مردم ساوه در ۲۸ آبان نیز حاوی یک پیام بسیار مهم بود که شاید بتوان گفت فلسفه سفر آقا به استان را روشنتر میکرد. ایشان هشدار فراموشی تاریخی و فرهنگی ملتی را مساوی با تزلزل پایه های اصالت فرهنگ دانسته و به نکات مهم فرهنگی و هویتی ملت اشاره داشتند.</p>
      <p> </p>
      <figure>
        <img src="http://newsroom.dana.ir/content/upload/ae253dd2-2840-48cc-95ad-8bdf3187bdd6.jpg"/>
      </figure>
      <p> </p>
      <p>همچنین لزوم توسعه کشاورزی همراه با توسعه صنعتی، لزوم توسعه قانون محور کشاورزی و صنعت و نیز ارزشمند نبودن توسعه بدون عدالت، سه مقوله مهمی بودند که ایشان در ساوه مطرح کردند.</p>
      <p>
        <b>وجود نسل جوان در میان کشور ما یک نعمت الهی است</b>
      </p>
      <p>حضرت‌ آیت‌الله‌ خامنه‌ای‌ رهبر معظم‌ انقلاب‌ اسلامی‌ در دیدار جمعی‌ از خانواده‌های‌ شهدا و ایثارگران‌ و همچنین‌ تعدادی‌ از کارگران‌ شهرستان‌ ساوه‌، خانواده‌های‌ شهدا، جانبازان‌، آزادگان‌ و ایثارگران‌ را بهترین‌ سرمایه‌های‌ کشور برشمردند و تأکید کردند: در هر برنامه‌ای‌، سرلوحه‌ فکر، اندیشه‌ و دستورالعمل‌ اجرا و برنامه‌ریزی‌ دولت‌، مجلس‌، دستگاه‌ قضایی‌ و همه‌ مسؤولان‌ باید گرامیداشت‌ این‌ سرمایه‌های‌ عظیم‌ باشد.</p>
      <p> </p>
      <figure>
        <img src="http://newsroom.dana.ir/content/upload/07913776-d47f-4e3d-8fc3-d3cca52e00c4.jpg"/>
      </figure>
      <p> </p>
      <p>حضرت‌ آیت‌الله‌ خامنه‌ای‌ با اشاره‌ به‌ ایثار و فداکاری‌ رزمندگان‌ اسلام‌ در دوران‌ دفاع‌ مقدس‌ افزودند: مخلص‌ترین‌، هوشمندترین‌ و بهترین‌ عناصر نسل‌ جوان‌ کشور، آن‌ جوانانی‌ هستند که‌ به‌ هنگام‌ نیاز کشور به‌ فداکاری‌، در خط مقدم‌ ایثارگری‌ قرار گرفتند.</p>
      <p>البته به توجه به اینکه استان مرکزی یک استان کارگری است ایشان دیدار با جمعیت کارگری را از یاد نبردند و در کنار برنامه هایی که داشتند دیدار با این قشر زحمتکش را فراموش نکردند؛ ایشان‌ در بخش‌ی‌ از سخنان‌ خود با قدردانی‌ از زحمات‌ کارگران‌ در عرصه‌ کار و تلاش‌، آنان‌ را به‌ کسب‌ مهارتهای‌ لازم‌ و آگاهی‌ در کار، وجدان‌ کاری‌ بیش‌ از پیش‌ و انجام‌ درست‌ کارها توصیه‌ فرمودند.</p>
      <p>حضرت‌ آیت‌الله‌ خامنه‌ای‌ همچنین‌ در این روز با حضور در مرقد حضرت‌ اشموئیل‌ یکی‌ از پیامبران‌ الهی‌، که‌ در نزدیکی‌ ساوه‌ قرار دارد، مرقد مطهر این‌ پیامبر را که‌ از نوادگان‌ حضرت‌ ابراهیم‌ (ع‌) است‌، زیارت‌ کردند.</p>
      <p>خاطرنشان‌ می‌شود، رهبر معظم‌ انقلاب‌ اسلامی‌ در پایان‌ سفر پنج‌ روزه‌ خود به‌ استان‌ مرکزی‌ شامگاه ۲۸ آبان ۷۹ به‌ تهران‌ بازگشتند.</p>
      <p> </p>
      <figure>
        <img src="http://newsroom.dana.ir/content/upload/de34b0d2-62fd-4980-8097-f573131fa698.jpg"/>
      </figure>
      <p> </p>
      <p>مجموع بیانات مقام معظم رهبری در سفر به استان مرکزی این تلنگر بزرگ را به ما وارد می کند که در این سفر یک نقطه راهبردی وجود دارد که باید به آن دست پیدا کنیم،آنچیزی که امروز برای ما جوانان در گام دوم انقلاب اسلامی باید مهم باشد تحقق کردن مطالبات معظم له در این سفر است که می طلبد آنها را عملیاتی سازیم.</p>
      <p>انتهای پیام/</p>
    </article>
  </body>
</html>