<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-dnes-zapochva-40-dnevniyat-koleden-post-914019"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T09:23:00+00:00"/>
    <meta property="og:title" content="От днес започва 40-дневният коледен пост"/>
    <meta property="og:description" content="От днес започва 40-дневният Коледен или Рождественски пост, които завършва на 24 декември - Бъдни ве..."/>
  </head>
  <body>
    <article>
      <h1>От днес започва 40-дневният коледен пост</h1>
      <address>
        <time datetime="2019-11-15T09:23:00+00:00">15 Nov 2019, 09:23</time>
      </address>
      <p>От днес започва 40-дневният Коледен или Рождественски пост, които завършва на 24 декември - Бъдни вечер. Според Типика /Устава/ на Българската православна църква Рождественският или Коледният пост е вторият по своята продължителност след Великия пост. Той е четиридесетдневен и не е така строг като Великия и Богородичния пост, като е подобен на Апостолския или Петровия пост. Коледният пост се нарича още Малка четиридесетница за разлика от Голямата четиридесетница - Великденския пост.</p>
      <p>За болни, бременни и кърмачки постът е значително облекчен, тъй като самото им състояние се приема в някаква степен духовен подвиг, изискващ себеограничение.</p>
      <p>Утвърждаването на 40-дневния пост е свързано с 25 декември, на който се чества Рождеството на Господ Исус Христос. Това е станало сравнително късно - през 12-и век. Преди Коледа вярващите постят, за да се подготвят да посрещнат материализираното Божие слово - Божия син Исус Христос.</p>
      <p>През първата седмица на Рождественския пост и от 20 до 24 декември, включително, се консумира само растителна храна с олио. През останалите дни на този пост /без сряда и петък/ се разрешават безгръбначни животни /охлюви, миди, октоподи и други/, които също се приемат за постни храни. Традиционно на 21 ноември - Въведение Богородично, и на 6 декември - Никулден, се консумира и риба.</p>
      <p>Според духовници не е толкова важно да се спазва стриктно физическият пост, а човек трябва с делата си да покаже, че искрено се е разкаял за волните и неволните грехове, и да потърси опрощение. От началото на Коледните пости до празника Въведение Богородично, който се отбелязва на 21 ноември, са забранени венчавките.</p>
      <p>40-дневният Рождественски пост често е наричан още "Четиридесетница на апостол Филип", тъй като се празнува веднага след Деня на апостол Филип - на 14 ноември. Установен е сравнително късно - в чест на Раждането на Спасителя, за да се очистят християните чрез покаяние, молитва и пост, и с чисто сърце, душа и тяло благоговейно да посрещнат явилия се в света Син Божий.</p>
    </article>
  </body>
</html>