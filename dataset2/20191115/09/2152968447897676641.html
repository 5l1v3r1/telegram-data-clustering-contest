<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/15/komersant-moldova-se-prevryshta-v-syiuznik-na-rusiia.429713"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T09:57:00+00:00"/>
    <meta property="og:title" content="&quot;Комерсант&quot;: Молдова се превръща в съюзник на Русия"/>
    <meta property="og:description" content="Сътрудничеството може да е не само по геополитически въпроси | Dnes.bg"/>
  </head>
  <body>
    <article>
      <h1>"Комерсант": Молдова се превръща в съюзник на Русия</h1>
      <h2>Сътрудничеството може да е не само по геополитически въпроси</h2>
      <address><time datetime="2019-11-15T09:57:00+00:00">15 Nov 2019, 09:57</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Новото правителство на Молдова изцяло ще се контролира от президента Игор Додон и ще бъде лоялно към Москва, прогнозира "Комерсант".</p>
      <p>Политическата криза в Молдова приключи в рекорден срок. Парламентът гласува за новия премиер Йон Кику и предложения от него кабинет. Ключовите постове бяха заети от съветници на президента Додон - един от най-проруските политици в постсъветското пространство. Молдова се нареди в списъка на страните от ОНД, където цялата власт е в ръцете на един човек, и се превърна в съюзник на Москва, пише вестникът.</p>
      <p>В най-близко време според него "Молдова ще се върне към пълноценна работа в структурите на ОНД", в които през последните години участваше "само формално". Ще се изяснят и нещата около наблюдателския статут на страната в Евразийския икономически съюз (ЕАИС), получен през май 2018 г., макар и непоискан официално според тогавашните молдовски власти.</p>
      <p>Не се знае обаче дали Кишинев ще върви сега към пълно членство. Новият премиер Кику бе избран с гласовете на Партията на социалистите и на Демократическата партия, а против гласуваха депутатите от прозападния блок "Акум" (Сега). Програмата на социалистите предвижда евразийски, а не европейски вектор в развитието на Молдова, но обществото на страната е разделено: 50 на сто са за движение в посока Москва и ЕАИС, а останалите 50 процента - за евроинтеграция, посочва изданието, цитирано от БТА.</p>
      <p>В неотдавнашно интервю за "Комерсант" впрочем президентът Додон заяви: "Трябва да започнат преговори между ЕАИС и ЕС. Според мен това (. . .) е съвсем реално да стане в най-скоро време. Много се надявам да има такъв диалог и после всички тези тънкости просто да изчезнат", напомня всекидневникът.</p>
      <p>Кишинев може да сътрудничи с Москва не само по геополитически въпроси - в Молдова има активи, представляващи интерес за руския бизнес. Предприемачи от Русия вече проучват нещата около летището на Кишинев, има интерес и към дунавското пристанище Джурджулещ, което единствено осигурява на страната излаз в Черно море, продължава руското издание.</p>
      <p>Премиерът Кику описа приоритетите на кабинета си по следния начин: да развива отношения и с ЕС, и с Русия, да приключи реформата на правосъдието, да привлече инвестиции, да индексира пенсиите, да ремонтира пътищата, да развива туризма и информационните технологии.</p>
      <p>Остава точно една година до президентските избори в Молдова, затова възможно най-бързото изпълняване на тези обещания е в интерес най-вече на Игор Додон, изтъква "Комерсант".<br/> </p>
    </article>
  </body>
</html>