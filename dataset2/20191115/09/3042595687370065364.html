<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/oscar-andr-ocampo-overn-bisettes-fra-hoff-kirke/71822521"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T09:47:59+00:00"/>
    <meta property="og:title" content="Oscar André Ocampo Overn bisettes fra Hoff kirke"/>
    <meta property="og:description" content="Oscar André Ocampo Overn (15) blir fredag bisatt fra Hoff kirke i Østre Toten."/>
  </head>
  <body>
    <article>
      <h1>Oscar André Ocampo Overn bisettes fra Hoff kirke</h1>
      <h2>Oscar André Ocampo Overn (15) blir fredag bisatt fra Hoff kirke i Østre Toten.</h2>
      <address><time datetime="2019-11-15T09:47:59+00:00">15 Nov 2019, 09:47</time> by <a rel="author">Tharald Halvorsen</a></address>
      <p>Det var 9. oktober at 15 år gamle Oscar André Ocampo Overn ble drept i familiens hjem på Kapp i Østre Toten. Hans far er siktet for drapet.</p>
      <p>Fredag blir 15-åringen bisatt fra Hoff kirke i Østre Toten.</p>
      <p>«Takk for at jeg fikk være din. Jeg elsker deg for alltid», står det skrevet fra en av guttens aller nærmeste på den pyntede kisten.</p>
      <h3>Mange oppmøtte</h3>
      <p>Familien til avdøde Oscar André henstilte pressen til varsomhet og formidlet et ønske om å få en privat minnestund fredag.</p>
      <figure>
        <img src="https://dbstatic.no/71824175.jpg?imageId=71824175&amp;x=0&amp;y=0&amp;cropw=100&amp;croph=88.127853881279&amp;width=321&amp;height=193"/>
        <figcaption><b>KØ:</b> Folk på vei til bisettelsen for Oscar Andrè Ocampo Overn i Hoff kirke. Foto: Brynjar Eidstuen / Oppland Arbeiderblad / NTB scanpix Vis mer</figcaption>
      </figure>
      <p>Klokka 10 var det kø på vei til kirken, der det var ventet at flere venner og bekjente ville minnes 15-åringen en siste gang.</p>
      <p>Flere ungdommer møtte opp i bisettelsen i korpsuniformer. 15-åringen spilte i skolekorpset på Kapp skole, skriver <a href="https://www.nrk.no/innlandet/oscar-andre-ocampo-overn-bisettes-i-hoff-kirke-pa-lena-i-ostre-toten-1.14782871">NRK</a>.</p>
      <h3>- Et elsket barn</h3>
      <p>Bistandsadvokat Inger Marie Støen møtte pressen utenfor kirken. Det ble utdelt minneord som soknepresten leste opp foran de oppmøtte.</p>
      <p>
        <b>«Oscar André var og er et elsket barn. Han var storebror, han var kjæreste, han var søskenbarn og nevø, han var barnebarn og oldebarn, han var venn og han var en mange kjente», het det i minneordene.</b>
      </p>
      <p>«Han hadde kommet så langt, han har satt spor i dere og lært dere mye om å være menneske. Nå lå livet åpent foran ham, med drømmer og muligheter», het det videre.</p>
      <h3>- Urettferdig og grusomt</h3>
      <p>- Så ble det en brutal stopp da livet sto på terskelen til å bryte gjennom for fullt. At han er død, er vanskelig å forstå og nærmest umulig å akseptere. Det er så urettferdig og grusomt, sa soknepresten.</p>
      <p>Hun fortalte at Oscar André hadde foretatt mange reiser gjennom livet. En fra Colombia til Norge. En annen fra Julie Andrea til Oscar André.</p>
      <p>
        <b>- Og stadig pendlet han gjennom et vidt følelsesspektret - fra stor glede til sårbarhet og temperament. Men hele tiden var han seg selv, et modig barn med sterk vilje og stor omsorg, sa soknepresten.</b>
      </p>
      <h3>Tente lys</h3>
      <p><a href="https://www.dagbladet.no/nyheter/jeg-er-glad-i-deg-for-alltid/71809694">Tirsdag formiddag tente også medelever lys</a> for den 15 år gamle gutten. Han var elev ved Gjøvik videregående skole, der det ble arrangert minnestund i skolen gymsal.</p>
      <p>
        <b>- Det var et sjokk, og en stor sorg. Vi gikk inn i ei tung tid, sa rektor Marie Holenbakken til <a href="https://www.tv2.no/nyheter/10983144/">TV 2</a>.</b>
      </p>
      <p>Nesten samtlige av skolens 1200 elever deltok på minnestunden.</p>
      <p>- Vi kjenner at ordene ikke strekker til. Våre tanker går til familien og Oscar Andrés nærmeste venner, sa sokneprest i Hoff kirke, Eystein Elde, til <a href="https://www.nrk.no/innlandet/medelevene-sorger-over-oscar-andre-ocampo-overn-1.14778265">NRK</a>.</p>
      <h3>- En vanskelig sak</h3>
      <p>Gry-Hege Strandbakke, som er leder for kriseteamet i Østre Toten kommune, har fulgt opp familien så godt det har latt seg gjøre.</p>
      <p>Vanligvis er det bare nødetatene som kan be kriseteamet om bistand, men etter drapet har også <a href="https://www.dagbladet.no/nyheter/mora-sperret-inne-under-drapsforsoket/71732775">behovet for støtte vært stor</a><a href="https://www.dagbladet.no/nyheter/mora-sperret-inne-under-drapsforsoket/71732775">t</a> blant innbyggerne i kommunen.</p>
      <p>
        <b>- Dette har kommet som et sjokk, og det er mange som trenger å snakke med oss om hvor vanskelig og opprivende det er. En del ungdommer har spurt om dette kan skje i familien deres, har Strandbakke tidligere sagt til Dagbladet.</b>
      </p>
      <p>Hun har møtt mange ungdommer i etterkant av familietragedien.</p>
      <p>- Dette er en vanskelig sak for bygda vår, har Bror Helgestad sagt.</p>
      <p>Han tok nylig over ordførerkjedet i Østre Toten kommune.</p>
      <h3>Erkjenner straffskyld</h3>
      <p>Oscar André Ocampo Overn ble innlagt på sykehus med livstruende skader etter det som ble karakterisert som <a href="https://www.dagbladet.no/nyheter/oscar-15-drept-av-faren-pa-toten/71800002">en «alvorlig voldshendelse» i familiens hjem</a> på Kapp i Østre Toten kommune 9. oktober.</p>
      <p>
        <b>4. november døde han av skadene.</b>
      </p>
      <p>Hans 44 år gamle far er siktet for drapet, og for å ha begått overgrep mot sønnen før han var 14 år gammel. Han er også siktet for frihetsberøvelse etter å ha låst sin kone, avdødes mor, ute på terrassen mens han utøvde volden mot sønnen inne i huset.</p>
      <p>Faren erkjenner straffskyld for drapet og for seksuell omgang med sønnen.</p>
    </article>
  </body>
</html>