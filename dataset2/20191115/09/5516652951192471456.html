<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425873/xespathwse-o-mhtropoliths-gia-ton-astego-polioyxo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T09:50:01+00:00"/>
    <meta property="og:title" content="Ξεσπάθωσε ο μητροπολίτης για τον «άστεγο» πολιούχο"/>
    <meta property="og:description" content="«Τα προσωπικά συμφέροντα κάποιων δεν μπορούν να είναι εις βάρος της θρησκευτικής ή της άλλης ζωής αυτής της πόλης!», δήλωσε χθες, ανήμερα της εορτής του Πολιούχου της Ρόδου Κωνσταντίνου του Υδραίου, ο Σεβασμιώτατος Μητροπολίτης Ρόδου κ. Κύριλλος, τονίζοντας ότι αυτό είναι το ξεκάθαρο μήνυμα που επιθυμεί να στείλει σχετικά με τη στέγαση του Αγίου."/>
  </head>
  <body>
    <article>
      <h1>Ξεσπάθωσε ο μητροπολίτης για τον «άστεγο» πολιούχο</h1>
      <address>
        <time datetime="2019-11-15T09:50:01+00:00">15 Nov 2019, 09:50</time>
      </address>
      <p>
        <b>«Τα προσωπικά συμφέροντα κάποιων δεν μπορούν να είναι εις βάρος της θρησκευτικής ή της άλλης ζωής αυτής της πόλης!», δήλωσε χθες, ανήμερα της εορτής του Πολιούχου της Ρόδου Κωνσταντίνου του Υδραίου, ο Σεβασμιώτατος Μητροπολίτης Ρόδου κ. Κύριλλος, τονίζοντας ότι αυτό είναι το ξεκάθαρο μήνυμα που επιθυμεί να στείλει σχετικά με τη στέγαση του Αγίου.</b>
      </p>
      <p>Συγκεκριμένα, ερωτηθείς χθες για το θέμα αυτό ο Σεβασμιώτατος, καταρχήν, θέλησε να διευκρινίσει για ότι αυτό που λέγεται ότι είμαστε η μοναδική πόλη που ο Πολιούχος της δεν έχει Εκκλησία, δεν είναι σωστό αφού υπάρχουν και αλλού μια και πάντα ο Πολιούχος, όταν μάλιστα είναι τοπικός Άγιος, σχετίζεται με έναν συγκεκριμένο χώρο και αυτός ο χώρος σε εμάς είναι ο Ναός του Νεοχωρίου. Όπως είπε, και Ναό να έχουμε του Πολιούχου δεν μπορούμε να παρακάμψουμε αυτόν, απλώς πρέπει να υπάρξει ένας συνδυασμός. Αυτός ο συνδυασμός, όπως εξήγησε, μπορεί να υπάρξει με την ανέγερση ενός ναού στην ακτίνα που συνήθως περνάει η λιτανεία κάθε χρόνο.</p>
      <p>Και δήλωσε, στη συνέχεια, ο κ. Κύριλλος: «Ο χώρος υπάρχει, τα θεμέλια έχουν τεθεί στο χώρο του Πανορθοδόξου, δυστυχώς κάποιοι συμπολίτες μας έχουν μπλοκάρει αυτό το έργο και θα πρέπει-δεν εξαρτάται μόνο από την Εκκλησία, εξαρτάται από όλους τους φορείς-να παρθεί μία γενναία απόφαση να τελειώσει αυτό το έργο το οποίο έχει μείνει στη μέση. Γιατί δεν μπορούν κάποια συμφέροντα, όποια και να ‘ναι αυτά, να μπαίνουν μπροστά στην ομαλή λειτουργία και την εξέλιξη της πόλεως». Μάλιστα, έκλεισε την αναφορά του ως εξής:</p>
      <p>
        <b>«Στέλνω ένα ξεκάθαρο μήνυμα: Τα προσωπικά συμφέροντα κάποιων δεν μπορούν τελικά να είναι εις βάρος της θρησκευτικής ή της άλλης ζωής αυτής της πόλεως!</b>
      </p>
      <p><b>Για το «σχίσμα»</b><br/>Ερωτηθείς, ακόμη, ο Σεβασμιώτατος σχετικά με τις σχέσεις του Πατριαρχείου με την Εκκλησία της Ρωσίας, καταρχήν, θέλησε να ξεκαθαρίσει ότι εμείς δεν ξεκινήσαμε κανένα σχίσμα και τόνισε, μάλιστα, ότι ο Οικουμενικός Πατριάρχης μνημονεύει τον Μόσχας παρρησία σε κάθε λειτουργία που θα κάνει. «Εμείς δεν είμαστε σε σχίσμα. Αυτοί να αναλογιστούν που βρίσκονται αυτή τη στιγμή και γιατί τα κάνουν αυτά», είπε χαρακτηριστικά.</p>
      <p>Κληθείς, τέλος, να σχολιάσει ότι στα προσκυνηματικά γραφεία της Ρωσίας δίνονται οδηγίες να μην κάνουν εκδρομές και εδώ, επειδή τα Δωδεκάνησα υπάγονται στο Πατριαρχείο, ο κ. Κύριλλος δήλωσε: «Λυπάμαι που αδελφοί μας ομόδοξοι κατεβάζουν την Εκκλησία του Χριστού σε επίπεδο τουριστικού γραφείου»!</p>
    </article>
  </body>
</html>