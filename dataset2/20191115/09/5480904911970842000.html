<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/po-protestech-polska-zmeni-netflix-film-o-strazci-v-tabore-smrti/1821341?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T09:33:00+00:00"/>
    <meta property="og:title" content="Po protestech Polska změní Netflix film o strážci v táboře smrti"/>
    <meta property="og:description" content="Varšava - Americká společnost Netflix po protestech Polska změní v dokumentárním filmu Ďábel od vedle mapy, v nichž byly nacistické vyhlazovací tábory zakresleny v současných polských hranicích. Informovala o tom agentura Reuters. Polský premiér Mateusz Morawiecki před několika dny vedení Netflixu upozornil, že mapa je chybná."/>
  </head>
  <body>
    <article>
      <h1>Po protestech Polska změní Netflix film o strážci v táboře smrti</h1>
      <address><time datetime="2019-11-15T09:33:00+00:00">15 Nov 2019, 09:33</time> by <a rel="author" href="http://www.ctk.cz/" target="_blank">ČTK</a></address>
      <p>Varšava - Americká společnost Netflix po protestech Polska změní v dokumentárním filmu Ďábel od vedle mapy, v nichž byly nacistické vyhlazovací tábory zakresleny v současných polských hranicích. Informovala o tom agentura Reuters. Polský premiér Mateusz Morawiecki před několika dny vedení Netflixu upozornil, že mapa je chybná.</p>
      <p>Televize TVN24 připomíná, že v prvním dílu filmového dokumentu o válečném zločinci Johnu Demjanjukovi, který za války působil jako strážce ve vyhlazovacím táboře Sobibór, se objevila mapa Polska v jeho současných hranicích a byly na ní vyznačené vyhlazovací tábory jako Osvětim, Sobibór nebo Treblinka. U některých z nich se objevil hákový kříž, u jiných lebka se zkříženými hnáty.</p>
      <p>Proti této mapě protestovali polští představitelé, protože podle nich falšuje historii a naznačuje, že existovaly polské tábory smrti. Polské ministerstvo zahraničí připomnělo, že v době, o níž je v dokumentu řeč, bylo Polsko okupované a odpovědnost za vyhlazovací tábory neslo nacistické Německo. "Mapa ukázaná v seriálu neodpovídá tehdejší podobě hranic," uvedlo ministerstvo.</p>
      <p>Premiér Morawiecki požádal generálního ředitele Netflixu Reeda Hastingse, aby zakročil.</p>
      <p>"Abychom předešli jakémukoliv nedorozumění, doplníme v příštích dnech texty do některých map představených v seriálu," uvedl ve čtvrtek Netflix v prohlášení na twitteru. "Bude tak jasnější, že vyhlazovací a koncentrační tábory v Polsku postavil a provozoval německý nacistický režim, jehož vojáci vpadli do země a okupovali ji v letech 1939 až 1945," napsala také streamovací služba.</p>
      <p>Reuters připomíná, že Poláci jsou velice citliví na to, když někdo i nevědomě naznačí, že mohou nést spoluvinu za nacistická zvěrstva spáchaná během druhé světové války. Vládnoucí národně-konzervativní strana Právo a spravedlnost loni prosadila zákon, podle kterého původně hrozilo vězení za přičítání polskému národu spoluodpovědnosti za nacistické zločiny. Loni v červnu pak parlament toto silně kritizované ustanovení zrušil.</p>
    </article>
  </body>
</html>