<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547417.html/%D8%A2%D9%85%D8%B1%DB%8C%DA%A9%D8%A7-%DB%8C%DA%A9-%D8%A7%DB%8C%D8%B1%D8%A7%D9%86%DB%8C-%D8%B1%D8%A7-%D8%A8%D9%87----%D9%85%D8%A7%D9%87-%D8%B2%D9%86%D8%AF%D8%A7%D9%86-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T09:28:00+00:00"/>
    <meta property="og:title" content="آمریکا یک ایرانی را به ۴۶ ماه زندان محکوم کرد"/>
    <meta property="og:description" content="وزارت دادگستری آمریکا اعلام کرد: یک فرد ایرانی به اتهام «نقض تحریم‌های ایالات متحده» علیه ایران به ۴۶ ماه زندان محکوم شده است."/>
  </head>
  <body>
    <article>
      <h1>آمریکا یک ایرانی را به ۴۶ ماه زندان محکوم کرد</h1>
      <address>
        <time datetime="2019-11-15T09:28:00+00:00">15 Nov 2019, 09:28</time>
      </address>
      <p>وزارت دادگستری آمریکا اعلام کرد: یک فرد ایرانی به اتهام «نقض تحریم‌های ایالات متحده» علیه ایران به ۴۶ ماه زندان محکوم شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایرنا؛ تارنمای واشنگتن فری بیکن گزارش داد: «جان دمرز» دستیار دادستان کل آمریکا روز پنجشنبه در بیانیه‌ای اعلام کرد: [بهزاد] پورقناد اسناد باربری را جعل کرده و از شرکت‌های صوری برای صادرات الیاف کربن به ایران استفاده کرد که این اقدام نقض تحریم‌های آمریکاست.</p>
      <p>وی در ادامه مدعی شد: ایران از الیاف کربن برای پیشبرد برنامه‌های هسته‌ای، نظامی و فضایی خود استفاده می‌کند.</p>
      <p>آمریکا ادعا کرده است که پورقناد و دو فرد دیگر که در ایران زندگی می‌کردند از سال ۲۰۰۸ تا ۲۰۱۳ برای خرید الیاف کربن در آمریکا و انتقال آن به ایران از طریق کشورهای ثالث اقدام کرده‌اند.</p>
      <p>آلمان پورقناد را بازداشت و ژوئیه سال جاری به آمریکا مسترد کرد. «جفری برمان» قاضی دادستان «منطقه‌ای جنوب نیویورک» پورقناد را به نقض تحریم‌های آمریکا متهم کرد.</p>
      <p>آمریکا اردیبهشت سال ۱۳۹۷ از برجام خارج شد و تحریم‌هایی را که طبق این توافق برداشته شده بود، بازگرداند. واشنگتن همچنین تحریم‌های جدیدی را علیه ایران وضع کرده و همزمان با تکرار ادعاهای بی‌اساس خود افرادی را به نقض تحریم‌ها متهم و محاکمه کرده است.</p>
      <p>انتهای پیام/</p>
    </article>
  </body>
</html>