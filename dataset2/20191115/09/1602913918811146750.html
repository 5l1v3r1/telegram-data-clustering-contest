<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/fostul-ministrul-de-finante-il-provoaca-pe-actualul-ministru-la-duel-teodorovici-anunta-ca-il-asteapta-pe-florin-citu-la-o-dezbatere-la-ase-ministrul-finantelor-refuza-invitatia-18588581"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T09:36:30+00:00"/>
    <meta property="og:title" content="Fostul ministrul de Finanţe îl provoacă pe actualul ministru la ”duel”: Teodorovici anunţă că îl aşteaptă pe Florin Ciţu la o dezbatere la ASE. Ministrul Finanţelor refuză invitaţia"/>
    <meta property="og:description" content="Preşedintele executiv al PSD, Eugen Teodorovici, a anunţat că îl aşteaptă la o dezbatere pe Florin Cîţu, vineri, la ora 12:00, la Academia de Studii Economice. Surse liberale au declarat pentru MEDIAFAX că ministrul de Finanţe nu îşi va face prezenţa la dezbatere."/>
  </head>
  <body>
    <article>
      <h1>Fostul ministrul de Finanţe îl provoacă pe actualul ministru la ”duel”: Teodorovici anunţă că îl aşteaptă pe Florin Ciţu la o dezbatere la ASE. Ministrul Finanţelor refuză invitaţia</h1>
      <address>
        <time datetime="2019-11-15T09:36:30+00:00">15 Nov 2019, 09:36</time>
      </address>
      <p>Preşedintele executiv al PSD, Eugen Teodorovici, a anunţat că îl aşteaptă la o dezbatere pe Florin Cîţu, vineri, la ora 12:00, la Academia de Studii Economice. Surse liberale au declarat pentru MEDIAFAX că ministrul de Finanţe nu îşi va face prezenţa la dezbatere.</p>
      <p>„Preşedintele executiv al PSD, Eugen Teodorovici, l-a provocat ieri, 14 noiembrie 2019, pe ministrul Finanţelor Publice Florin Vasile Cîţu, la o dezbatere. Astăzi, 15 noiembrie, la ora 12.00, îl aşteaptă pe acesta în Aula Magna, din cadrul Academiei de Studii Economice din Bucureşti. Dezbaterea va fi moderată de un profesor universitar”, potrivit unui anunţ al Partidului Social Democrat.</p>
      <p>Surse liberale au declarat pentru MEDIAFAX că Florin Cîţu nu va merge la dezbaterea solicitată de PSD, fiind vorba despre „o strategie de imagine”.</p>
      <p>Eugen Teodorovici i-a invitat pe Ludovic Orban şi ministrul Finanţelor, Florin Cîţu, la o dezbatere vineri despre situaţia reală din finanţele publice.</p>
      <p>"Sper să dea curs invitaţiei pentru că este firesc ca oamenii şi companiile să ştie cu adevărat care este situaţia şi planul actual al guvernului", a spus Eugen Teodorovici.</p>
      <p>Florin Cîţu a anunţat joi că analizează sesizarea procurorilor pentru constituirea unui grup infracţional organizat în domeniul financiar de către persoane din PSD, care au folosit două variante de buget, asemenea gansterului Al Capone.</p>
      <p>Ministrul a mai spus că guvernele PSD au condus România după două bugete, un buget prezentat în Parlament şi altul nepublic, pentru finanţarea baronilor.</p>
      <p>În replică, Eugen Teodorovici a susţinut că el este Al Capone cum ministrul Finanţelor Florin Cîţu este şeful FBI. Preşedintele executiv al PSD a precizat că nu a existat un buget paralel la Ministerul Finanţelor şi i-a somat pe premierul Ludovic Orban şi actualul ministru Florin Cîţu să se abţină de la declaraţii publice pentru a nu afecta economia. Teodorovici l-a rugat pe Cîţu să aducă cât mai repede dovezi.</p>
    </article>
  </body>
</html>