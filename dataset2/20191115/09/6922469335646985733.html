<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/banche-e-reti/614009/bnl-bnp-paribas-tira-la-volata-agli-investimenti-socialmente-responsabili"/>
    <meta property="og:site_name" content="bluerating"/>
    <meta property="article:published_time" content="2019-11-15T09:47:36+00:00"/>
    <meta property="og:title" content="Bnl Bnp Paribas tira la volata agli investimenti socialmente responsabili"/>
    <meta property="og:description" content="Il gruppo Bnl Bnp Paribas lancia una nuova campagna di comunicazione sugli investimenti socialmente responsabili. In una nota, la società ha fatto sapere di confermare ulteriormente il proprio impegno tanto che, a fronte della sottoscrizione di ogni prodotto Sri (socialmente responsabile), la banca sosterrà, attraverso l’iniziativa “Zero Plastica in mare”, il recupero di plastica da mari"/>
  </head>
  <body>
    <article>
      <h1>Bnl Bnp Paribas tira la volata agli investimenti socialmente responsabili</h1>
      <address><time datetime="2019-11-15T09:47:36+00:00">15 Nov 2019, 09:47</time> by <a rel="author">Redazione</a></address>
      <p>Il gruppo Bnl Bnp Paribas lancia una nuova campagna di comunicazione sugli investimenti socialmente responsabili. In una nota, la società ha fatto sapere di confermare ulteriormente il proprio impegno tanto che, <b>a fronte della sottoscrizione di ogni prodotto Sri (socialmente responsabile)</b>, la banca sosterrà, attraverso l’iniziativa “<b>Zero Plastica in mare</b>”, <b>il recupero di plastica da mari e fiumi. </b>Tutto ciò è un ulteriore <i>step</i> nello sviluppo della strategia di <b>#PositiveBanking</b>, attraverso la quale Bnl e Bnp Paribas sono impegnati a coniugare il business con i temi della sostenibilità per poter dare un contributo concreto, in termini di impatto positivo, all’ambiente e alla società, coinvolgendo clienti, fornitori, <i>stakeholders</i> e le <i>community</i> di riferimento della banca e del gruppo.</p>
      <p><b>Il gruppo Bnp Paribas ha in gestione nel mondo oltre 37 miliardi di asset socialmente responsabili</b>, oltre ad avere creato il primo fondo Sri già nel 2002. La nuova campagna di sensibilizzazione verso tali strumenti dà il via al terzo “<i>capitolo del suo racconto sul</i><b><i> #PositiveBanking</i></b>”, attraverso nuovi spot in onda in questi giorni. Come nelle precedenti campagne di comunicazione (a giugno sui nuovi modelli di servizio e di offerta e lo scorso settembre sul sostegno alle aziende, alle filiere produttive e all’internazionalizzazione), è ancora la scelta – una <b>scelta possibile, concreta, e positiva</b> – il focus del messaggio che Bnl lancia al grande pubblico per aiutare ed accompagnare le persone nelle loro scelte di investimento, ancora di più nell’attuale contesto di mercato, ed in particolare verso i prodotti Sri. Ciò anche nella consapevolezza che la società, a livello globale, si trasforma ed è esposta ad evoluzioni che vanno interpretate e gestite in chiave di sostenibilità, con un’attenzione verso il futuro e, in particolare, verso le nuove generazioni.</p>
      <p>«Il cambiamento non è un concetto astratto – afferma <b>Andrea Munari</b>, amministratore delegato di Bnl e Responsabile del gruppo Bnp Paribas in Italia – ma è parte del nostro quotidiano ed interessa ognuno e la società nel suo insieme. Bnl con Bnp Paribas vuole essere concretamente la “banca per un mondo che cambia” interpretando le trasformazioni in atto ed aiutando i clienti ad orientarsi nelle proprie scelte e progettualità di vita, con un possibile impatto positivo per sé e per gli altri. È compito della nostra consulenza analizzare il contesto in modo dinamico e guardare con il cliente verso un futuro che appartiene a tutti. Gli investimenti socialmente responsabili sono parte integrante della nostra strategia perché strumenti che permettono ai clienti e a noi stessi di essere, insieme, partner attivi nella sostenibilità, per investire in chiave di rendimento finanziario, ma anche in campo ambientale e sociale». </p>
      <p>Gli investimenti socialmente responsabili, sostiene la società, rappresentano un <b>asset class in grande diffusione</b> e dati di mercato confermano la bontà di tali investimenti sia per il <b>t<i>rack record</i> di rendimento</b> che esprimono, sia perché danno all’investitore <b>la possibilità di contribuire in modo positiv</b>o <b>alla tutela dell’ambiente</b> come allo <b>sviluppo di una Società più sana e sostenibile</b>. Gli investimenti Sri rispettano i <b>criteri esg</b> – <b>ambientali, sociali e di governance </b>– e l’inclusione di tali aspetti consente di limitare un certo numero di rischi (come, ad esempio, quelli gestionali e reputazionali delle aziende su cui si investe) che possano penalizzare il potenziale di <i>performance</i>.</p>
      <p>Bnp Paribas dal canto suo ha una sua offerta Sri che continua a sviluppare attraverso fondi come, ad esempio, “<b>BNP Paribas Aqua</b>” che investe sulla gestione responsabile dell’acqua e sullo sviluppo del settore idrico in termini di infrastrutture e innovazione; “<b>BNP Paribas L1 – Sustainable Active Stability</b>”, un fondo multi-asset che consente un’esposizione a tematiche SRI con un approccio flessibile; “<b>BNP Paribas Funds Climate Impact</b>”, che investe in aziende che puntano su efficienza  energetica, infrastrutture, tecnologie idriche e controllo dell’inquinamento per gestire e possibilmente contenere il cambiamento climatico.</p>
      <p><b>La campagna di comunicazione</b>: lo spot si apre con il volto di un bambino a rappresentare la forza della positività e l’energia verso un futuro migliore. In un’ambientazione naturale, il piccolo sta imparando ad andare in bicicletta, con l’aiuto del suo papà che lo supporta e lo sprona. È la metafora della fiducia, quella che si ha quando ci si impegna perché si crede nella possibilità di migliorare luoghi e persone. Ed è anche la fiducia che si ripone in un consulente quando si sceglie di investire i propri risparmi, ancor di più con soluzioni SRI. La creatività è di TBWA; lo spot è in onda fino a fine novembre.</p>
      <related>
        <a href="https://www.bluerating.com/banche-e-reti/613155/bluerating-awards-bnl-bnp-paribas-lb-ecco-i-cf-in-nomination"/>
        <a href="https://www.bluerating.com/etf-e-certificati/609736/bnp-paribas-lancia-i-primi-certificate-a-leva-fissa-su-materie-prime"/>
        <a href="https://www.bluerating.com/banche-e-reti/605057/bnp-e-deutsche-bank-cavalcano-il-dragone"/>
      </related>
    </article>
  </body>
</html>