<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/policie-dopadla-zlodeje-ktery-ukradl-auto-i-s-pulrocnim-miminem-20191115.html"/>
    <meta property="og:site_name" content="Pražský deník"/>
    <meta property="article:published_time" content="2019-11-15T09:55:00+00:00"/>
    <meta property="og:title" content="Policie dopadla zloděje, který ukradl auto i s půlročním miminem"/>
    <meta property="og:description" content="Kriminalistům se podařilo vyřešit neobvyklý případ, který se odehrál v pondělí 4. listopadu v Praze 4. Tehdy před školou v Mikulově ulici ukradl v pondělí odpoledne neznámý muž nastartované auto, ve kterém byla šestiměsíční holčička. Dítě pachatel odložil v autosedačce o pět kilometrů dál na parkovišti. Auto bylo 6. listopadu večer nalezeno havarované na křižovatce ulic U plynárny a Nad Vinným potokem v Praze 4."/>
  </head>
  <body>
    <article>
      <h1>Policie dopadla zloděje, který ukradl auto i s půlročním miminem</h1>
      <address><time datetime="2019-11-15T09:55:00+00:00">15 Nov 2019, 09:55</time> by <a rel="author">Richard Šedý</a></address>
      <p>Po zveřejnění případu v médiích se kriminalistům ozval člověk, který výrazně přispěl ke ztotožnění pachatele, jenž auto i s dítětem odcizil. Kriminalisté s touto informací několik dnů pracovali, aby zjistili všechny okolnosti krádeže a mohli muže obvinit.</p>
      <figure>
        <img src="https://g.denik.cz/63/73/kradezautakojenec2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/nastartovane-auto-kojenec-policie-praha4-kradez-svedci-video-20191106.html">Matka nechala auto i s kojencem před školou. Zloděj nasedl a odjel Přečíst článek ›</a>
      </aside>
      <p>"To se také ve čtvrtek odpoledne stalo a čtyřiatřicetiletý podezřelý si vyslechl obvinění z trestného činu krádež. Při výslechu se k činu doznal a mimo jiné uvedl, že vozidlo odcizil neplánovaně a jen proto, že ho poškozená nechala nastartované. Zde tedy do posledního písmenka platí rčení, že příležitost dělá zloděje," uvedl mluvčí pražské policie Jan Daněk. </p>
      <p>Když muž s vozidlem od školy odjel, tak si všiml dítěte na zadní sedačce a nevěděl, co má dělat. Proto zavolal své známé, kterou požádal o pomoc. Dítě jí odvezl na Spořilov na parkoviště, kde si ho převzala a odnesla ho na policejní oddělení. Nebyla to tedy náhodná nálezkyně, jak se žena zprvu prezentovala, ale známá pachatele. "Případnou trestnost jejího jednání budou kriminalisté prověřovat," doplnil Daněk.</p>
      <figure>
        <img src="https://g.denik.cz/63/74/opilymiminko5_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/opily-par-alkohol-kojenec-mestska-policie-praha-konflikt-na-florenci-20191016.html">Drama na Florenci: láhev „tvrdého“, hysterická žena a kojenec v náručí Přečíst článek ›</a>
      </aside>
    </article>
  </body>
</html>