<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-leopard-enters-in-closed-factory-in-faridabad-2850280.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T09:15:25+00:00"/>
    <meta property="og:title" content="फरीदाबाद : बंद फैक्ट्री में घुसा तेंदुआ, सुबह से पकड़ने की कोशिश जारी"/>
    <meta property="og:description" content="फरीदाबाद में सरूरपुर की वैष्णो मेकेनिकल वर्क्स फैक्ट्री में शुक्रवार सुबह एक तेंदुआ घुस गया। फैक्ट्री में तेंदुआ घुसने की जानकारी मिलते ही मौके पर पहुंची पुलिस ने..."/>
  </head>
  <body>
    <article>
      <h1>फरीदाबाद : बंद फैक्ट्री में घुसा तेंदुआ, सुबह से पकड़ने की कोशिश जारी</h1>
      <address><time datetime="2019-11-15T09:15:25+00:00">15 Nov 2019, 09:15</time> by <a rel="author">फरीदाबाद। हिन्दुस्तान टीम</a></address>
      <p>फरीदाबाद में सरूरपुर की वैष्णो मेकेनिकल वर्क्स फैक्ट्री में शुक्रवार सुबह एक तेंदुआ घुस गया। फैक्ट्री में तेंदुआ घुसने की जानकारी मिलते ही मौके पर पहुंची पुलिस ने फैक्ट्री के गेट पर ताला लगा दिया है। तेंदुए को पकड़ने के लिए गुरुग्राम से वन्यजीव विभाग की टीम बुलाई गई है। फरीदाबाद वन्यजीव विभाग के रक्षक राजकुमार का कहना है कि उनके पास तेदुए को बेहोश करने वाली ट्रेंकुलाइजर गन नहीं है। जिसकी वजह से तेदुए को पकड़ने का काम अभी तक शुरू नहीं किया जा सका है। </p>
      <p>
        <b>सूचना मिलते ही अलर्ट हुई पुलिस</b>
      </p>
      <p>सरूरपुर चौकी इंचार्ज जगमाल सिंह ने बताया कि उन्हें शुक्रवार सुबह नौ बजे एक फैक्ट्री में तेंदुआ घुसने की सूचना मिली। उसके तुरंत बाद वह टीम को लेकर मौके पर पहुंचे। फैक्ट्री की जांच की, जिसमें तेंदुआ अंदर होने की पुष्टि हुई। इसकी सूचना फिर पुलिस कंट्रोल रूम को दे दी गई। वन्यजीव विभाग को भी इसकी जानकारी दे दी है। वन्यजीव विभाग ने गुरुग्राम से टीम बुलाई है। उसके बाद तेंदुए को पकड़ने की कारवाई शुरू की जाएगी।</p>
      <p>
        <b>महिला और बच्चों को देखकर भागा तेंदुआ</b>
      </p>
      <p>स्थानीय निवासी खेमकौर ने बताया कि वजह सुबह नौ बजे भूसा लेने जब प्लॉट में बच्चों के साथ गई तो वहां रखी पानी की खाली टंकियों के गिरने की आवाज हुई। जैसे ही उस तरफ बच्चों की नजर गई तो एक बच्चे ने जोर से 'टाइगर' चिल्लाया। इसके बाद मैं बच्चो को लेकर वहां से भाग आई। हमारे भागने के बाद तेंदुआ भी टंकियों पर चढ़कर साथ वाली कंपनी के बंद गेट के ऊपर वाले खाली स्थान से होकर कंपनी में कूद गया।</p>
      <p>
        <b>दस दिन से बंद है कंपनी</b>
      </p>
      <p>वैष्णो मैकेनिकल वर्क्स कंपनी में गत्ते के डब्बे की पैकिंग करने वाली मशीन बनती हैं। इस फैक्ट्री में चार कर्मचारी काम करते हैं, जो छठ पूजा के चलते अपने घर गए हुए हैं और अभी तक वापस नहीं लौटे हैं। इसकी वजह से फैक्ट्री इन दिनों बंद है। फैक्ट्री के मालिक के मालिक सुजीत तिवारी ने बताया कि फैक्ट्री के अंदर जाने का एक ही रास्ता है। पुलिस के मुताबिक, तेंदुआ कंपनी में ही है।</p>
      <p>
        <b>रातभर भौंकते रहे कुत्ते</b>
      </p>
      <p>माना जा रहा है कि तेंदुआ रात में ही किसी वक्त सरूरपुर गांव में घुस आया था, लेकिन किसी को इसकी भनक तक नहीं लगी। गांव में रहने वाले जेपी के मानें तो रात में यह तेंदुआ नीम के पेड़ पर रहा। सुबह होने पर वह भागकर एक प्लॉट से कंपनी में जा घुसा। गांव की महिला खेमकौर ने बताया कि रातभर कुत्ते भौंकते रहे, इससे अंदाजा लगाया जा रहा है कि यह तेंदुआ रात में ही गांव में आया था। </p>
    </article>
  </body>
</html>