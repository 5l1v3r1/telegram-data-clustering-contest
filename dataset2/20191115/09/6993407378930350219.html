<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/impeachment-ukrajina-rosija/30272211.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T09:00:15+00:00"/>
    <meta property="og:title" content="Україна – в центрі уваги в процесі імпічменту, але Москва теж відчуває наслідки"/>
    <meta property="og:description" content="Москві «сподобається приниження Зеленського руками американців» – Тейлор"/>
  </head>
  <body>
    <article>
      <h1>Україна – в центрі уваги в процесі імпічменту, але Москва теж відчуває наслідки</h1>
      <address><time datetime="2019-11-15T09:00:15+00:00">15 Nov 2019, 09:00</time> by <a rel="author" href="https://www.radiosvoboda.org/author/%D0%BC%D0%B0%D0%B9%D0%BA-%D0%B5%D0%BA%D0%B5%D0%BB%D1%8C/rgouqr" target="_blank">Майк Екель</a></address>
      <p>
        <b>За день до телефонного дзвінка, який призвів до початку процедури імпічменту президента США Дональда Трампа, відбувся публічний виступ людини, розслідування якої, як вважало багато людей, уже поставило під загрозу президентство Трампа. У центрі уваги 22-місячного розслідування спеціального прокурора Роберта Мюллера було те саме питання, що й у комітеті з питань розвідки Сенату і в американській розвідувальній спільноті, а саме – Росія та її роль у президентських виборах у США в 2016 році.</b>
      </p>
      <p>
        <b>Але зараз, коли розслідування в Конгресі щодо імпічменту проти Трампа <a href="https://www.radiosvoboda.org/a/svidchennia-v-kongresi-tezlora-ta-kenta/30272138.html">вступає в нову фазу</a> відкритими слуханнями, що транслюються на телебаченні з 13 листопада, саме Україна опиняється у центрі уваги.</b>
      </p>
      <p>
        <b>Та незалежно від того, чи буде Трампові врешті-решт оголошений імпічмент і чи усунуть його з посади, наслідки на довгі роки вплинуть на відносини США і з Москвою, а не лише з Києвом.</b>
      </p>
      <p>«Це смішно, але насправді не дуже смішно», – сказав <b>Гліб Павловський</b>, колишній радник Кремля, а зараз незалежний російський політичний аналітик, припускаючи, що на політику США погано вплинули вкрай проблемні відносини між Росією та Україною – країнами, які він порівняв з «патологічною парою», що стоять один одному поперек горла.</p>
      <aside>Сполучені Штати потрапили в пастку, в якій перебувають Росія і Україна протягом довгих років, і це для мене абсолютно дивно<cite>Гліб Павловський</cite></aside>
      <p>«Сполучені Штати потрапили в пастку, в якій перебувають Росія і Україна протягом довгих років, і це для мене абсолютно дивно, – сказав Павловський Радіо Свобода. – Америка стала певним чином залежною від цієї патології, і це призвело до деградації її зовнішньої політики».</p>
      <p>Зв’язки США з Росією все погіршуються з того часу, коли <b>Володимир Путін</b> повернувся до російського президентства в 2012 році після чотирирічного перебування на посаді прем’єр-міністра.</p>
      <p>Вуличні протести в Москві, російське законодавство, що обмежує права геїв, і закон США 2012 року, призначений покарати російських порушників прав людини – все це почало отруювати двосторонні відносини ще до того, як американська розвідувальна спільнота дійшла висновку, що російські шпигунські агенції втручалися в президентську передвиборчу кампанію у США 2016 року.</p>
      <p>Роль Росії у американських виборах і взаємодія між посадовими особами передвиборчої кампанії Трампа і російськими чиновниками у 2016 році були одними з основних чинників, які призвели до розслідування Мюллера і викликали багатомісячні спекуляції щодо намірів і зв’язків Росії з адміністрацією Білого дому за Трампа.</p>
      <p>Розслідування Мюллера, яке він вперше публічно обговорив 24 липня, не дійшло висновку, що кампанія Трампа мала змову з Росією, щоб вплинути на вибори, і не встановило, що Трамп перешкоджав правосуддю, що становило б федеральний злочин. Але розслідування і не виправдало його за цими звинуваченнями. Адже Мюллер виявив «багаторазові, систематичні спроби» Росії втрутитися в американські вибори.</p>
      <h3>«Певний парадокс»</h3>
      <p>25 липня <b>Дональд Трамп</b> провів телефонний дзвінок із президентом України <b>Володимиром Зеленським</b>, у якому він сказав Зеленському: «Я б хотів, щоб ви зробили нам послугу».</p>
      <p>Головне питання для слідства у справі імпічменту: чи погрожував Трамп затримати військову допомогу Україні, якщо Зеленський не відкриє розслідування, пов’язане з одним із головних конкурентів Трампа в боротьбі за президентство у 2020 році.</p>
      <p>«У Конгресі виник певний парадокс, що набирає обертів навколо України, бо український скандал охоплює ще менш послідовний набір подій, ніж російський скандал», – заявив для Радіо Свобода <b>Кіт Віттінґтон</b>, професор політології та конституційного права в Принстонському університеті у США.</p>
      <p>«І трохи дивно, що російський скандал залишився повністю позаду після того, як протягом стількох місяців він привертав стільки уваги», – сказав Віттінґтон.</p>
      <p>Росія, можливо, буде щасливою, якщо її менша, вразливіша сусідка вийде у центр уваги, ще й оточена необґрунтованими твердженнями, ніби то Україна втрутилася у вибори у США, а потім звинуватила в цьому Росію.</p>
      <p>Зовнішньополітичні наслідки для України вже зрозумілі. Починаючи з 2014 року, Київ покладається на військову допомогу зі США, воюючи на сході України з бойовиками, яких підтримує Росія, що ні для кого не секрет.</p>
      <p>Підтримка Вашингтона, а також європейських союзників і всесвітніх інституцій, таких, як Міжнародний валютний фонд, підтримали хитку економіку України.</p>
      <p>У боротьбі з Росією Україна мала двопартійну підтримку і демократів, і республіканців. Пакет військової допомоги майже на 400 мільйонів доларів, який, як стверджують обвинувачі Трампа, він використав, щоб змусити Зеленського відкрити кримінальне розслідування проти його політичного суперника, легко пройшов у рамках законодавства про федеральний бюджет США на 2019 рік.</p>
      <p><b>Вільям Тейлор</b>, головний американський дипломат в Україні й один із перших свідків, який виступив на відкритому слуханні про імпічмент, заявив депутатам Палати представників під час своїх попередніх свідчень: Кремль буде дуже радий бачити, що ця ситуація послабить Зеленського чи поставить його в незручне становище.</p>
      <p>«Якщо Україні вдасться звільнитися від російського впливу, Європа може бути цілісною, вільною, демократичною й мирною, – сказав Тейлор, коли давав свідчення перед Конгресом 22 жовтня. – І навпаки, якщо Росія буде панувати над Україною, то Росія знову стане імперією, пригнічуючи свій народ і загрожуючи своїм сусідам і решті світу».</p>
      <p>Москві «сподобається приниження Зеленського руками американців», сказав він.</p>
      <h3>Із погляду Росії</h3>
      <p>За словами <b>Ендрю Вайса</b>, колишнього головного радника щодо Росії як в республіканській, так і в демократичній адміністраціях, підтримка України Америкою значно послабилася за Трампа, головним чином через готовність Трампа «дивитися на конфлікт крізь призму кремлівської пропаганди».</p>
      <p>Вайс, який зараз є віцепрезидентом Фонду Карнегі за міжнародний мир у Вашингтоні, стверджував, що американські чиновники нижчого рівня змогли втримати раніше наявний рівень допомоги для України, ухвалений іще до адміністрації Трампа.</p>
      <p>Але, за його словами, «росіяни повністю усвідомлюють, що Дональда Трампа насправді не хвилює Україна, і тепер, коли це питання стає внутрішньоамериканським політичним футболом, єдиним реальним переможцем є Володимир Путін».</p>
      <p>Це не означає, що Москва цілком задоволена наслідками справи з Україною, вважають інші експерти. Російська політична аналітик <b>Тетяна Станова</b> прогнозує, що процес імпічменту спровокує «новий цикл хаосу і божевілля, …що може призвести до нових негативних наслідків для Росії».</p>
      <p>«Решта політичного класу США, і демократи, і республіканці, становить довгострокову стратегічну загрозу для Росії та її геополітичних інтересів. Таким чином, незалежно від того, які головні болі може створити Трамп для Кремля, він завжди буде здаватися меншим злом, – написала вона в коментарі минулого місяця. – Не дивно, що, що б не трапилось із Трампом, Путін публічно його підтримає. Але зараз зовнішньополітичну поведінку Трампа відстежують більше, ніж будь-коли, і він, найімовірніше, не зможе діяти таємно».</p>
      <p>«Для Путіна було б краще, якби українського скандалу взагалі не було», – додала Станова.</p>
      <h3>«Гасло – непередбачуваність»</h3>
      <p><b>Томас Ґрем</b>, чільний радник Ради національної безпеки США за президента Джорджа Буша-молодшого, заявив, що, фокусуючись на імпічменті, мало хто у Вашингтоні звертає увагу на стан поточної політики США і щодо України, і щодо Росії.</p>
      <p>«Процес розробки політики не просто зламаний у цій адміністрації – тут узагалі бракує людей із достатніми знаннями, навіть щоб тільки почати серйозно займатися політикою», – заявив Ґрем Радіо Свобода.</p>
      <p>Іще гірше, за його словами, те, що у США зовнішня політика, як правило, відходить на другий план у роки виборів, і це є викликом для України в час, коли Зеленський намагається прискорити вирішення конфлікту з підтримуваними Росією бойовиками, який вбив понад 13 000 людей із 2014 року.</p>
      <p>«Сполучені Штати значною мірою не беруть участі у цій дипломатії, навіть якщо у нас є що захищати, – сказав Ґрем. – І хто знає, що президент Трамп вирішить зробити після розмови з Путіним, особливо за відсутності ґрунтовних політичних порад, що надходили б від бюрократії в галузі національної безпеки?».</p>
      <p>Як кандидат і як президент Трамп чинив спротив значній частині звичних зовнішньополітичних позицій США щодо ставлення до Росії, кажуть експерти ,хоча не всім цим позиціям, і закликав до більш примирливої політики.</p>
      <p><b>Іван Курілла</b>, професор історії Європейського університету в Санкт-Петербурзі в Росії і фахівець із американської політики, який був автором книжки 2018 року «Закляті друзі», заявив, що новий саміт Трамп – Путін відбудеться не скоро.</p>
      <p>Він стверджує, що враховуючи те, що законодавці і політики США цілком зайняті розслідуванням імпічменту, його наслідками, а потім політикуванням у рік проведення виборів, Росія може почуватися сміливіше.</p>
      <p>«У той же час Трамп і Конгрес будуть настільки зосереджені на процедурі, що Росія може зрозуміти, що вона має зелене світло для того, робити все, що їй заманеться, в різних регіонах, – сказав Курілла. – Америка не відреагує, [якщо тільки] такий крок не виявиться настільки нахабним, що громадськість США буде вимагати відплати».</p>
      <p>«Гасло – непередбачуваність», – вважає Ґрем.</p>
      <p>Ці настрої поділяє і Павловський.</p>
      <p>«Чесно кажучи, мені важко зрозуміти, що зараз відбувається в політиці [США]», – сказав він.</p>
    </article>
  </body>
</html>