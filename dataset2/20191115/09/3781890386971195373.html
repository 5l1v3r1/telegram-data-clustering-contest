<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741843"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T09:24:00+00:00"/>
    <meta property="og:title" content="อดีตผอ.รร.กรุงเทพคริสเตียนแจงยิบถูกปลดไม่เป็นธรรม"/>
    <meta property="og:description" content="“ศุภกิจ” แจงปมปลดไม่เป็นธรรม ชี้ ดำเนินการจัดซื้อจัดจ้างตามเกณฑ์ของสภาครินตจักรฯทุกขั้นตอนสามารถตรวจสอบได้  เผย ยื่นอุทธรณ์แล้วแต่ไร้การตอบรับ"/>
  </head>
  <body>
    <article>
      <h1>อดีตผอ.รร.กรุงเทพคริสเตียนแจงยิบถูกปลดไม่เป็นธรรม</h1>
      <address>
        <time datetime="2019-11-15T09:24:00+00:00">15 Nov 2019, 09:24</time>
      </address>
      <p>
        <b>“ศุภกิจ” แจงปมปลดไม่เป็นธรรม ชี้ ดำเนินการจัดซื้อจัดจ้างตามเกณฑ์ของสภาครินตจักรฯทุกขั้นตอนสามารถตรวจสอบได้  เผย ยื่นอุทธรณ์แล้วแต่ไร้การตอบรับ</b>
      </p>
      <p>วันนี้ (15พ.ย.) นายศุภกิจ จิตคล่องทรัพย์ อดีตผู้อำนวยการโรงเรียนกรุงเทพคริสเตียนวิทยาลัย เปิดเผยว่า ตามที่คณะกรรมการบริหารโรงเรียนกรุงเทพคริสเตียนวิทยาลัยออกมาชี้แจงถึงประเด็นการปลดตนนั้น ซึ่งถือเป็นความเข้าใจที่คลาดเคลื่อน และเพื่อปกป้องสิทธิตนก็จะต้องให้ชี้แจงให้สังคมรับทราบถึงการโดนตั้งคณะกรรมการสืบข้อเท็จจริง โดยเฉพาะประเด็นการซื้อที่ดินและกิจการโรงเรียนบึงกาฬพิทักษ์ศึกษามูลค่า 70 ล้านนั้น เป็นพันธกิจการขยายงานของสภาคริสตจักรในประเทศไทย  ซึ่งผู้บริหารสภาคริสตจักรฯ ชุดก่อนได้มีการติดต่อและดำเนินการให้ประธานกรรมการบริหารโรงเรียนชุดก่อนคือนาย ชาญ โชตินันทเศรษฐ์ เหรัญญิกสภาคริสตจักรชุดปัจจุบันเข้าดำเนินการเจรจาต่อรอง และได้ทำการเสนอข้อมูลการซื้อ ทำโดยมติคณะกรรมการบริหารโรงเรียนกรุงเทพคริสเตียนฯ ต่อคณะกรรมการสภาคริสตจักรในประเทศไทยทำการพิจารณา โดยแนบรายงานการประเมินมูลค่าที่ดินโดยผู้ประเมินอิสระ และรายงานการวิเคราะห์ความเป็นไปได้ของการลงทุน  ซึ่งคณะกรรมการดำเนินการชุดที่มีนายทวีศักดิ์ มหชวโรจน์ บิดาของนายวิศาลเป็นประธานในที่ประชุม ได้มีการพิจารณาข้อมูล และได้อนุมัติซื้อในวันที่  6 ธ.ค.ได้มีการพิจารณาอนุมัติการจัดซื้อตามระเบียบของหลักเกณฑ์การจัดซื้อจัดจ้างของสภาคริสจจักรในประเทศไทยและมูลนิธิแห่งสภาคริสจักรแห่งประเทศไทย ซึ่งเป็นการจัดซื้อจัดจ้างด้วยวิธีพิเศษ และก่อนหน้านี้สภาคริสตจักรฯเองก็เคยจัดซื้อด้วยวิธีพิเศษนี้เช่นกัน แต่ทำไมตนกลับโดนกล่าวหาและทำผิดวิธีการจัดซื้อ<br/><br/>นายศุภกิจ กล่าวต่อไปว่า  ส่วนโครงการ BCC Space Program นั้นเป็นโครงการความร่วมมือในการพัฒนาศักยภาพการศึกษาด้านอวกาศ โดยมีการพิจารณาการดำเนินการล่วงหน้าอย่างรอบคอบรัดกุมว่าเป็นประโยชน์ต่อการพัฒนาการศึกษาของโรงเรียนและของประเทศโดยมีการลงนามความร่วมมือ และพิจารณากรอบวงเงินการดำเนินการโดยผู้บริหารสภาคริสตจักรในประเทศไทย ซึ่งมีนายทวีศักดิ์ มหชวโรจน์ บิดาของนายวิศาลร่วมพิจารณาอยู่ด้วย และการจ่ายเงินแต่ละครั้งได้มีการพิจารณาอนุมัติโดยคณะกรรมการบริหารโรงเรียนกรุงเทพคริสเตียนฯซึ่งนายวิศาล มหชวโรจน์ ก็ร่วมพิจารณาอนุมัติด้วยหลายครั้ง ไม่ปรากฎว่านายวิศาลซึ่งเป็นกรรมการบริหารฯ ในขณะนั้นได้มีการทักท้วงหรือนำเสนอข้อมูลตามที่ให้สัมภาษณ์แต่อย่างใด การนำเสนอข่าวว่าดาวเทียมดังกล่าวว่ามีมูลค่าเพียง 300,000 บาท จึงขัดแย้งกับข้อเท็จจริงตามบทสัมภาษณ์ที่นายวิศาลย่อมทราบดีอยู่แล้ว ดังนั้นตนต้องถามกลับไปว่าได้ดำเนินการด้วยความยุติธรรมกับตนหรือไม่ ซึ่งที่ผ่านมาตนได้ยื่นอุทธรณ์ไปแล้ว แต่สภาคริสตจักรฯกลับนิ่งเฉยไม่มีข้อความใดตอบกลับมาให้ตน<br/><br/><br/><br/> <br/> </p>
    </article>
  </body>
</html>