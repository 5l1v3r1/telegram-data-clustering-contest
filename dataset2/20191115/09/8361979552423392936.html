<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/frakciya-slugi-narodu-mozhe-popovnitisya-pozafrakciynimi-nardepami-novini-ukrajini-50053693.html"/>
    <meta property="og:site_name" content="НВ"/>
    <meta property="article:published_time" content="2019-11-15T09:49:00+00:00"/>
    <meta property="og:title" content="Корнієнко: Фракція Слуги народу може поповнитися позафракційними нардепами"/>
    <meta property="og:description" content="Очільник партії Слуга народу, нардеп Олександр Корнієнко не виключає можливість залучення до її складу фракції позафракційних депутатів."/>
  </head>
  <body>
    <article>
      <h1>Корнієнко: Фракція Слуги народу може поповнитися позафракційними нардепами</h1>
      <h2>Очільник партії Слуга народу, нардеп Олександр Корнієнко не виключає можливість залучення до її складу фракції позафракційних депутатів.</h2>
      <address>
        <time datetime="2019-11-15T09:49:00+00:00">15 Nov 2019, 09:49</time>
      </address>
      <p>«Не те, щоб вони повинні вступити, але є така можливість. Є багато позафракційних депутатів, які хочуть стати частиною Слуги народу. Я зараз не буду це розголошувати», -цитує Корнієнка <a href="https://interfax.com.ua/">Інтерфакс-Україна.</a></p>
      <p>Він запевнив, що потенційні кандидати на вступ до фракції пройдуть перевірки, а питання їх вступу в команду Слуги народу буде винесено на рішення політсили в парламенті.</p>
      <p>15 листопада <a href="https://nv.ua/ukr/ukraine/politics/sluga-narodu-viklyuchila-dvoh-nardepiv-novini-ukrajini-50053676.html">фракція Слуга народу виключила зі свого складу депутатів Ганну Скороход та Антона Полякова.</a></p>
      <p>Керівництво фракції назвало причиною виключення систематичне невиконання взятих на себе зобов’язань перед політичною силою.</p>
      <p>Напередодні Ганна <a href="https://nv.ua/ukr/ukraine/politics/nardep-skorohod-vlada-zatrimala-cholovika-pislya-moyeji-vidmovi-golosuvati-za-rinok-zemli-novini-ukrajini-50053503.html">Скороход з трибуни ВР заявила про те, що за дорученням одного з заступників Офісу президента (особу вона не розкрила), а також заступника генпрокурора Віталія Каська її чоловік, колишній власник російського банку Пушкіно Олексій Алякін був незаконно затриманий</a>.</p>
      <p>Скороход вважає, що це було реакцією влади на те, що вона голосувала проти відкриття ринку землі.</p>
      <p>Глава фракції Слуга народу Давид Арахамія заявляв, що <a href="https://nv.ua/ukr/ukraine/politics/skandal-v-sluzi-narodu-nardepa-annu-skorohod-viklyuchat-z-frakciji-novini-ukrajini-50053519.html">Анну Скороход виключать з фракції Слуги народу</a> після її звинувачень на адресу керівництва фракції і Офісу президента.</p>
      <p>Також він стверджував, що <a href="https://nv.ua/ukr/ukraine/politics/arahamiya-zvinuvativ-skorohod-u-habarnictvi-novini-ukrajini-50053524.html">Скороход нібито неодноразово пропонувала іншим депутатам гроші за «вирішення» тих чи інших питань.</a></p>
      <p><a href="https://nv.ua/ukr/ukraine/politics/bogdan-viklikaye-do-sebe-deputativ-slugi-narodu-detali-50052958.html">Антон Поляков в свою чергу розповідав, що глава ОПУ Андрій Богдан викликав до себе в кабінет депутатів фракції</a> для дачі пояснень через відмову голосувати за законопроекти.</p>
      <p>Також він стверджував, що <a href="https://nv.ua/ukr/ukraine/politics/deputat-vid-slugi-narodu-zayaviv-shcho-yogo-zamoviv-kolega-po-frakciji-video-50050349.html">колега по фракції «замовив його кримінальному авторитету».</a></p>
    </article>
  </body>
</html>