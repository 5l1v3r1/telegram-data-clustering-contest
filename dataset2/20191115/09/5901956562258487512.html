<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/prej-bodo-premagali-avstrijo-kot-slovenijo-248977"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T09:00:00+00:00"/>
    <meta property="og:title" content="Prej bodo premagali Avstrijo kot Slovenijo"/>
    <meta property="og:description" content="LJUBLJANA – Jutri zvečer v Stožicah (18.00) ne bo šlo zgolj za nogometno tekmo med Slovenijo in Latvijo v boju za euro 2020, temveč tudi za nov dvoboj slovenskih trenerjev Matjaža Keka in Slav..."/>
  </head>
  <body>
    <article>
      <h1>Prej bodo premagali Avstrijo kot Slovenijo</h1>
      <h2>V Stožicah bodo jutri naši nogometaši gostili Latvijce. Tekma prinaša dvoboj slovenskih nogometnih trenerjev.</h2>
      <address><time datetime="2019-11-15T09:00:00+00:00">15 Nov 2019, 09:00</time> by <a rel="author">Jernej Suhadolnik</a></address>
      <p>LJUBLJANA – Jutri zvečer v Stožicah (18.00) ne bo šlo zgolj za nogometno tekmo med Slovenijo in Latvijo v boju za euro 2020, temveč tudi za nov dvoboj slovenskih trenerjev <b>Matjaža Keka </b>in <b>Slaviše Stojanovića</b>. Njuno rivalstvo je vzniknilo veliko prej kot leta 2011, ko je Stojanović nasledil Keka na položaju selektorja Slovenije.<br/><br/>Stojanović deluje v turbulentnem obdobju latvijskega nogometa, po nizu osmih letošnjih porazov je morda negotova tudi njegova usoda na klopi izbrane vrste A. Tamkajšnja nogometna zveza je dobila novega direktorja, ki bo vodil organizacijo le do aprila prihodnje leto, ko bodo volili novega predsednika.<br/><br/>»Tudi reprezentanco bo treba spremeniti. Če pogledate na seznam igralcev za tekmi s Slovenijo in z Avstrijo, boste videli na njem ducat nogometašev med 20. in 25. letom, dva sta še mlajša ... V ekipo sem vključil <b>Daniela Ontužansa</b>, ki bi lahko v prihodnosti pokazal več,« je ocenil Stojanović. Gre za 19-letnega vezista Bayernove druge ekipe, ki mu zdaj že bivši trener Bavarcev <b>Niko Kovač</b> ni zaupal. »Bayern naj bi doživel tudi nekaj igralskih sprememb, Daniel računa, da bi lahko dobil priložnost, a počakajmo na ime novega trenerja,« je povedal Stojanović, ki ga njegov mladi up spominja na podobno izkušnjo v Sloveniji. »Ontužans je igral za nemški selekciji U-15 in U-16, lahko bi nadaljeval tam, a se je odločil za Latvijo. Pri podobnih letih sem poslal v ogenj <b>Harisa Vučkića</b>, ki bi lahko izbiral med BiH in Slovenijo, a se je odločil za našo reprezentanco in sem mu leta 2012 ponudil priložnost med člani prav v Kopru, kjer se zdaj pripravlja slovenska vrsta,« je dodal Stojanović.</p>
      <h3>Junija 5:0 za Slovenijo</h3>
      <p>Latvija niza poraze, pred njo sta nemara največja izziva doslej – Slovenci so ji junija zabili pet golov, Avstrija še enega več. Kljub temu latvijski novinarji Ljubljančana sprašujejo, ali bo njihova reprezentanca do konca bojev za euro 2020 vendarle osvojila kakšno točko in kdaj bi bil za to primernejši trenutek: v soboto v Stožicah ali tri dni pozneje v Rigi, ko bo tam gostovala Avstrija?<br/>»Pričakujem zahtevni tekmi, v katerih bo favorit znan. Tako Slovenija kot Avstrija se borita za drugo mesto na lestvici in odhod na evropsko prvenstvo, zato vem, kaj nas čaka. Slovenci so izgubili tri od zadnjih štirih tekem, v soboto popoldne bodo zadnjič igrali pred svojimi navijači, zato vem, kako se bodo želeli posloviti od njih. Prav zavoljo tega nas čaka višja ovira v Stožicah. Avstrijci bodo morda na isti večer premagali Severno Makedonijo in si zagotovili euro 2020, zato bi jih lahko tri dni pozneje lažje presenetili v Latviji,« logično razmišlja Stojanović in dodaja: »Najprej nas seveda čaka izziv ljubljanskega stadiona, zato o drugem ne razmišljamo.«<br/><br/>Slovenci se ne bi smeli prepustiti apatiji, Latvijci so res zabili le dva gola (2:27), toda oba na tujem: v Izraelu enega kot Slovenci, v Skopju celo enega več ... Dodaten motiv za dokazovanje bo imel tudi <b>Vitalijs Maksimenko</b>, izkušeni branilec Olimpije, ki je v prvi tekmi zapustil igrišče po 16 minutah; pozneje je igra gostiteljev v Rigi razpadla, Kekovi fantje so jim zabili pet golov.<br/>Stojanović dodaja, da želi v zadnjih dveh tekmah ciklusa selekcionirati in preizkusiti fante, ki bodo igrali v Uefini ligi narodov septembra 2020. »Iščemo igralce, ki kažejo znake, da bi bili lahko prihodnji voditelji, in so značajsko ustrezni,« meni Stojanović in dodaja, da ni dobil občutka, da mu je latvijska slačilnica prenehala slediti. </p>
    </article>
  </body>
</html>