<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/zhitelka-gorishnih-plavniv-otrimala-pokarannya-za-nepravdivi-povidomlennya-pro-pidgotovku"/>
    <meta property="og:site_name" content="Кременчугская газета"/>
    <meta property="article:published_time" content="2019-11-15T09:00:00+00:00"/>
    <meta property="og:title" content="Жителька Горішніх Плавнів отримала покарання за неправдиві повідомлення про підготовку вибухів"/>
    <meta property="og:description" content="Жінка повідомила про підготовку вибуху будівлі відділення поліції № 2 Кременчуцького відділу поліції ГУ НП в Полтавській області. Упродовж того ж дня вона повідомила про замінування ще 2 кафе, бару та 2 магазинів, розташованих у м. Горішні Плавні."/>
  </head>
  <body>
    <article>
      <h1>Жителька Горішніх Плавнів отримала покарання за неправдиві повідомлення про підготовку вибухів</h1>
      <address>
        <time datetime="2019-11-15T09:00:00+00:00">15 Nov 2019, 09:00</time>
      </address>
      <p>
        <b>Жінка повідомила про підготовку вибуху будівлі відділення поліції № 2 Кременчуцького відділу поліції ГУ НП в Полтавській області. Упродовж того ж дня вона повідомила про замінування ще 2 кафе, бару та 2 магазинів, розташованих у м. Горішні Плавні.</b>
      </p>
      <p>Крюківський районний суд Кременчука затвердив угоду про визнання винуватості, укладену між прокурором Кременчуцької місцевої прокуратури та 43-річною жителькою Горішніх Плавнів, яка обвинувачувалася у неправдивих повідомленнях про підготовку вибухів. Зазначена особа засуджена за ч. ч. 1, 2 ст. 259 КК України до 4 років позбавлення волі та на підставі ст. 75 КК України звільнена від відбування призначеного покарання з іспитовим строком на 3 роки. </p>
      <p>У вересні 2019 року, перебуваючи у квартирі за місцем свого  проживання у м. Горішні Плавні, з власного мобільного телефону жінка набрала номер «102» і повідомила про підготовку вибуху будівлі відділення поліції № 2 Кременчуцького відділу поліції ГУ НП в Полтавській області. Упродовж того ж дня вона повідомила про замінування ще 2 кафе, бару та 2 магазинів, розташованих у м. Горішні Плавні, при цьому достовірно знаючи, що поширена нею інформація є неправдивою.</p>
      <p>Раніше до кримінальної відповідальності зловмисниця не притягувалася. У скоєному щиро розкаюється.</p>
      <p><b>Довідково</b>: за ч. ч. 1, 2 ст. 259 КК України – завідомо неправдиве повідомлення про підготовку вибуху, що загрожує загибеллю людей чи іншими тяжкими наслідками, вчинене повторно.</p>
      <p> </p>
      <p>Прес-служба прокуратури Полтавської області.</p>
    </article>
  </body>
</html>