<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684404/paralirima-tis-piongkgiangk-enantion-tou-bainten-einai-lyssasmeno"/>
    <meta property="og:site_name" content="enikos.gr"/>
    <meta property="article:published_time" content="2019-11-15T09:08:00+00:00"/>
    <meta property="og:title" content="Παραλήρημα της Πιονγκγιάνγκ εναντίον του Μπάιντεν: Είναι λυσσασμένο σκυλί που πρέπει να ξυλοκοπηθεί μέχρι θανάτου"/>
    <meta property="og:description" content="Η κυβέρνηση της Βόρειας Κορέας εξαπέλυσε ασυνήθιστα σφοδρή φραστική επίθεση εναντίον ενός εκ των υποψηφίων των Δημοκρατικών για τον Λευκό Οίκο..."/>
  </head>
  <body>
    <article>
      <h1>Παραλήρημα της Πιονγκγιάνγκ εναντίον του Μπάιντεν: Είναι λυσσασμένο σκυλί που πρέπει να ξυλοκοπηθεί μέχρι θανάτου</h1>
      <address>
        <time datetime="2019-11-15T09:08:00+00:00">15 Nov 2019, 09:08</time>
      </address>
      <p>Η κυβέρνηση της Βόρειας Κορέας εξαπέλυσε ασυνήθιστα σφοδρή φραστική επίθεση εναντίον ενός εκ των υποψηφίων των Δημοκρατικών για τον Λευκό Οίκο, του πρώην αντιπροέδρου των ΗΠΑ <a href="https://www.enikos.gr/international/683316/oi-repoumplikanoi-theloun-na-katathesei-o-gios-tou-tzo-bainten-st">Τζο Μπάιντεν,</a> τον οποίο παρομοίασε με «λυσσασμένο σκυλί» προσθέτοντας ότι θα έπρεπε να «ξυλοκοπηθεί μέχρι θανάτου» με ρόπαλο.</p>
      <p>Η βορειοκορεατική κυβέρνηση δεν διστάζει να χρησιμοποιεί βαρείς χαρακτηρισμούς, ωστόσο η επίθεση που έκανε την Πέμπτη εναντίον του Μπάιντεν έγινε σε τόνο ασυνήθιστα, ακόμη και γι’ αυτήν, οξύ.</p>
      <p>Ο Μπάιντεν είχε «το θράσος να αποπειραθεί να προσβάλλει την αξιοπρέπεια της ανώτατης ηγεσίας της ΛΔ Κορέας», μετέδωσε το επίσημο βορειοκορεάτικο πρακτορείο ειδήσεων KCNA. «Τα λυσσασμένα σκυλιά σαν τον Μπάιντεν μπορεί να βλάψουν πολύ κόσμο αν αφήνονται ελεύθερα», συνεχίζει το κείμενο, «πρέπει να ξυλοκοπηθεί μέχρι θανάτου με ρόπαλο», πριν να «είναι πολύ αργά», πράγμα που θα ήταν «ωφέλιμο και για τις ίδιες τις ΗΠΑ».</p>
      <p>Δεν είναι σαφές μέχρι στιγμής τι ακριβώς εξώθησε την Πιονγκγιάνγκ να εξαπολύσει αυτές τις βαριές ύβρεις. Μάλλον αιτία είναι το γεγονός ότι η ομάδα που διεξάγει την εκστρατεία του Μπάιντεν δημοσιοποίησε βίντεο με το οποίο καταφέρεται εναντίον της εξωτερικής πολιτικής του Προέδρου Ντόναλντ Τραμπ, που κατ’ αυτήν συνίσταται στο να «πλέκει το εγκώμιο δικτατόρων και τυράννων και να σπρώχνει μακριά μας τους συμμάχους μας».</p>
      <p>Τη στιγμή που εκφωνείται η λέξη «τυράννων», στην οθόνη εμφανίζεται φωτογραφικό στιγμιότυπο από την ιστορική χειραψία του Τραμπ με τον Κιμ Γιονγκ Ουν στη Σιγκαπούρη, τον Ιούνιο του 2018.</p>
      <p>Μάλιστα το KCNA φάνηκε να επαναλαμβάνει εναντίον του Μπάιντεν ένα από τα παρατσούκλια που του χάρισε ο Τραμπ, το «νυσταλέος Τζο», αναφέροντας πως οι Αμερικανοί τον αποκαλούν «Μπάιντεν που ακόμα κοιμάται».</p>
      <p>Ο Μπάιντεν, υποστήριξη το πρακτορείο, είναι η ενσάρκωση του «τελευταίου σταδίου της άνοιας» και είναι «καιρός να φύγει από τη ζωή».</p>
      <p>Δεν είναι η πρώτη φορά που το KCNA καταφέρεται εναντίον του Τζο Μπάιντεν: τον Μάιο, τον χαρακτήρισε «βλάκα», έναν «ηλίθιο με χαμηλό δείκτη νοημοσύνης». Και τότε αφορμή φάνηκε πως ήταν το γεγονός ότι ο Μπάιντεν είχε κατηγορήσει τον Ρεπουμπλικάνο ένοικο του Λευκού Οίκου ότι «εναγκαλίζεται τυράννους όπως ο [πρόεδρος της Ρωσίας Βλαντίμιρ] Πούτιν και ο Κιμ Γιονγκ Ουν».</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684155/stolisan-to-spiti-tous-gia-ta-christougenna-alla-ypologizan-chori%0A%20%20%20%20%0A"/>
        <a href="http://www.enikos.gr/international/684308/ezisan-oi-agelades-pou-eichan-parasyrthei-apo-ton-tyfona-ntorian-%0A%20%20%20%20%0A"/>
        <a href="http://www.enikos.gr/international/684389/neo-sfyrokopima-tou-israil-se-palaistiniakes-theseis%0A%20%20%20%20%0A"/>
        <a href="http://www.enikos.gr/international/684202/o-ekatommyriouchos-pou-afise-ti-syntrofo-tou-na-pethanei-epeita-a%0A%20%20%20%20%0A"/>
        <a href="http://www.enikos.gr/international/684158/einai-episimo-makria-apo-ti-vasiliki-oikogeneia-tha-giortasoun-ta%0A%20%20%20%20%0A"/>
        <a href="http://www.enikos.gr/international/684152/frikiastiko-egklima-ton-skotosan-kai-ton-evalan-mesa-se-katapsykt%0A%20%20%20%20%0A"/>
        <a href="http://www.enikos.gr/international/683984/dipli-metamoschefsi-pnevmonon-se-17chrono-logo-atmismatos%0A%20%20%20%20%0A"/>
        <a href="http://www.enikos.gr/international/684126/trab-kai-erntogan-syzitoun-enallaktikes-lyseis-gia-to-programma-t%0A%20%20%20%20%0A"/>
        <a href="http://www.enikos.gr/international/684051/13112015-i-nychta-pou-allaxe-tin-evropi-oi-tzichantistes-aimatoky%0A%20%20%20%20%0A"/>
      </related>
    </article>
  </body>
</html>