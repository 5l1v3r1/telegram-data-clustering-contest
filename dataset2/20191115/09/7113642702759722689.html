<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/articles/2019/331323/"/>
    <meta property="og:site_name" content="FaceNews"/>
    <meta property="article:published_time" content="2019-11-15T09:46:16+00:00"/>
    <meta property="og:title" content="Смерть дитини у ДТП в Хмельницькому: підозрюваний іноземець – за кордоном"/>
    <meta property="og:description" content="Загибель 11-річної хмельниччанки внаслідок ДТП у жовтні вивела містян на мітинг. Поліція відпустила одного з учасників аварії, громадянина Туреччини, а вже після цього повідомила йому про підозру."/>
  </head>
  <body>
    <article>
      <h1>Смерть дитини у ДТП в Хмельницькому: підозрюваний іноземець – за кордоном</h1>
      <h2>Загибель 11-річної хмельниччанки внаслідок ДТП у жовтні вивела містян на мітинг. Поліція відпустила одного з учасників аварії, громадянина Туреччини, а вже після цього повідомила йому про підозру.</h2>
      <address><time datetime="2019-11-15T09:46:16+00:00">15 Nov 2019, 09:46</time> by <a rel="author">Еліна Сардалова</a></address>
      <p>Втім, чоловік – вже поза межами України. Чи можливо притягнути до відповідальності іноземця, який вже виїхав за кордон? За словами юриста-міжнародника Віталія Васюка, хіба що в рідній Туреччині.</p>
      <p>19 жовтня в Хмельницькому сталася аварія: легкова автівка Mercedes E-220, повертаючи на перехресті, не дала переваги в русі мотоциклісту, що їхав назустріч. Мотоцикл вилетів на тротуар і збив дівчинку, яка чекала на тротуарі на зелене світло для пішоходів. Мотоцикліста та дитину госпіталізували, та згодом від отриманих травм 11-річна Софія померла в реанімації.</p>
      <p>Мати дівчинки Наталія Чорнобай розповіла в коментарі каналу <a href="https://www.youtube.com/watch?v=k1LLmHTyX9o&amp;feature=youtu.be&amp;fbclid=IwAR1DDn15c5sWbNo_bep6pzjjs8xpHzkugQBUyNs5oC0NTOgnFv1p6usPJFQ">33TV</a>, що водія автомобіля Mercedes допитали як свідка і відпустили. Першим підозрюваним став саме мотоцикліст – за даними поліції, він рухався з перевищеною швидкістю.</p>
      <p>«Коли моя дитина вмирала в реанімації, ця людина була відпущена з відділку міліції (поліції – ред.), допитана як свідок і навіть не затримана. Коли мою дитину привезли додому з моргу, ця людина вже перетнула кордон із Румунією, їй просто це дозволили зробити», – розповіла жінка журналістам 31 жовтня, коли обурені жителі Хмельницького зібралися під будівлею обласної ради.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Filovekhmelnyytskyi%2Fvideos%2F396785011275527%2F&amp;show_text=0&amp;width=269" width="269" height="476" data-service="Facebook" scrolling="no"/>
      </figure>
      <p>Згодом поліцейські все ж вирішили затримати і водія автомобіля, але було пізно: чоловік виявився громадянином Туреччини. Він залишив Україну 21 жовтня, в розшук його оголосили 24-го.</p>
      <p>За <a href="https://wanted.mvs.gov.ua/searchperson/details/?id=3019298637333885">даними бази розшуку</a> Міністерства внутрішніх справ, підозрюваний – 69-річний Абдулазиз Токур. Людина з таким іменем є також директором компанії з оптової торгівлі «Хакан», зареєстрованої в Хмельницькій області.</p>
      <p>Місцеві ЗМІ <a href="https://hm.npu.gov.ua/news/dtp/obom-vodiyam-uchasnikam-dtp-u-xmelniczkomu-v-rezultati-yakoji-zaginula-ditina-ogolosheno-pro-pidozru/">повідомляють</a>, що поліцейські не повідомили йому про підозру одразу, бо запізно отримали відео з камер спостереження. В самій поліції згодом заявили, що затримка виникла через труднощі перекладу.</p>
      <p><i>«Оскільки іншим учасником ДТП виявився іноземець, Кримінальний процесуальний кодекс України вимагає вручення йому підозри зрозумілою йому мовою. Скориставшись тим, що для пошуку перекладача та перекладу документів турецькою мовою з метою дотримання процесуальної процедури слідчим знадобився додатковий час, чоловік залишив межі України»</i>, – йдеться в заяві поліції від 1 листопада.</p>
      <h3>Заочне правосуддя</h3>
      <p>Як повідомив Радіо Свобода адвокат сім’ї Софії Олександр Лисинчук, суд заочно заарештував Токура, а також наклав арешт на його майно в Україні.</p>
      <p><i>«Вирішується питання щодо призначення експертиз і оголошення його (підозрюваного – ред.) у міжнародний розшук. Оскільки саме ухвала суду про обрання запобіжного заходу є юридичною підставою для цього»</i>, – розповів він.</p>
      <p>Міністерство закордонних справ станом на 13 листопада не отримувало ніяких звернень від правоохоронців щодо цієї справи. Водночас у відомстві уточнюють: щойно компетентні органи звернуться, до справи долучиться посольство України в Туреччині.</p>
      <p>У Міністерстві юстиції, яке відповідає за питання екстрадиції та міжнародно-правового співробітника, також стверджують, що наразі не бралися за цю справу, тому що справа на етапі досудового розслідування.</p>
      <p><i>«Справу не передали на розгляд в суд. Коли дану справу передадуть до суду і розпочнуться слухання, тоді вже надсилається офіційна заява від суду до Мін’юсту, і тоді вже Мін’юст бере участь у екстрадиції, подальших розглядах справи»</i>, – пояснює заступниця голови управління інформаційної політики Мін’юсту Тетяна Шулімова.</p>
      <p>Окрім покарання винних в аварії, родина загиблої Софії вимагає також відповідальності для слідчого, який відпустив Токура. У місцевій поліції в день мітингу його обіцяли відсторонити на час службового розслідування.</p>
      <p>У Державному бюро розслідувань підтвердили, що перевіряють дії правоохоронців, які дозволили Токуру залишити Україну.</p>
      <p>У базі Інтерполу серед тих, кого розшукує Україна, Токура наразі немає. На початку листопада Національна поліція Хмельницької області повідомила, що звернулася по допомогу до турецьких колег.</p>
      <p>Утім, якщо громадянина Туреччини знайдуть, його навряд чи видадуть Україні. Як пояснює юрист-міжнародник Віталій Власюк, жодна країна загалом не видає своїх громадян за кордон. Екстрадиція передбачає лише видачу державою іноземця до країни, чиє громадянство він має.</p>
      <p><i>«Якщо це громадянин Туреччини, то питання про його видачу Україні навіть стояти не може. Це фантастика, так не буває. Навпаки, ми могли б видати до Туреччини громадянина Туреччини, якби ми його затримали в Україні. Це трохи інше, це протилежне»</i>, – стверджує він.</p>
      <p>Власюк уточнює: якби виявилося, що в розшукуваного є також паспорт України, офіційний Київ розглядав би його лише як українського громадянина. Однак у випадку турецького громадянства, швидше за все, більш імовірним є притягнення Токура до відповідальності в Туреччині, якщо суд визнає його провину.</p>
      <p><i>«Розшук Інтерполу та екстрадиція – це паралельні абсолютно інструменти, які не перетинаються. Вони взаємодіють, дотикаються один до одного, тому що якщо шляхом процедур, передбачених Інтерполом, світиться «червона картка», людину одразу затримують, раз у неї «червона картка», потім виявляється, що це, наприклад, громадянин Пакистану, який вчинив злочин у Пакистані і намагається в’їхати в Україну – ми його затримали… Далі ми його видаємо, якщо Пакистан звернеться з таким запитом»</i>, – каже він.</p>
      <p>Юрист уточнює: єдине обмеження щодо видачі іноземців поширюється на випадки, коли є побоювання, що на батьківщині його піддаватимуть тортурам.</p>
      <p>У вересні 2019 року голова Національної поліції Сергій Князєв повідомив, що Туреччина надіслала до України 28 запитів щодо розшуку своїх громадян, підозрюваних у злочинах, і Київ відповів на всі.</p>
      <p>За словами Князева, на той момент Туреччина передала двох громадян України, яких розшукувала поліція. Україна ж передала їй двох підозрюваних у тероризмі, ще один чекав на екстрадицію.</p>
      <blockquote>
        <b>Читайте также: </b>
        <a href="https://www.facenews.ua/articles/2019/331292/">Нардеп від «Слуги народу», який лобіював скандальні тютюнові правки, виявився власником цигарковиго бізнесу - ЗМІ</a>
      </blockquote>
    </article>
  </body>
</html>