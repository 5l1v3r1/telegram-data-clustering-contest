<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Aragones-proposa-rebaixa-universitaries-Pressupostos_0_2344565613.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T09:32:54+00:00"/>
    <meta property="og:title" content="Aragonès proposa una rebaixa del 30% de les taxes universitàries per atreure els comuns als comptes"/>
    <meta property="og:description" content="El Govern i els comuns van reprendre dijous les negociacions dels Pressupostos del 2020"/>
  </head>
  <body>
    <article>
      <h1>Aragonès proposa una rebaixa del 30% de les taxes universitàries per atreure els comuns als comptes</h1>
      <h2>El Govern i els comuns van reprendre dijous les negociacions dels Pressupostos del 2020</h2>
      <address>
        <time datetime="2019-11-15T09:32:54+00:00">15 Nov 2019, 09:32</time>
      </address>
      <p>Un cop celebrades les eleccions del 10-N i sense una nova convocatòria electoral en l'horitzó, la negociació dels pressupostos de la Generalitat del 2020 s'acosta a la seva fase més decisiva. El Govern no té els suports assegurats per aprovar-los i veu els comuns com l'únic soci potencial que s'ha mostrat obert a donar-hi suport. </p>
      <p>Aquest divendres, el vicepresident del Govern i conseller d'Economia, Pere Aragonès, ha proposat incloure als comptes una rebaixa del 30% de les taxes universitàries. Un gest per mirar de convèncer el partit d'Ada Colau per aconseguir que s'acabin de decidir a favor dels pressupostos. </p>
      <p>El conseller ha fet la proposta en un acte sobre <i>La revolució digital a Catalunya</i>. Ha justificat que aquesta rebaixa ha sigut una demanda "dels estudiants als carrers i dels rectors" dels centres, i ha assegurat que el Govern està en disposició de fer "aquest pas endavant". "No sempre podem donar resposta, però en aquest cas sí que podem", ha exposat. </p>
      <p>Així, si els pressupostos aconsegueixen llum verda al Parlament, s'inclouran els recursos que permetin aquesta rebaixa, que entraria en vigor el curs que ve, el 2020-2021. Aragonès no ha fet referència explícita als comuns, però sí que ha fet una crida a aprovar els comptes per no "desaprofitar" l'oportunitat de rebaixar els costos que té per als estudiants accedir a la universitat.</p>
      <p>"Facilitar l'accés a la universitat reduint els costos d'accés va en la línia d'estendre les oportunitats al conjunt de la població. Ara ho podem fer, i no hauríem de desaprofitar l'oportunitat", ha avisat el vicepresident. El Govern ja va negociar amb els comuns els pressupostos del 2019, unes converses que no van arribar a bon port, i una de les condicions que van posar els de Colau sobre la taula va ser, precisament, <a href="https://www.ara.cat/2018/11/26/4_6041905042754110285.pdf?hash=332ee35504676e07cb05a2546457cac88cbf78e8">una rebaixa del 30% d'aquestes taxes</a>.</p>
      <h3>Línia vermella dels comuns</h3>
      <p>De fet, fonts dels comuns consultades per l'ARA després de donar-se a conèixer l'anunci del vicepresident, han recordat que aquesta rebaixa va ser una "línia vermella" que ells ja van reclamar ens les darreres negociacions. "Es mouen perquè saben que es una exigència nostre que, a més, és irrenunciable", resumeixen les mateixes fonts. "Segurament si el Govern es posés les piles en altres temes com les escoles bressol, les llistes d'espera o la lluita contra el canvi climàtic estaríem més a prop d'uns pressupostos socials", afegeixen. Més enllà del fons de la proposta, al partit de Colau no li han agradat les formes: "Ens ha sorprès que el vicepresident parli de les negociacions en públic". "La importància de la discreció en les negociacions és una cosa que ja hauríem d'haver après", conclouen.</p>
      <p>Així doncs, la rebaixa del 30% encaixa en les demandes dels comuns, però adverteixen que no n'hi ha prou. Queda pendent encara el tema de la fiscalitat. Aragonès va anunciar el setembre que estava disposat <a href="https://www.ara.cat/economia/Aragones-apujar-IRPF-successions-pressupostos_0_2301369932.html">a tocar l'IPRF, l'impost de Successions i tributs ambientals</a>, però no ha concretat fins a quin punt. </p>
      <figure>
        <a href="https://www.ara.cat/2018/11/30/politica/Pere-Aragones-David-Jessica-Albiach_2134596617_58655291_1500x937.jpg">
          <img src="https://www.ara.cat/2018/11/30/politica/Pere-Aragones-David-Jessica-Albiach_2134596617_58655291_1500x937.jpg"/>
        </a>
        <figcaption>Imatge d'arxiu dels contactes Govern-comuns que hi van haver en els comptes de 2019. / MARTA PÉREZ / EFE</figcaption>
      </figure>
      <p>La rebaixa del 30% suposa també un canvi de posicionament del Govern. El febrer i el juny d'aquest any es van aprovar mocions al Parlament que ho demanaven, però ERC i JxCat, els dos socis de l'executiu català, es van abstenir alertant que eren xifres "inassumibles". </p>
      <h3>Vincle Generalitat-Ajuntament</h3>
      <p>Fonts de la negociació dels comptes admeten que les converses pels pressupostos de la Generalitat inclouen també els comptes de l'Ajuntament de Barcelona. A la Generalitat, els pressupostos els fa ERC i els comuns són decisius per aprovar-los. A l'Ajuntament, els comptes els fan els comuns i ERC és el partit clau perquè prosperin. "Tot està lligat", resumeixen. <i> Quid pro quo</i>. De moment, ERC a l'Ajuntament ja <a href="https://www.ara.cat/societat/Colau-abstencio-ERC-endavant-pressupostos_0_2343365771.html">ha fet el primer gest</a> al facilitar la tramitació dels números de Colau. Ara la Generalitat espera el mateix dels comuns al Parlament. </p>
      <figure>
        <img src="https://www.ara.cat/2019/07/29/societat/Colau-Jaume-Collboni-FRANCESC-MELCION_2279182171_64517933_117x66.jpg"/>
      </figure>
      <p>
        <a href="https://www.ara.cat/societat/Colau-abstencio-ERC-endavant-pressupostos_0_2343365771.html">ERC facilita a Colau la tramitació dels pressupostos</a>
      </p>
      <p>Malgrat la decisió d'ERC al consistori barcelonès, els comuns no han garantit que estiguin disposats a fer el pas al Parlament. La seva líder a la cambra catalana, Jéssica Albiach, va assegurar que <a href="https://www.ara.cat/politica/Albiach-investidura-Sanchez-pressupostos-Generalitat_0_2343965680.html">estan "disposats" a reprendre les converses</a> amb l'executiu català, però no es va comprometre a res.</p>
      <figure>
        <img src="https://www.ara.cat/2019/11/14/politica/Comu-Jessica-Albiach-Parlament-Catalunya_2343975727_67379930_117x66.jpg"/>
      </figure>
      <p>
        <a href="https://www.ara.cat/politica/Albiach-investidura-Sanchez-pressupostos-Generalitat_0_2343965680.html">Albiach demana "no vincular" la investidura de Sánchez amb els pressupostos de la Generalitat</a>
      </p>
      <p>Tant l'Ajuntament com la Generalitat treballen actualment amb els comptes prorrogats, i per als dos s'ha convertit en una urgència aprovar-los. Potser en el cas del Govern una mica més, ja que no ha aconseguit aprovar comptes des del 2017 i, si torna a fracassar, la legislatura catalana quedaria molt tocada i es tornaria a parlar amb força sobre la conveniència o no d'avançar les eleccions. </p>
      <h3>Reprenen el contacte</h3>
      <p>L'anunci d'Aragonès sobre les taxes s'ha produït després de que el Govern i els comuns reprenguessin aquest dijous els contactes per parlar dels comptes, segons fonts coneixedores citades per Europa Press. Les converses s'havien aturat per la publicació de la sentència del Procés i la campanya electoral. Les mateixes fonts assenyalen que va ser una "trobada breu" que va servir perquè els comuns recordessin algunes de les seves demandes, que venen repetint des de 2019. Entre elles, reduir les taxes universitàries i modificar imposts per fer-los més progressius, especialment l'IRPF, Successions i Donacions. </p>
    </article>
  </body>
</html>