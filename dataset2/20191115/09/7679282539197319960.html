<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-cpi-ml-fielded-candidates-for-five-seats-2850339.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T09:37:40+00:00"/>
    <meta property="og:title" content="झारखंड विधानसभा चुनाव 2019: भाकपा माले ने पांच सीटों पर उतारा प्रत्याशी"/>
    <meta property="og:description" content="झारखंड विधानसभा चुनाव के मद्देनजर भाकपा माले ने पांच सीटों पर प्रत्याशी उतार दिया है। तीन युवा चेहरे और दो अनुभवी उम्मीदवार माले की ओर से चुनावी किला फतह करने मैदान में आ गए हैं। पार्टी 15..."/>
  </head>
  <body>
    <article>
      <h1>झारखंड विधानसभा चुनाव 2019: भाकपा माले ने पांच सीटों पर उतारा प्रत्याशी</h1>
      <address><time datetime="2019-11-15T09:37:40+00:00">15 Nov 2019, 09:37</time> by <a rel="author"> रांची। हिन्दुस्तान ब्यूरो</a></address>
      <p> झारखंड विधानसभा चुनाव के मद्देनजर भाकपा माले ने पांच सीटों पर प्रत्याशी उतार दिया है। तीन युवा चेहरे और दो अनुभवी उम्मीदवार माले की ओर से चुनावी किला फतह करने मैदान में आ गए हैं। पार्टी 15 सीटों पर प्रत्याशी उतारेगी। पार्टी ने पांचों सीटों पर प्रत्याशी बदला है।</p>
      <p>पार्टी के राज्य सचिव जर्नादन प्रसाद ने बुधवार को पार्टी मुख्यालय में कहा कि 21 नवंबर को माले के राष्ट्रीय महासचिव दीपांकर भट्टाचार्य, विधायक राजकुमार यादव और पूर्व विधायक विनोद सिंह की मौजूदगी में प्रत्याशियों की अंतिम सूची के साथ पार्टी अपना घोषणा पत्र भी जारी करेगी।</p>
      <p>प्रसाद ने कहा कि भाजपा के खिलाफ विपक्षी गोलबंदी को सर्वोपरी रखते हुए केवल उन्हीं सीटों पर प्रत्याशी उतारने का निर्णय लिया गया है जहां भाकपा माले मजबूत स्थिति में है। माले ने पिछले चुनाव परिणामों को आधार बनाते पार्टी की बेहतर स्थिति वाले विधानसभा क्षेत्रों पर चुनाव लड़ने का फैसला किया है।</p>
      <p><b>महागठबंधन में केवल जेएमएम से बात</b><br/>भाकपा माले की ओर से राज्य सचिव जर्नादन प्रसाद ने स्पष्ट किया कि माले 15 सीटों पर चुनाव लड़ने की तैयारी कर चुकी है। महागठबंधन में माले की केवल जेएमएम से बातचीत हो रही है। सीटों पर तालमेल का प्रयास किया जा रहा है। दोस्ताना संघर्ष का द्वार भी माले ने खोल रखा है। जेएमएम से समझौते के आधार पर माले अपनी 15 सीटों की सूची को घटा भी सकती है। अब तक की राजनीतिक स्थिति में या तो माले इन 15 सीटों पर प्रत्याशी उतारेगी या फिर जेएमएम के लिए छोड़ेगी। महागठबंधन के अन्य घटक दलों के लिए माकपा माले अपनी मजबूत पकड़ वाली सीट से प्रत्याशी नहीं हटाएगी।</p>
      <p><b>भाकपा माले के प्रत्याशी</b><br/>खिजरी : जगरनाथ उरांव (किशोर अवस्था से लेफ्ट के साथ, पूर्व में सीसीएल में नेता भी रहे)<br/>मनिका : राजेंद्र सिंह (पार्टी का युवा चेहरा)<br/>पांकी : अविनाश रंजन (युवा चेहरा)<br/>गढ़वा : कालीचरण मेहता (अनुभवी चेहरा, पिछले चुनावों में कई सीटों से लड़ चुके हैं चुनाव)<br/>भवनाथपुर : बवन बिहारी यादव (पार्टी का युवा चेहरा, राजद से माले में शामिल हुए हैं)<br/> </p>
    </article>
  </body>
</html>