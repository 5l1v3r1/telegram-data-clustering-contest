<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8d63d8bb1674b922/andrei-nastase-va-activa-in-consiliul-municipal-chisinau-nu-vom-face-niciun-fel-de-aliante-sau-coalitii-electorale.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T09:40:53+00:00"/>
    <meta property="og:title" content="Andrei Năstase va activa în Consiliul Municipal Chișinău: „Nu vom face niciun fel de alianțe sau coaliții electorale”"/>
    <meta property="og:description" content="Președintele Platformei DA, Andrei Năstase, va activa în calitate de consilier municipal în Consiliul Municipal Chișinău. Totodată, el a reiterat faptul că fracțiunea Platformei DA nu va face nicio alianță sau coaliție în CMC."/>
  </head>
  <body>
    <article>
      <h1>Andrei Năstase va activa în Consiliul Municipal Chișinău: „Nu vom face niciun fel de alianțe sau coaliții electorale”</h1>
      <address><time datetime="2019-11-15T09:40:53+00:00">15 Nov 2019, 09:40</time> by <a rel="author">Jurnal.md</a></address>
      <p>
        <b>Președintele Platformei DA, Andrei Năstase, va activa în calitate de consilier municipal în Consiliul Municipal Chișinău. Totodată, el a reiterat faptul că fracțiunea Platformei DA nu va face nicio alianță sau coaliție în CMC.</b>
      </p>
      <p>„Începând de astăzi, alături de colegii mei din Platforma DA și Blocul ACUM, vom contribui fără ezitare, pro-activ, la inițierea și sprijinirea tuturor proiectelor care pot transforma Chișinăul într-un oraș modern și european, pentru a oferi oamenilor condiții pentru o viață mai bună. (...) În ceea ce mă privește, asumându-mi cu fermitate mandatul celor peste 112 000 de cetățeni care mi-au acordat votul la alegerile din 3 noiembrie a acestui an, voi activa în Consiliul Municipal respectând cu sfințenie valorile și principiile care stau la baza întregii mele activități publice și politice”, a declarat Andrei Năstase.</p>
      <p>El a precizat că va insista chiar de azi pe implementarea sistemului electronic de vot, pe necesitatea inventarierii, înregistrării și valorificării legale, judicioase, eficiente a intregului patrimoniu municipal.</p>
      <p>„Vom împiedica orice fel de abatere în procesul de legiferare de la nivel local, vom monitoriza cu maximă atenție activitatea primarului și a aparatului său managerial, vom comunica public toate detaliile dosarelor de rezonanță pentru opinia publică. Vom avea propriile noastre proiecte, le vom coordona la detaliu cu interesul comunității noastre, vom munci pentru a asigura acestor proiecte finanțare și vom demonstra tuturor locuitorilor orașului că se poate face treabă în slujba cetățenilor și la Primăria Chișinău”, a mai spus Năstase.</p>
      <p>Liderul Platformei DA a adăugat că echipa de consilieri a formațiunii pe care o conduce nu va face niciun fel de alianțe sau coaliții electorale, dar va vota toate proiectele bune pentru oameni, indiferent care vor fi inițiatorii acestora.</p>
      <p>„Relația noastră cu primarul Chișinăului va fi una instituțională, complet transparentă și se va derula în limitele legii. Bătălia cu sistemul inert și corupt care ține încă Moldova în întuneric, atât la nivel local cât și la nivel național, se dovedește a fi una de durată, intensă și foarte dură. Sunt pregătit, mai mult ca niciodată, să duc alături de colegii mei această bătălie”, a mai spus Andrei Năstase.</p>
      <p>Precizăm că astăzi are loc ședința de constituire a Consiliului Municipal Chișinău.</p>
    </article>
  </body>
</html>