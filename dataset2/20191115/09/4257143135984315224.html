<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/peldatlan-durvasag-az-nfl-ben"/>
    <meta property="og:site_name" content="infostart"/>
    <meta property="article:published_time" content="2019-11-15T09:20:00+00:00"/>
    <meta property="og:title" content="Példátlan durvaság az NFL-ben"/>
    <meta property="og:description" content="A Cleveland Browns némi meglepetésre 21-7-re legyőzte a Pittsburgh Steelerst a tengerentúli profi amerikaifutball-bajnokság (NFL) csütörtöki esti rangadóján, amely azonban nem az eredményről, hanem a Browns egyik legjobb védőjének példa nélküli szabálytalanságáról marad majd emlékezetes."/>
  </head>
  <body>
    <article>
      <h1>Példátlan durvaság az NFL-ben</h1>
      <address><time datetime="2019-11-15T09:20:00+00:00">15 Nov 2019, 09:20</time> by <a rel="author">Infostart / MTI</a></address>
      <h3>A Cleveland Browns némi meglepetésre 21-7-re legyőzte a Pittsburgh Steelerst a tengerentúli profi amerikaifutball-bajnokság (NFL) csütörtöki esti rangadóján, amely azonban nem az eredményről, hanem a Browns egyik legjobb védőjének példa nélküli szabálytalanságáról marad majd emlékezetes.</h3>
      <p>A mérkőzést alapvetően a hazai védelem kiváló játéka határozta meg. A Browns futballistái nagyon megnehezítették a Steelers irányítójának, Mason Rudolph-nak a dolgát, akit négyszer vittek a földre labdával a kezében (sack), négyszer pedig a passzát "vadászták le", így nem meglepő, hogy a pittsbughiek egyetlen touchdownra voltak csak képesek az egész találkozón.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FAdamSchefter%2Fvideos%2F445766082992071%2F&amp;show_text=0&amp;width=476" width="476" height="476" data-service="Facebook" scrolling="no"/>
      </figure>
      <p>A meccs az utolsó percre eldőlt, a Browns nagy diadalt aratott régi riválisa felett, ám az önfeledt ünneplés elmaradt, mert Myles Garrett alig tíz másodperccel a vége előtt egészen kirívó sportszerűtlenséget követett el: pittsburghi támadásnál Rudolph elpasszolta a labdát, ezután Garrett óriási erővel rontott neki és a földre vitte, majd kisebb dulakodás után lerángatta az irányító fejéről a sisakot, és nagy erővel rácsapott vele a fejére. A brutális megmozdulásra a Pittsbugh támadófalának tagjai igyekeztek elégtételt venni az irányítójukat ért támadásért, a földön ütötték és rúgták a clevelandi "rosszfiút".</p>
      <p>A bírók Garrettet kizárták a meccsből, ahogy még egy-egy embert mindkét gárdából, majd két játékkal később véget ért a találkozó.</p>
      <p>Az Amerikai főcsoport (AFC) északi csoportjában a Baltimore (7 győzelem/2 vereség) mögött a vereség ellenére is a Pittsbugh maradt a második 5 győzelemmel és 5 vereséggel, a Cleveland pedig 4/6-os mutatóval a harmadik.</p>
    </article>
  </body>
</html>