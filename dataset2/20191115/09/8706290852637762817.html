<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684411/exelixeis-stin-ypothesi-tis-26chronis-pou-epitethike-me-machairi-"/>
    <meta property="og:site_name" content="enikos.gr"/>
    <meta property="article:published_time" content="2019-11-15T09:16:00+00:00"/>
    <meta property="og:title" content="Εξελίξεις στην υπόθεση της 26χρονης που επιτέθηκε με μαχαίρι στις συμφοιτήτριες της στη σχολή Νοσηλευτικής του ΟΑΕΔ"/>
    <meta property="og:description" content="Στο εδώλιο του Μονομελούς Πρωτοδικείου Πειραιά θα καθίσει η 26χρονη Μαρία, η οποία είχε τραυματίσει με μαχαίρι τρεις συμφοιτήτριες της στη σχολή Νοσηλευτικής του ΟΑΕΔ στου Ρέντη..."/>
  </head>
  <body>
    <article>
      <h1>Εξελίξεις στην υπόθεση της 26χρονης που επιτέθηκε με μαχαίρι στις συμφοιτήτριες της στη σχολή Νοσηλευτικής του ΟΑΕΔ</h1>
      <address>
        <time datetime="2019-11-15T09:16:00+00:00">15 Nov 2019, 09:16</time>
      </address>
      <p>Στο εδώλιο του Μονομελούς Πρωτοδικείου Πειραιά θα καθίσει η 26χρονη Μαρία, η οποία είχε τραυματίσει με μαχαίρι τρεις συμφοιτήτριες της στη σχολή <a href="http://www.enikos.gr/society/316098/i-22xroni-exigei-giati-epitethike-me-maxairi-stis-symmathitries-tis-binteo">Νοσηλευτικής του ΟΑΕΔ</a> στου Ρέντη, πριν από τεσσεράμισι χρόνια.</p>
      <p>Σύμφωνα με την Espresso, ύστερα από αλλεπάλληλες αναβολές η δίκη της αναμένεται να ξεκινήσει και η Μαρία βρίσκεται αντιμέτωπη με τις κατηγορίες της πρόκλησης επικίνδυνης σωματικής βλάβης τετελεσμένης και σε απόπειρα κατ’ εξακολούθηση, καθώς και της παράβασης του νόμου περί όπλων.</p>
      <p>Όπως αναφέρει το δημοσίευμα, αμέσως μετά το συμβάν η 22χρονη -τότε- σπουδάστρια είχε περάσει το κατώφλι της Εισαγγελίας Πρωτοδικών Πειραιά, ωστόσο μετά την άσκηση δίωξης αφέθηκε ελεύθερη. Από τις εξηγήσεις της και τις καταθέσεις μαρτύρων αποκαλύφθηκε ότι το κορίτσι υφίστατο καθημερινό bullying από τις συνομίληκές της.</p>
      <p>“Ήμουν αδύναμη και αυτές συνέχεια με έβριζαν και με μείωναν. Ήθελα μόνο να τις κάνω να σταματήσουν. Δεν ήθελα να τις σκοτώσω ούτε να τις τραυματίσω, παρά μόνο να τις φοβίσω”, είχε πει τότε η νεαρή Μαρία, προσθέτοντας ότι μετάνιωσε για την πράξη της. Στις ιδιόχειρες σημειώσεις της η σπουδάστρια έριχνε φως σε όλο το ζοφερό παρασκήνιο που την οδήγησε να βγάλει το μαχαίρι και να επιτεθεί.</p>
      <p>“Με κοροϊδεύουν όλη την ώρα. Μου λένε ότι είμαι άσχημη, σχολιάζουν τα ρούχα μου, τα κοκάλινα γυαλιά μου, με φωνάζουν καλόγρια. Κάθε μέρα είναι και ένα νέο μαρτύριο”, έγραφε για την καθημερινότητά της στη σχολή.</p>
      <p>“Την πείραζαν πολύ άσχημα, ακόμη και πρόστυχα, σχολίαζαν που δεν έβγαινε, που δεν είχε φίλο, που δεν φορούσε ανοιχτές μπλούζες και make up”, είχε καταθέσει η 53χρονη μητέρα της.</p>
      <p>“Η Μαρία ήταν θύμα, καθώς μία παρέα συνομηλίκων της ασκούσε συνεχές bullying σε βάρος της. Η ίδια, μη έχοντας άλλο τρόπο αντίδρασης απέναντι σε αυτό το μαρτύριο, προχώρησε σε μία ποινικά κολάσιμη πράξη, για την οποία έχει μετανιώσει”, δήλωσε μιλώντας στην Espresso η συνήγορός της Γιάννα Παναγοπούλου.</p>
      <p>Πηγή πληροφοριών: Espresso</p>
      <related>
        <h4>σχετικά άρθρα</h4>
        <a href="http://www.enikos.gr/society/684288/enniachronos-dechthike-epithesi-apo-skylia-kai-nosilevetai-se-kri%0A%20%20%20%20%0A"/>
        <a href="http://www.enikos.gr/society/684205/synelifthi-kai-defteros-mathitis-stin-kriti-kouvalouse-mazi-tou-m%0A%20%20%20%20%0A"/>
        <a href="http://www.enikos.gr/society/684167/analipsi-efthynis-gia-tin-epithesi-se-astynomikous-sta-exarcheia%0A%20%20%20%20%0A"/>
        <a href="http://www.enikos.gr/society/683888/stochos-agnoston-to-politiko-grafeio-tou-yfypourgou-paideias%0A%20%20%20%20%0A"/>
        <a href="http://www.enikos.gr/society/683200/aprokliti-epithesi-se-gynaika-stratiotiko-andras-tin-petaxe-sto-e%0A%20%20%20%20%0A"/>
        <a href="http://www.enikos.gr/society/683135/mystirio-me-ton-nekro-andra-sto-monastiraki-photo-anagnosti%0A%20%20%20%20%0A"/>
        <a href="http://www.enikos.gr/society/683079/video-apo-tin-epithesi-melon-tou-rouvikona-sto-grafeio-tis-kerame%0A%20%20%20%20%0A"/>
        <a href="http://www.enikos.gr/society/682957/epithesi-antiexousiaston-se-andres-ton-mat-sti-charilaou-trikoupi%0A%20%20%20%20%0A"/>
        <a href="http://www.enikos.gr/society/682797/epestrepse-sto-scholeio-i-14chroni-pou-machairose-ti-mitera-tis-s%0A%20%20%20%20%0A"/>
      </related>
    </article>
  </body>
</html>