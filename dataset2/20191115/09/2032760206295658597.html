<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89697"/>
    <meta property="og:site_name" content="Denník politika"/>
    <meta property="article:published_time" content="2019-11-15T09:35:13+00:00"/>
    <meta property="og:title" content="Video: „Blesky“ strelili deväť gólov a Černák vo veľkom pálil aj bodyčekoval, Sekera s plusovým bodom"/>
    <meta property="og:description" content="15.11.2019 (Webnoviny.sk) – Slovenskí obrancovia Erik Černák a Andrej Sekera si zahrali vo štvrtkových zápasoch NHL a obaja sa tešili z víťazstiev svojich tímov."/>
  </head>
  <body>
    <article>
      <h1>Video: „Blesky“ strelili deväť gólov a Černák vo veľkom pálil aj bodyčekoval, Sekera s plusovým bodom</h1>
      <address><time datetime="2019-11-15T09:35:13+00:00">15 Nov 2019, 09:35</time> by <a rel="author">Webnoviny</a></address>
      <p>15.11.2019 (Webnoviny.sk) – Slovenskí obrancovia Erik Černák a Andrej Sekera si zahrali vo štvrtkových zápasoch NHL a obaja sa tešili z víťazstiev svojich tímov.</p>
      <p>Hokejisti Tampy Bay rozdrvili hráčov New Yorku Rangers 9:3 a vyrovnali klubové rekordy v počte gólov aj gólov strelenách v presilovke. Lightning v Amalie Arene využili až päť z ôsmich presilových hier, čo sa im predtým podarilo 19. marca 1995 v zápase proti Buffalu (6:1).</p>
      <p>Černák odohral 20:04 min a hoci nebodoval, bol platný na ľade. So šiestimi streleckými pokusmi bol spolu s Victorom Hedmanom najaktívnejší spomedzi všetkých hráčov svojho tímu, 22-ročný košický rodák pridal aj 5 bodyčekov a 3 zablokované strely. Aj v týchto činnostiach bol najdominantnejší hráč „bleskov“.</p>
      <h3>„Blesky“ nechceli ubrať nohu z plynu</h3>
      <p>V drese Tampy sa po dlhšom čase zaskvel Rus Nikita Kučerov. Najproduktívnejší hráč uplynulého ročníka profiligy bol pri štyroch góloch s bilanciou 1+3. Alex Killorn sa pridal dvoma gólmi a asistenciou a kapitán Steven Stamkos dosiahol 399. gól kariéry v NHL.</p>
      <p>Jeho tím už po siedmich minútach viedol 4:0. <i>„Nechcelo sa nám spustiť nohu z plynu. Málokedy zažijete stretnutie, v ktorom tak rýchlo získate potrebnú prevahu. V útoku sme vo väčšine zápasu dominovali,“</i> uviedol Steven Stamkos na portáli NHL.com.</p>
      <p>Sekera absolvoval 19:08 min a tešil sa z víťazstva Dallasu vo Vancouveri 4:2. Skúsený obranca prispel jednou zablokovanou strelou a jedným plusovým bodom. Tyler Seguin si vo víťaznom tíme pripísal gól aj asistenciu. Dallas si predĺžil bodovú sériu na sedem zápasov a po slabšom úvode sezóny je už ôsmy v tabuľke Západnej konferencie NHL.</p>
      <h3>McDavid bol pri všetkých góloch „olejárov“</h3>
      <p>Edmonton zdolal Colorado 6:2, pričom toto skóre svietilo už po dvoch tretinách. Leví podiel na tom majú dvaja momentálne najproduktívnejší hráči NHL. Kapitán Connor McDavid bol pri všetkých šiestich góloch svojho tímu a dosiahol druhý hetrik v troch zápasoch.</p>
      <p>Zároveň po prvý raz v kariére nazbieral 6 bodov v jednom stretnutí. Jeho spoluhráč z útoku Leon Draisaitl pridal päť asistencií a so 41 bodmi je lídrom produktivity súťaže. Nemecký útočník bodoval už v jedenástich zápasoch po sebe (9+16). Dva góly v tíme víťazov strelil aj Ryan Nugent-Hopkins.</p>
      <h3>Deväť gólov v súboji Buffalo – Carolina</h3>
      <p>Buffalo po dobrom úvode sezóny nezvíťazilo štvrtýkrát po sebe. Doma podľahlo Caroline 4:5 po predĺžení. O dvoch bodoch pre Hurricanes rozhodol produktívny obranca Dougie Hamilton, ktorý sa dostal už na 21 kanadských bodov. S deviatimi gólmi je lídrom medzi bekmi v celej súťaži.</p>
      <p><i>„Nečas získal solídnu rýchlosť s pukom, ale nezakončil. Nakoniec mi to posunul a ja som sa musel rýchlo rozhodnúť, či vystrelím alebo nie. Zvolil som strelu a dobre som urobil,“</i> opísal 26-ročný Dougie Hamilton svoj víťazný gól.</p>
      <h3>Výsledky – NHL</h3>
      <p>štvrtok</p>
      <p><b>Tampa Bay – New York Rangers 9:3 (4:1, 4:0, 1:2)</b><br/>* Erik Černák (Tampa Bay) odohral 20:04 min, 6 striel, 5 „hitov“, 3 zablokované strely</p>
      <p><b>Vancouver – Dallas 2:4 (0:1, 2:2, 0:1)</b><br/>* Andrej Sekera (Dallas) odohral 19:08 min, 1 zablokovaná strela, 1 plusový bod</p>
      <p>
        <b>Buffalo – Carolina 4:5 po predĺžení (1:2, 1:1, 2:1 – 0:1)</b>
      </p>
      <p>
        <b>Florida – Winnipeg 3:4 (0:0, 1:1, 2:3)</b>
      </p>
      <p>
        <b>Minnesota – Arizona 3:2 (1:0, 0:1, 2:1)</b>
      </p>
      <p>
        <b>Edmonton – Colorado 6:2 (4:1, 2:1, 0:0)</b>
      </p>
      <p>
        <b>Anaheim – San Jose 3:5 (1:1, 1:1, 1:3)</b>
      </p>
      <p>
        <b>Los Angeles – Detroit 3:2 po predĺžení (1:0, 0:1, 1:1 – 1:0)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-blesky-strelili-devat-golov-a-cernak-vo-velkom-palil-aj-bodycekoval-sekera-s-plusovym-bodom/"><u>Video: „Blesky“ strelili deväť gólov a Černák vo veľkom pálil aj bodyčekoval, Sekera s plusovým bodom</u></a> © SITA Všetky práva vyhradené.</p>
    </article>
  </body>
</html>