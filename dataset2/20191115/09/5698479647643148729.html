<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/bolivia-s-dueling-parties-strike-deal-to-end-political-chaos"/>
    <meta property="og:site_name" content="euronews"/>
    <meta property="article:published_time" content="2019-11-15T09:18:14+00:00"/>
    <meta property="og:title" content="حزب مورالس و دولت موقت بولیوی برای برگزاری انتخابات جدید توافق کردند"/>
    <meta property="og:description" content="جنینه آنی‌یس روز گذشته در یک نشست خبری تاکید کرد: «اوو مورالس صلاحیت نامزدی برای دوره چهارم را ندارد.»"/>
  </head>
  <body>
    <article>
      <h1>حزب مورالس و دولت موقت بولیوی برای برگزاری انتخابات جدید توافق کردند</h1>
      <address><time datetime="2019-11-15T09:18:14+00:00">15 Nov 2019, 09:18</time> by <a rel="author">یورونیوز فارسی </a></address>
      <p>دولت موقت بولیوی و نمایندگان حزب اوو مورالس رئیس جمهور مستعفی این کشور اواخر روز پنجشنبه ۱۴ نوامبر (۲۳ آبان) برای برگزاری انتخابات جدید به توافق رسیدند.</p>
      <p>در جلسه عصر دیروز سنای بولیوی، رئیس جدید سنا که عضو حزب جنبش سوسیالیسم مورالس است، گفت که برای همکاری در راستای برگزاری انتخابات جدید پس از هفته‌ها اعتراض و خشونت توافق حاصل شده است.</p>
      <p>مونیکا اوا کوپا مورگا همچنین افزود: «امروز یک روز تاریخی است که توانستیم بین مخالفان و دولت برای برگزاری سریعتر انتخابات به توافق برسیم تا کشورمان را آرام کنیم و فراتر از همه از دموکراسی دفاع کنیم.»</p>
      <blockquote>امروز یک روز تاریخی است که توانستیم بین مخالفان و دولت برای برگزاری سریعتر انتخابات به توافق برسیم جنینه آنی‌یس <br/>رئیس دولت موقت بولیوی<cite>مونیکا اوا کوپا مورگا <br/>رئیس جدید سنای بولیوی</cite></blockquote>
      <figure>
        <img src="https://static.euronews.com/articles/stories/04/30/12/12/808x581_cmsv2_3be2839d-26ea-51e1-8ca1-c218cd51ab08-4301212.jpg"/>
        <figcaption>رئیس جدید سنای بولیوی از حزب مورالسرویترز</figcaption>
      </figure>
      <p>وی همچنین از نیروهای امنیتی بولیوی که در خیابان‌ها با هواداران مورالس و گروه‌های بومی کشور روبرو می‌شوند خواست که با آن‌ها با احترام رفتار کنند. او تاکید کرد: «بگذارید از رنگ‌ها و مواضع تندرو خلاص شویم. آنچه کشور ما در حال حاضر به آن نیاز دارد صلح است.»</p>
      <h3>رئیس جمهور موقت بولیوی: از حزب مورالس در انتخابات استقبال می‌کنم نه از خود او</h3>
      <p>جنینه آنی‌یس، رئیس جمهور موقت بولیوی که روز سه‌شنبه پس از استعفای مورالس خود را رئیس دولت انتقالی نامید نیز تأکید کرد که می‌خواهد روابط با حزب مورالس را اصلاح کند. وی با این حال افزود که از حضور مورالس در انتخابات استقبال نمی‌کند.</p>
      <blockquote>اوو مورالس صلاحیت نامزدی برای دوره چهارم را ندارد</blockquote>
      <p>جنینه آنی‌یس روز گذشته در یک نشست خبری تاکید کرد: «اوو مورالس صلاحیت نامزدی برای دوره چهارم را ندارد.» وی همچنین اضافه کرد که «ضربات» وارده به کشور به این دلیل است که مورالس مخالف ایجاد محدودیت در دوره‌های ریاست جمهوری بود.</p>
      <p>وی تصریح کرد از حضور حزب جنبش سوسیالیسم [حزب مورالس] که در کنگره دارای اکثریت است، در انتخابات استقبال می‌کند. رئیس جمهوری موقت بولیوی افزود: «این حزب باید دنبال یک نامزد باشد.»</p>
      <figure>
        <img src="https://static.euronews.com/articles/stories/04/30/12/12/808x528_cmsv2_8205fee8-2d0b-5e8d-9b2d-015b71a7033a-4301212.jpg"/>
        <figcaption>جنینه آنی‌یس رئیس جمهوری موقت بولیوی در نشست خبریرویترز</figcaption>
      </figure>
      <p>خانم آنی‌یس تاریخ دقیقی را برای انتخابات مشخص نکرده است گرچه پیش از این، پس از معرفی خود به این سمت گفته بود رئیس جمهوری جدید باید تا تاریخ ۲۲ ژانویه مشخص می‌شود.</p>
      <p>طبق قانون اساسی بولیوی، انتخابات ریاست جمهوری باید ظرف ۹۰ روز پس از استعفای رئیس دولت برگزار شود.</p>
      <p>اوو مورالس، رئیس جمهور چپگرای بولیوی در پی چند هفته اعتراض به نتیجه انتخابات ریاست جمهوری، هفته گذشته کناره گیری کرد. معترضان وی را متهم می‌کنند که با تقلب در این انتخابات پیروز شده است اما وی پس از انتخابات ۲۸ مهر، مدعی شد که مخالفان در حال برنامه‌ریزی برای یک کودتا علیه وی بودند. مورالس بیش از ۱۴ سال در قدرت بود.</p>
      <p>آقای مورالس پس از استعفا از ترس جانش به مکزیک پناهنده شد. او ۲۱ آبان پس از یک سفر ۱۶ ساعته و به محض پیاده شدن از هواپیمای متعلق به نیروی هوایی ارتش مکزیک در مکزیکوسیتی گفته بود که قربانی یک کودتا شده است.</p>
      <p>طبق آخرین گزارش دادستانی بولیوی در روز چهارشنبه، در خشونت‌های پس از انتخابات در این کشور تاکنون ۱۰ نفر کشته شده‌اند.</p>
      <p>روز گذشته هواداران رئیس جمهور مستعفی به خیابان‌های لاپاز، پایتخت بولیوی آمدند و علیه رئیس جمهور راستگرای جدید شعار دادند.</p>
      <figure>
        <img src="https://static.euronews.com/articles/stories/04/30/11/90/808x539_cmsv2_b0e6a098-3bcd-5277-8f07-a26da263b0d0-4301190.jpg"/>
        <figcaption>تظاهرات هواداران مورالس در پایتخت بولیویرویترز</figcaption>
      </figure>
      <figure>
        <img src="https://static.euronews.com/articles/stories/04/30/12/12/808x539_cmsv2_b0f996c3-22c1-516c-810f-7578107451a1-4301212.jpg"/>
        <figcaption>تظاهرات هواداران مورالس رئیس جمهور مستعفی بولیوی در خیابان های پایتخترویترز</figcaption>
      </figure>
      <figure>
        <img src="https://static.euronews.com/articles/stories/04/30/12/12/808x539_cmsv2_b91f6e78-cea1-55e1-b7f5-0718a902a6cf-4301212.jpg"/>
      </figure>
    </article>
  </body>
</html>