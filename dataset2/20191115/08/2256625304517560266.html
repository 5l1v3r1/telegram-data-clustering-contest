<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158447_1010.html"/>
    <meta property="og:site_name" content="Novsport"/>
    <meta property="article:published_time" content="2019-11-15T08:32:00+00:00"/>
    <meta property="og:title" content="Левски Лукойл губи национал за две седмици"/>
    <meta property="og:description" content="Баскетболистът пропуска три ключови двубоя на тима"/>
  </head>
  <body>
    <article>
      <h1>Левски Лукойл губи национал за две седмици</h1>
      <address><time datetime="2019-11-15T08:32:00+00:00">15 Nov 2019, 08:32</time> by <a rel="author">"Тема спорт"</a></address>
      <p>Левски Лукойл може да остане без Чавдар Костов поне за две седмици. Капитанът на националния ни отбор получи контузия при победата над Цмоки Минск със 75:64 във ФИБА къп в сряда.<br/> <br/>Той напусна паркета в средата на втората четвърт, а вчера премина преглед и ядрено-магнитен резонанс.<br/> <br/>Добрата новина е, че Брадата, както е новият прякор на гарда, се е разминал със скъсване на кръстна връзка. Това означава, че възстановяването му ще е много по-кратко и безболезнено. Според предварителната информация става въпрос за разтегната странична връзка, което е равносилно на 2 седмици почивка.<br/> <br/>При това положение Костов ще пропусне дербито с Балкан в събота, както и двете ключови гостувания на Левски Лукойл за ФИБА къп в Украйна. Сините ще играят в Киев на 20 ноември и в Днепропетровск на 27-и. Две победи ще им гарантират участие в следващия етап на надпреварата. Най-вероятно Брадата ще е на линия за началото на декември.<br/> <br/>За сблъсъка с шампиона утре обаче в игра ще се завърне Христо Захариев. По този повод Константин Папазов призова публиката на Левски да напълни "Универсиада" срещу Балкан. <br/> <br/>"Умолявам всички, които обичат Левски и баскетбола, да бъдат тук в събота, защото при липсата на ЦСКА Балкан е ЦСКА. Баскетболът и решението на господин Златев Лукойл да дойде в Левски е заради тях.<br/> <br/>На 15 февруари под надслов "Никога не ще останеш сам", публиката спаси Левски. От тези 11 хиляди поне 10% да дойдат в залата", призова Тити.</p>
      <p> </p>
    </article>
  </body>
</html>