<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/kolhapur/hurdles-agreed-demand-ten-percent-increase-attacks/"/>
    <meta property="og:site_name" content="Lokmat"/>
    <meta property="article:published_time" content="2019-11-15T08:01:06+00:00"/>
    <meta property="og:title" content="हमालांची दहा टक्के वाढीची मागणी अडत्यांकडून मान्य"/>
    <meta property="og:description" content="दरवर्षी दहा टक्के हमाली वाढीची हमालांची मागणी अडते व्यापाऱ्यांनी मान्य केल्याने संभाव्य गूळ सौदे बंद आंदोलनावर अखेर पडदा पडला. दरवाढ न दिल्यास आज, शुक्रवारपासून सौद्यांवर बहिष्कार टाकण्याचा निर्णय हमालांनी घेतला होता."/>
  </head>
  <body>
    <article>
      <h1>हमालांची दहा टक्के वाढीची मागणी अडत्यांकडून मान्य</h1>
      <h2>दरवर्षी दहा टक्के हमाली वाढीची हमालांची मागणी अडते व्यापाऱ्यांनी मान्य केल्याने संभाव्य गूळ सौदे बंद आंदोलनावर अखेर पडदा पडला. दरवाढ न दिल्यास आज, शुक्रवारपासून सौद्यांवर बहिष्कार टाकण्याचा निर्णय हमालांनी घेतला होता.</h2>
      <address><time datetime="2019-11-15T08:01:06+00:00">15 Nov 2019, 08:01</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>हमालांची दहा टक्के वाढीची मागणी अडत्यांकडून मान्य</b>
        </li>
        <li>
          <b>दोन्ही बाजूकडून तयार झालेला तणाव निवळला</b>
        </li>
      </ul>
      <p><a href="https://www.lokmat.com/topics/kolhapur/">कोल्हापूर</a> : दरवर्षी दहा टक्के हमाली वाढीची हमालांची मागणी अडते व्यापाऱ्यांनी मान्य केल्याने संभाव्य गूळ सौदे बंद आंदोलनावर अखेर पडदा पडला. दरवाढ न दिल्यास आज, शुक्रवारपासून सौद्यांवर बहिष्कार टाकण्याचा निर्णय हमालांनी घेतला होता.<br/><br/>परतीचा पाऊस थांबल्यानंतर गूळ हंगामाने वेग घेण्यास सुरुवात केली असतानाच हमाली वाढीवरून हमालांनी आंदोलनास्त्र उपसले होते. हमाली वाढीवरून अडते व हमाल यांच्यात जोरदार खडाजंगी झाल्याने सोमवारी दुपारपासून हमालांनी बाजार समितीतील व्यवहार पूर्णपणे ठप्प केले होते. मंगळवारी सौदेच निघाले नाहीत.<br/><br/>गुरुवारपर्यंत निर्णय न झाल्यास आजपासून बेमुदत बंदचा निर्णयही हमाल संघटनेने जाहीर केला होता.<br/>दरम्यान, बुधवारीच सभापती बाबासो लाड यांनी अडते व्यापारी व हमाल प्रतिनिधींना एकत्र बोलावून यातून मार्ग काढण्याच्या सूचना दिल्या होत्या. दोन्ही घटकांतील वादाची झळ शेतकऱ्यांना बसू नये म्हणून गूळ सौदे काढण्याचीही सूचना केली होती. त्यानुसार गुरुवारी सकाळी नेहमीप्रमाणे सौदे निघाले.</p>
      <p>सौदे संपल्यानंतर व्यापारी व हमाल यांच्या प्रतिनिधींनी सभापतींची भेट घेऊन यावर चर्चा केली. येथेही दोन्ही बाजूंकडून शेवटपर्यंत ताणले गेले; पण अखेर हमालांच्या मागणीनुसार आणि पूर्वी ठरलेल्या करारानुसार दहा टक्के दरवाढ देत असल्याचे व्यापाऱ्यांनी जाहीर केले. यानंतर दोन्ही बाजूकडून तयार झालेला तणाव निवळला.<br/> </p>
      <p> </p>
    </article>
  </body>
</html>