<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/markedsforing/2019/11/vil-smore-sponsorfesten-utover-hele-uka---sponsor--og-eventbransjen-er-i-stor-vekst/"/>
    <meta property="og:site_name" content="Kampanje"/>
    <meta property="article:published_time" content="2019-11-15T08:37:13+00:00"/>
    <meta property="og:title" content="Vil smøre sponsorfesten utover hele uka: - Sponsor- og eventbransjen er i stor vekst"/>
    <meta property="og:description" content="Samtidig fortsetter jakten etter ny leder der det nå er tre i finalen."/>
  </head>
  <body>
    <article>
      <h1>Vil smøre sponsorfesten utover hele uka: - Sponsor- og eventbransjen er i stor vekst</h1>
      <address>
        <time datetime="2019-11-15T08:37:13+00:00">15 Nov 2019, 08:37</time>
      </address>
      <p>
        <b>Samtidig fortsetter jakten etter ny leder der det nå er tre i finalen.</b>
      </p>
      <p>Sponsor- og eventforeningen har i alle år stelt i stand til fest med den store «Sponsor- og eventprisen». Nå vil styreleder <b>Gunnar G. Nybø</b> gjøre alt mye større.</p>
      <p>- Sponsor- og eventbransjen er i stor vekst, og behovet for endring og tilpasning i markedsføringsmiksen endrer seg. Vi har derfor bestemt oss for å utvide med åtte nye priser for å belyse mangfoldet som opplevelsesmarkedsføringen vil romme i fremtiden, sier Gunnar G. Nybø, styreleder i Sponsor- og eventforeningen.</p>
      <p>I dag kan Sponsor- og Eventforeningen avsløre at det skal kjempes om totalt 18 kategorier i «Sponsor- og Eventprisen» for 2020. De åtte nye prisene er: «Årets spire», «Årets brand activation», «Årets bruk av profil», «Årets roadshow», «Årets Messe/fagarrangemenet», «Årets arena», «Årets high five» og «Årets nyskapning.»</p>
      <p><b>Går fra dag til uke <br/></b>Men det stopper ikke der. I tillegg til å gå fra ti til 18 priskategorier ekspanderer Sponsor- og eventprisen fra dags- til ukesarrangement når prisarrangementet blir til Sponsor- og eventuka. I en melding fra foreningen heter det at «mangfoldet, bredden og helheten i opplevelsesmarkedsføring gjør også at Sponsor- og Eventforeningen velger å utvide den årlige bransjesamlingen fra én til fire dager.</p>
      <p>- Når det gjelder å fylle Sponsor- og eventuka med innhold er tanken at det i tillegg til arrangementer i foreningens regi vil være medlemmer og sponsorer som inviterer på ulike faglige møteplasser. Dette er foreløpig i planleggingsfasen, sier Nybø til Kampanje. </p>
      <p>Så langt er det satt ned en prosjektgruppe der <b>Tron Mathisen</b> i 6.sans, <b>Linda Eng Strand</b> i Norsk Tipping, <b>Ann Kristin Syversen</b> i Tine og<b> Stian Grøstad</b> i Gjensidige deltar sammen med daglig leder <b>Hege Mauroy.</b></p>
      <p><b>Jakter ny sjef </b><br/>Dette blir noe av det siste Mauroy gjør som leder av foreningen, da hun går av som sjef 31. desember i år.</p>
      <p>- Hvordan går det med jakten etter ny leder av Sponsor- og Eventforeningen?</p>
      <p>- Jeg kan bekrefte at vi har tre spennende kandidater som skal presentere seg i et annengangsintervju i morgen. Vi satser på å ha en ny daglig leder på plass i løpet av desember og senest 1.januar 2020. Vi kommer med mer konkret informasjon så snart vi har anledning til å bekrefte noe, sier Nybø.</p>
    </article>
  </body>
</html>