<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/skandalo-insider-trading-aperrifthi-i-aitisi-eggyisis-tou-tilemaxou-lavida/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T08:40:11+00:00"/>
    <meta property="og:title" content="Σκάνδαλο insider trading : Απερρίφθη η αίτηση εγγύησης του Τηλέμαχου Λαβίδα"/>
    <meta property="og:description" content="Κρατούμενος θα παραμείνει ο Τηλέμαχος Λαβίδας, ένα από τα έξι άτομα που κατηγορούνται για συμμετοχή σε ένα δίκτυο το οποίο αντλούσε εσωτερική πληροφόρηση από εταιρείες για κερδοσκοπικούς λόγους."/>
  </head>
  <body>
    <article>
      <h1>Σκάνδαλο insider trading : Απερρίφθη η αίτηση εγγύησης του Τηλέμαχου Λαβίδα</h1>
      <h2>Κρατούμενος θα παραμείνει ο Τηλέμαχος Λαβίδας, ένα από τα έξι άτομα που κατηγορούνται για συμμετοχή σε ένα δίκτυο το οποίο αντλούσε εσωτερική πληροφόρηση από εταιρείες για κερδοσκοπικούς λόγους.</h2>
      <address><time datetime="2019-11-15T08:40:11+00:00">15 Nov 2019, 08:40</time> by <a rel="author">ΤοΒΗΜΑ Team</a></address>
      <p>Κρατούμενος θα παραμείνει ο Τηλέμαχος Λαβίδας, ένα από τα έξι άτομα που κατηγορούνται για συμμετοχή στην υπόθεση insider trading σε ένα δίκτυο το οποίο αντλούσε εσωτερική πληροφόρηση από εταιρείες για κερδοσκοπικούς λόγους.</p>
      <p>Το δικαστήριο απέρριψε την πρόταση της πλευράς Λαβίδα για εγγύηση 25 εκατομμυρίων δολαρίων, η οποία θα διασφαλιζόταν από το πολυτελές διαμέρισμα του αξίας 11,2 εκατ. δολαρίων στο Upper East Side, όπου θα περιοριζόταν, με βραχιολάκι εξοπλισμένο με GPS, με την έγκυο σύζυγο και το 16 μηνών παιδί του. Την εγγύηση υπέγραφαν επίσης η μητέρα, η σύζυγος και τρεις αδελφές του και όλοι θα βρίσκονταν υπόλογοι εάν αποφάσιζε να εξαφανιστεί πριν την δίκη του τον Ιανουάριο. Έτσι ο Τηλέμαχος Λαβίδας μένει προσωρινά κρατούμενος.</p>
      <p>
        <a href="https://www.in.gr/2019/11/15/economy/ktimatologio-ksekinise-apostoli-email-se-ekatommyria-polites/">Κτηματολόγιο : Ξεκίνησε η αποστολή email σε εκατομμύρια πολίτες</a>
      </p>
      <p>Νέα αίτηση για εγγύηση κατέθεσε ο Τηλέμαχος Λαβίδας στα δικαστήρια της Νέας Υόρκης, καθώς σύμφωνα με την ανακοίνωση του δικηγόρου του Jonathan R. Streeter, η αίτηση εξετάσθηκε στις 14 Νοεμβρίου 2019 και απερρίφθη για λόγους που δεν είχαν σχέση με την ουσία της υπόθεσης.</p>
      <p>Συγκεκριμένα, όπως αναφέρει ο δικηγόρος:</p>
      <p>«Αναφορικά με την υπόθεση του κ. Τηλέμαχου Λαβίδα στα δικαστήρια της Νέας Υόρκης, μετά την ολοκλήρωση της παρουσίασης των σχετικών αποδεικτικών στοιχείων από τους δημόσιους κατήγορους, ο κ. Λαβίδας προχώρησε σε κατάθεση νέας αίτησης για εγγύηση στη βάση ότι δεδομένα που αφορούν την υπόθεση του έχουν αλλάξει σημαντικά.</p>
      <p>Από τα στοιχεία που παρουσίασαν οι δημόσιοι κατήγοροι, κατέστη σαφές ότι το αποδεικτικό υλικό στην υπόθεση εναντίον του είναι αδύναμο. Συγκεκριμένα δεν παρουσιάστηκε κάποιο στοιχείο που να τεκμηριώνει οποιαδήποτε μορφή επικοινωνίας γραπτής, ηλεκτρονικής, τηλεφωνικής ή άλλης μορφής μεταξύ του κ. Τηλέμαχου Λαβίδα και οποιουδήποτε άλλου προσώπου από όπου να προκύπτει ότι ο κ. Λαβίδας έλαβε ή παρείχε εμπιστευτικές πληροφορίες σε άλλο πρόσωπο.</p>
      <p>Επιπλέον, οι δημόσιοι κατήγοροι δεν εμφανίζουν μάρτυρα που να καταθέτει πως ο κ. Τηλέμαχος Λαβίδας αποκάλυψε εμπιστευτικές πληροφορίες, συμμετείχε σε παράνομο κύκλωμα ή αποκόμισε οφέλη.</p>
      <p>
        <a href="https://www.tovima.gr/2019/11/15/opinions/i-gianna-forologikos-katoikos-elladas/">Η Γιάννα φορολογικός κάτοικος Ελλάδας</a>
      </p>
    </article>
  </body>
</html>