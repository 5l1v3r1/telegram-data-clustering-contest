<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/venezia_acqua_alta_mose-6553554/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T08:16:00+00:00"/>
    <meta property="og:title" content="&quot;Inevitabile ultimare il Mose&quot;, dice Conte"/>
    <meta property="og:description" content="In un'intervista al Corriere il premier sottolinea che “il sindaco sarà nominato commissario in relazione allo stato di emergenza che abbiamo deliberato in Cdm&quot;"/>
  </head>
  <body>
    <article>
      <h1>"Inevitabile ultimare il Mose", dice Conte</h1>
      <h2>In un'intervista al Corriere il premier sottolinea che “il sindaco sarà nominato commissario in relazione allo stato di emergenza che abbiamo deliberato in Cdm"</h2>
      <address><time datetime="2019-11-15T08:16:00+00:00">15 Nov 2019, 08:16</time> by <a rel="author">AGI - Agenzia Giornalistica Italia</a></address>
      <p>Con ancora davanti agli occhi “la bellezza quasi struggente di una città unica al mondo e insieme i segni della <b>distruzione</b> causata dalla furia dell’acqua e dalla corrosività della salsedine”, in un’intervista al <b>Correre della Sera</b> il premier <b>Giuseppe Conte</b> annuncia che “il Il 26 novembre ho convocato un ‘<b>Comitatone’ interministeriale</b> per la <b>salvaguardia di Venezia</b>, nel corso del quale verrà discussa anche la <i>governance</i> per i problemi strutturali della città, come quello delle grandi navi e del <b>Mose</b>” e anticipa anche “il <b>sindaco</b> sarà nominato <b>commissario</b> in relazione allo stato di emergenza che ieri abbiamo deliberato in Cdm”.</p>
      <p>Dopo la nomina del <b>commissario del Mose</b>, nella figura di <b>Elisabetta Spitz</b>, già al Demanio, al quotidiano di via Solferino che fa notare che manca ancora la nomina del provveditore alle opere pubbliche che è la figura che si occupa dell’intera salvaguardia e tutela della laguna, il premier ribatte che “la ministra De Micheli ha terminato sette giorni fa l’interpello e fra qualche giorno deciderà sui risultati di questa procedura pubblica”.</p>
      <p>Mentre sui <b>fondi</b> da destinare a Venezia, Conte afferma che “per quanti fondi destinare a Venezia dopo lo stato di emergenza di queste ore attendiamo la puntuale ricognizione dei fabbisogni e degli interventi che il sindaco ci ha garantito farà nei prossimi giorni” e “quando avremo il quadro complessivo – aggiunge il premier – stanzieremo quanto necessario per le opere di ripristino, e con il ministro Franceschini anche per gli interventi sui beni culturali”.</p>
      <p>Ma Conte fa osservare che intanto “nel Consiglio dei ministri di ieri abbiamo deliberato lo <b>stato di emergenza</b> per la città e stanziato i <b>primi 20 milioni</b> per gli interventi più urgenti. Il prossimo passo sono gli indennizzi a privati e commercianti, poi i fondi per rifinanziare la legge speciale per Venezia”.</p>
      <p>E in un’altra intervista a <b>La Stampa</b> di Torino, il premier torna sulla necessità di <b>portare a termine</b> l’opera di ingegneria idraulica all’ingresso della laguna veneziana, affermando che “ultimare la realizzazione dell’opera è inevitabile. Ad oggi il Mose è realizzato al 90-93% circa, siamo alle battute finali e i fondi investiti sono tanti. Elementi questi che, insieme a una valutazione di interesse pubblico, rendono impensabile qualsiasi soluzione diversa”.</p>
      <p>Oggi, ha poi sottolineato il presidente del Consiglio, “stiamo facendo i conti con diverse emergenze, Venezia, l’ex Ilva, le tensioni commerciali, che richiedono una risposta corale del sistema Italia, a cui ho sempre fatto affidamento”.</p>
    </article>
  </body>
</html>