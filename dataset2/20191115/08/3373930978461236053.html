<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/seb-uppdrag-granskning-rapporterar-om-misstankt-penningtvatt-6978658"/>
    <meta property="og:site_name" content="Affärsvärlden"/>
    <meta property="article:published_time" content="2019-11-15T08:39:00+00:00"/>
    <meta property="og:title" content="SEB: Uppdrag Granskning rapporterar om misstänkt penningtvätt"/>
    <meta property="og:description" content="SEB har blivit kontaktade av Sveriges Televisions program Uppdrag Granskning, som uppger att de kommer att rapportera om misstänkt penningtvätt i Baltikum i ett kommande program. Uppdrag Granskning..."/>
  </head>
  <body>
    <article>
      <h1>SEB: Uppdrag Granskning rapporterar om misstänkt penningtvätt</h1>
      <address>
        <time datetime="2019-11-15T08:39:00+00:00">15 Nov 2019, 08:39</time>
      </address>
      <p>
        <b>SEB har blivit kontaktade av Sveriges Televisions program Uppdrag Granskning, som uppger att de kommer att rapportera om misstänkt penningtvätt i Baltikum i ett kommande program. Uppdrag Granskning uppger att de har material som inkluderar SEB.</b>
      </p>
      <p>Det framgår av ett pressmeddelande från banken.</p>
      <p>"SEB kommer att utvärdera de uppgifter som eventuellt framkommer i programmet och jämföra dessa med SEB:s egna analyser och historiskt hanterade ärenden", skriver banken.</p>
      <p>SEB har fått frågor från Sveriges Television, men har inte närmare information om innehållet. För att vara transparenta med marknaden väljer SEB att gå ut med denna information.</p>
      <p>"Om det skulle framkomma ny information som vi inte haft kännedom om sedan tidigare kommer SEB omedelbart att vidta åtgärder. SEB har ett stort ansvar när det gäller att upptäcka och rapportera misstänkt penningtvätt eller annan finansiell brottslighet till relevant finanspolis. Misstänkta transaktioner anmäls alltid och kan leda till avslutade kundrelationer", skriver banken.</p>
      <p>SEB uppger vidare att banken kontinuerligt gör egna analyser av sin verksamhet i såväl Baltikum som på andra marknader där SEB verkar, i syfte att förstå och bedöma riskerna för att utnyttjas för kriminell aktivitet.</p>
      <p>"SEB har under lång tid strävat efter att ha ändamålsenliga rutiner och processer för att motverka penningtvätt och annan finansiell brottslighet. Däremot kan vi inte, lika lite som någon annan bank, garantera att vi varken har blivit eller kommer att bli utnyttjade. Nya utmaningar och risker uppstår ständigt. Utvecklingen av SEB:s förebyggande arbete mot penningtvätt varken kan eller kommer därför att upphöra", heter det från banken.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fseb-uppdrag-granskning-rapporterar-om-misstankt-penningtvatt-6978658&amp;title=SEB%3A%20Uppdrag%20Granskning%20rapporterar%20om%20misst%C3%A4nkt%20penningtv%C3%A4tt&amp;description=SEB%20har%20blivit%20kontaktade%20av%20Sveriges%20Televisions%20program%20Uppdrag%20Granskning%2C%20som%20uppger%20att%20de%20kommer%20att%20rapportera%20om%20misst%C3%A4nkt%20penningtv%C3%A4tt%20i%20Baltikum%20i%20ett%20kommande%20program.%20Uppdrag%20Granskning%20uppger%20att%20de%20har%20material%20som%20inkluderar%20SEB.">Facebook</a>
        </li>
        <li>
          <a href="http://twitter.com/share?text=SEB%3A%20Uppdrag%20Granskning%20rapporterar%20om%20misst%C3%A4nkt%20penningtv%C3%A4tt&amp;url=https%3A%2F%2Fwww.affarsvarlden.se%2Fbors-ekonominyheter%2Fseb-uppdrag-granskning-rapporterar-om-misstankt-penningtvatt-6978658">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fseb-uppdrag-granskning-rapporterar-om-misstankt-penningtvatt-6978658&amp;title=SEB%3A%20Uppdrag%20Granskning%20rapporterar%20om%20misst%C3%A4nkt%20penningtv%C3%A4tt">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fseb-uppdrag-granskning-rapporterar-om-misstankt-penningtvatt-6978658&amp;title=SEB%3A%20Uppdrag%20Granskning%20rapporterar%20om%20misst%C3%A4nkt%20penningtv%C3%A4tt">Reddit</a>
        </li>
        <li>Mail</li>
      </ul>
    </article>
  </body>
</html>