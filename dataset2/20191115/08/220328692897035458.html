<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/menda-stoyanova-ne-samo-bolnichni-a-paket-ot-merki-406770.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T08:56:00+00:00"/>
    <meta property="og:title" content="Менда Стоянова: Не само болнични, а пакет от мерки"/>
    <meta property="og:description" content="За нас е изключително важно да завършим мандата си, защото икономиката в България върви добре, каза шефката на бюджетната комисия"/>
  </head>
  <body>
    <article>
      <h1>Менда Стоянова: Не само болнични, а пакет от мерки</h1>
      <address><time datetime="2019-11-15T08:56:00+00:00">15 Nov 2019, 08:56</time> by <a rel="author">Редактори, кадър Нова тв</a></address>
      <p>В чътвъртък имаше дълъг коалиционен съвет с премиера Бойко Борисов, който по-късно се разшири с изпълнителната комисия. Това, което днес изваждате като новина, е частта за болничните, но има още 3-4 неща. Всъщност ние предлагаме пакет от няколко мерки, около който се обединихме. Нашите коалиционни партньори от "Обединени патриоти" са ги записали в тяхната си програма. Има за тези мерки следа и в правителствената програма. Те настояваха сега – в средата, или към края на мандата да се види реализацията на част от тези мерки. Това заяви в ефира на нова телевизия председателката на комисията по бюджет и финанси Менда Стоянова.</p>
      <p>„Напоследък се говори, че коалицията не е стабилна и няма да издържи. За нас е изключително важно да завършим мандата си, защото икономиката в България върви добре. Започват и трябва да бъдат довършени много строежи и проекти, важни за хората и държавата неща. Ако се спрем на икономиката, виждате ръст в доходите. Това трябва да продължи, трябва да има стабилно правителство. Трябва и нашите коалиционни партньори да получат удовлетворение. Това беше тяхно искане. Ако беше наше искане, вероятно щяхте да го видите в бюджета, още при внасянето му от правителството. Ние се обединяваме около тези неща”, каза тя.</p>
      <p>„Това беше предложение, което изкристализира в резултат на един анализ, направен от работодателите за рязкото повишаване на болничните в последните години. Ясни сигнали, че става дума за злоупотреби в една голяма част от тях. Преди години, когато въведохме първите три дни да се плащат от работодателя, една от целите беше да се реши този проблем чрез контрол от работодателя върху своите работници. Това явно не се получи. Ефектът го няма. Ако го плаща НОИ, го плащаме всички ние. Сега искаме да разделим отговорността между работодателя и този, който ползва болничните, когато те растат неимоверно много. Искам да изясня, че изключение от правилото ще бъдат болничните за отглеждане на дете. Както и за болничните при трудова злополука. Ако има такава, то е ясно, че болничните не са фалшиви”, обясни Стоянова.</p>
      <p>„Проблемът с фалшивите болнични е голям. С инвалидните пенсии също има голям проблем. Има го, но само с контрол нещата не се решават. Данъчните контролират, но в основата на това да се събират приходи, е доброволното плащане. Контролът е само допълнителна мярка. В закона трябва да има текстове, които да те принуждават да го спазваш доброволно”, смята депутатката.</p>
      <p>„Трудно се доказват тези неща, особено когато става въпрос за здравето на човек. Надявам се, че ще има два ефекта. Единият ефект ще бъде икономия от болничните, които плаща НОИ след третия ден, защото ще има ефект на общо намаляване на болничните. Такъв ще има, убедена съм, и разчитаме на такъв. Вторият ще се получи при работодателите, които така или иначе плащат една маса за работна заплата и голяма част от нея отива за болнични. Ако там хората работят, нормално е да се повишат средствата за работна заплата, тъй като ще се повиши производството. Разбирам работодателите, които са в ситуация работниците да не дойдат на работа, защото са си взели болничен. Провалят се процеси. Тази мярка е направена с тази цел - да се спрат злоупотребите”, каза още Стоянова.</p>
    </article>
  </body>
</html>