<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232040/"/>
    <meta property="og:site_name" content="Українська правда"/>
    <meta property="article:published_time" content="2019-11-15T08:41:13+00:00"/>
    <meta property="og:title" content="Геращенко просить покарати &quot;слуг народу&quot; зарплатою за запізнення"/>
    <meta property="og:description" content="Народний депутат “Європейської солідарності” Ірина Геращенко: Всі “старі”, як вони на називають, депутати прийшли вчасно. Рівно о 10-й тут були діти, уряд, “Європейська солідарність”, “Голос”, “Батьківщина”, позафракційні, “За майбутнє” і “Опозиційна платформа – За життя”. 25 хвилин ми всі чекали “слуг”, щоб розпочалася робота парламенту. Ми просимо сьогодні вирахувати гроші з зарплати всіх слух і перерахувати її на ЮНІСЕФ, на дитячі потреби“."/>
  </head>
  <body>
    <article>
      <h1>Геращенко просить покарати "слуг народу" зарплатою за запізнення</h1>
      <address>
        <time datetime="2019-11-15T08:41:13+00:00">15 Nov 2019, 08:41</time>
      </address>
      <p>Народний депутат "Європейської солідарності" Ірина Геращенко дорікнула представникам фракції "Слуга народу" за запізнення на засідання парламенту і пропонує вирахувати з їхньої зарплати за це.</p>
      <p><b>Джерело</b>:  пленарне засідання Верховної Ради, на яке прийшли й діти</p>
      <p><b>Пряма мова Геращенко:</b> "Дорогі школярі, дозвольте вибачитися перед вами за спікера Верховної Ради, за парламент – що ви 25 хвилин чекали на ваш виступ. І я хочу також перед урядом вибачитися, що ви прийшли на годину уряду і чекали так само "слуг" 25 хвилин.</p>
      <p>Хочу нагадати, що "слуги" прийняли закон, за яким рівно о 10-й ранку має починатися реєстрація шляхом натискання зеленої кнопочки.</p>
      <p>Всі "старі", як вони на називають, депутати прийшли вчасно. Рівно о 10-й тут були діти, уряд, "Європейська солідарність", "Голос", "Батьківщина", позафракційні, "За майбутнє" і "Опозиційна платформа – За життя". 25 хвилин ми всі чекали "слуг", щоб розпочалася робота парламенту.</p>
      <p>Ми просимо сьогодні вирахувати гроші з зарплати всіх "слуг" і перерахувати її на ЮНІСЕФ, на дитячі потреби".</p>
      <p>Голова Верховної Ради<b> Дмитро Разумков</b> погодився: "Я думаю, що так: треба починати ходити на роботу вчасно. І я радий, що деякі народні депутати це вже роблять. Шановні колеги, незважаючи на "корки" (затори – ред.), проблеми у місті Києві треба раніше приїжджати на роботу".</p>
      <p><b>Деталі: </b>На початку засідання з трибуни виступила школярка Лідія Давидова, адже 20 листопада відзначатиметься 30-річчя Конвенції з прав дитини.</p>
      <p>Після цього в парламенті почалася "година уряду", слово взяла міністр охорони здоров'я Зоряна Скалецька.</p>
      <p>Верховна Рада 9 скликання регулярно починає роботу з запізненням на 10-15 хвилин.</p>
      <footer>Олена Рощенко, УП</footer>
      <related>
        <a href="https://www.pravda.com.ua/news/2019/11/15/7232036/"/>
        <a href="https://www.pravda.com.ua/news/2019/11/15/7232017/"/>
        <a href="https://www.pravda.com.ua/news/2019/11/15/7232005/"/>
      </related>
    </article>
  </body>
</html>