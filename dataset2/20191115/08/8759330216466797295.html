<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903809/engelse-rel-krijgt-vervolg-sterling-verdedigt-uitgefloten-rivaal-gomez.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T08:45:00+00:00"/>
    <meta property="og:title" content="Engelse rel krijgt vervolg: Sterling verdedigt uitgefloten 'rivaal' Gomez"/>
    <meta property="og:description" content="Het opstootje tussen Joe Gomez en Raheem Sterling houdt de gemoederen bezig in Engeland. De verdediger van Liverpool was donderdag op Wembley de gebeten hond bij de Engelse fans tijdens het EK-kwalificatieduel met Montenegro. Dat tot onvrede van Sterling."/>
  </head>
  <body>
    <article>
      <h1>Engelse rel krijgt vervolg: Sterling verdedigt uitgefloten 'rivaal' Gomez</h1>
      <address>
        <time datetime="2019-11-15T08:45:00+00:00">15 Nov 2019, 08:45</time>
      </address>
      <p>
        <b>Het opstootje tussen Joe Gomez en Raheem Sterling houdt de gemoederen bezig in Engeland. De verdediger van Liverpool was donderdag op Wembley de gebeten hond bij de Engelse fans tijdens het EK-kwalificatieduel met Montenegro. Dat tot onvrede van Sterling.</b>
      </p>
      <p>De aanvaller van Manchester City kreeg het tijdens de Premier League-topper tegen Liverpool met Gomez aan de stok. Die ruzie zette zich voort bij de selectie van <i>The Three Lions</i>, waarna bondscoach Gareth Southgate geen andere mogelijkheid zag dan Sterling te schorsen voor het treffen met Montenegro.</p>
      <p>Een deel van de fans koos donderdag echter de zijde van Sterling. Gomez viel twintig minuten voor tijd in voor Mason Mount en werd uitgefloten door het publiek. 'Ik wilde de zaak laten rusten, maar vanavond voel ik me genoodzaakt om toch iets te zeggen', reageert Sterling op Twitter. 'Het was voor mij moeilijk om te zien dat mijn teamgenoot werd uitgejouwd voor iets wat mijn fout was.'</p>
      <p>'Joe heeft helemaal niets fout gedaan', benadrukt Sterling. 'Als ik zie dat iemand zo hard werkt - zeker na zo'n moeilijke week - en dan wordt uitgefloten als hij erin komt, dan vind ik dat fout. Ik heb de volle verantwoordelijkheid genomen en de consequenties geaccepteerd. Voor mijn gevoel moest ik dit zeggen.'</p>
      <p>Ook Southgate hekelt de supporters die Gomez uitfloten. "Ik ben enorm teleurgsteld", stelt de bondscoach. "Joe heeft helemaal niets misdaan, maar geen enkele speler van Engeland die dat shirt draagt, zou zo behandeld moeten worden. Alle spelers zijn zeer teleurgesteld."</p>
      <figure>
        <iframe data-src="https://twitter.com/sterling7/status/1195102866148659200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>