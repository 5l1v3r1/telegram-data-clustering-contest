<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-byli-lepsi-ale-sance-na-euro-stale-zije-pise-kosovsky-tisk/1821325?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T08:52:00+00:00"/>
    <meta property="og:title" content="Češi byli lepší, ale šance na Euro stále žije, píše kosovský tisk"/>
    <meta property="og:description" content="Priština - Nehráli jsme svoji hru, česká reprezentace zvítězila zaslouženě, šance na postup na Euro 2020 ale stále žije, shoduje se kosovský tisk po kvalifikačním utkání v Plzni, v němž fotbalisté Kosova podlehli 1:2."/>
  </head>
  <body>
    <article>
      <h1>Češi byli lepší, ale šance na Euro stále žije, píše kosovský tisk</h1>
      <address><time datetime="2019-11-15T08:52:00+00:00">15 Nov 2019, 08:52</time> by <a rel="author" href="http://www.ctk.cz/" target="_blank">ČTK</a></address>
      <p>Priština - Nehráli jsme svoji hru, česká reprezentace zvítězila zaslouženě, šance na postup na Euro 2020 ale stále žije, shoduje se kosovský tisk po kvalifikačním utkání v Plzni, v němž fotbalisté Kosova podlehli 1:2.</p>
      <slideshow>
        <figure>
          <img src="https://i3.cn.cz/6/1573769217_P201911141354201.jpg"/>
        </figure>
        <figure>
          <img src="https://i3.cn.cz/6/1573767832_P201911141330201.jpg"/>
        </figure>
        <figure>
          <img src="https://i3.cn.cz/6/1573767673_P201911141327201.jpg"/>
        </figure>
        <figure>
          <img src="https://i3.cn.cz/6/1573766944_P201911141310901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Kosovo prohrálo bitvu, nikoliv válku," píše deník Telegrafi o stále existující možnosti kvalifikovat se na mistrovství Evropy z jarního play off Ligy národů, v němž půjde o čtyři postupová místa.</p>
      <p>Záložník Valon Berisha uvedl, že utkání bylo nejslabší, jaké Kosovo dosud v kvalifikaci odehrálo. "Předvedli jsme jen 50 procent svého potenciálu, výsledek mohl být mnohem lepší," prohlásil Berisha.</p>
      <p>Podle deníku Koha Ditore může Kosovo cítit zklamání z předvedené hry, nikoliv z výsledku. "Tým bojoval, ale nedokázali jsme hrát svoji hru. Hráli jsme proti silnému týmu a musíme uznat, že byl lepší," řekl švýcarský kouč Kosova Bernard Challandes.</p>
      <p>"Všichni víme a řekli jsme si to i navzájem, že to nebyla naše hra a umíme zahrát lépe. Po vstřeleném gólu jsme sahali po svém snu, ale nevěřili jsme vlastním očím, jak špatně jsme pak hráli," uvedl kapitán Amir Rrahmani.</p>
      <p>I kosovská média jsou zajedno, že český tým podal přesvědčivý výkon a jeho vítězství bylo zasloužené. "Byli jsme si vědomi agresivity Čechů. Věděli jsme, že nás budou napadat od první minuty. Dělali jsme, co jsme mohli, abychom před brankou uspěli. Česko má ale skvělé hráče," řekl podle deníku Zëri střelec jediné kosovské branky Atdhe Nuhiu.</p>
      <p>List Gazeta Express si všímá také nefotbalového momentu před úvodním hvizdem, kdy čeští fanoušci při kosovské hymně rozvinuli srbské vlajky. Pozornosti deníku neunikl ani drobný incident, při němž byli před zápasem českými a srbskými chuligány napadeni v plzeňské restauraci kosovští fanoušci. Jeden utrpěl lehká zranění.</p>
      <p>Přes všeobecný pocit zklamání vyjadřovali kosovští politici národnímu týmu podporu. List Bota Sot publikoval jejich vzkazy na sociálních sítích: "I když ani jeden nezvítězil, naše dva národní týmy, Kosova a Albánie, které spojují naše hodnoty, nám ze hřiště poskytly silné a nezapomenutelné emoce." Albánie ve své skupině pouze remizovala s Andorrou 2:2.</p>
      <p>Podobně se vyjádřil bývalý předseda parlamentu Kadri Veseli: "Tihle kluci nám všem ukázali ducha a mimořádné odhodlání a přinesli nám v této době pocity, na které nikdy nezapomeneme," uvedl s tím, že sen historického postupu na Euro stále trvá.</p>
    </article>
  </body>
</html>