<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/qantas-aereo-londra-sydney/"/>
    <meta property="og:site_name" content="Il Post"/>
    <meta property="article:published_time" content="2019-11-15T08:52:25+00:00"/>
    <meta property="og:title" content="La compagnia aerea australiana Qantas ha completato un volo di prova di 19 ore tra Londra e Sydney"/>
    <meta property="og:description" content="La compagnia aerea australiana Qantas ha completato un volo di prova di 19 ore e 19 minuti tra Londra e Sydney, con un aereo Boeing 787-9 Dreamliner che trasportava solo 40 persone, tra passeggeri, piloti e personale di bordo. Si è trattato di un esperimento della tratta commerciale più lunga di sempre. Il Boeing"/>
  </head>
  <body>
    <article>
      <h1>La compagnia aerea australiana Qantas ha completato un volo di prova di 19 ore tra Londra e Sydney</h1>
      <address>
        <time datetime="2019-11-15T08:52:25+00:00">15 Nov 2019, 08:52</time>
      </address>
      <p>La compagnia aerea australiana Qantas <a href="https://www.theguardian.com/business/2019/nov/15/qantas-london-sydney-flight-touches-down-after-19-hours">ha completato</a> un volo di prova di 19 ore e 19 minuti tra Londra e Sydney, con un aereo Boeing 787-9 Dreamliner che trasportava solo 40 persone, tra passeggeri, piloti e personale di bordo. Si è trattato di un esperimento della tratta commerciale più lunga di sempre. Il Boeing 787-9 Dreamliner era decollato giovedì mattina dal Regno Unito, ora locale, ed è poi atterrato a Sydney venerdì a ora di pranzo: «Abbiamo visto l’alba due volte» ha detto il direttore esecutivo di Qantas, Alan Joyce.</p>
      <p>Un 787-9 Dreamliner può trasportare fino a 300 persone, ma se al completo, tra passeggeri e valigie, non avrebbe potuto coprire una tratta così lunga senza fare rifornimento. Durante la prova, al momento dell’atterraggio aveva ancora carburante sufficiente per circa un’altra ora e 45 minuti. Il primo aereo a coprire questa tratta senza mai fermarsi fu un Boeing 747-400 nell’agosto del 1989, che però trasportava soltanto l’equipaggio; ora l’aereo è conservato in un museo. A ottobre, Qantas <a href="https://www.ilpost.it/2019/10/20/qantas-ha-completato-un-volo-di-prova-di-19-ore-tra-new-york-e-sydney/">aveva completato</a> un volo di prova di 19 ore da New York a Sydney, una tratta di 1.600 chilometri più breve.</p>
      <p>Durante il volo i passeggeri sono stati sottoposti a una serie di test. I dati raccolti faranno parte delle informazioni che Qantas utilizzerà per chiedere alle autorità australiane il permesso di introdurre i collegamenti di andata e ritorno Londra-Sydney, ma anche New York-Sydney, entro il 2022.</p>
      <blockquote>
        <a href="https://www.ilpost.it/2019/10/21/volo-new-york-sydney-qantas-19-ore/">Come si sopravvive a un volo non stop di 19 ore</a>
      </blockquote>
    </article>
  </body>
</html>