<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/millionsuksess-for-disney/71818337"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T08:51:55+00:00"/>
    <meta property="og:title" content="Millionsuksess for Disney+"/>
    <meta property="og:description" content="Flere enn 10 millioner har skaffet seg tilgang til strømmetjenesten, men lanseringen var preget av store tekniske problemer."/>
  </head>
  <body>
    <article>
      <h1>Millionsuksess for Disney+</h1>
      <h2>Flere enn 10 millioner har skaffet seg tilgang til strømmetjenesten, men lanseringen var preget av store tekniske problemer.</h2>
      <address><time datetime="2019-11-15T08:51:55+00:00">15 Nov 2019, 08:51</time> by <a rel="author">Johannes Fjeld</a></address>
      <p>Allerede ett døgn etter at Disney+ ble lansert i USA, hadde strømmetjenesten svimlende 10 millioner abonnenter. Dette melder selskapet selv, ifølge blant annet <a href="https://variety.com/2019/digital/news/disney-says-disney-plus-has-over-10-million-signups-1203403515/">Variety</a>.</p>
      <p>Walt Disney Company publiserte tallene onsdag 13. november, og kaller pågangen «ekstraordinær».</p>
      <p>
        <b>Suksessen kommer på tross av at tjenesten opplevde omfattende tekniske problemer.</b>
      </p>
      <p>Ifølge <a href="https://www.independent.co.uk/life-style/gadgets-and-tech/news/disney-plus-down-not-working-error-mickey-mouse-close-app-a9199956.html">The Independent</a> opplevde flere brukere å ikke kunne se annet enn et bilde av Mikke Mus mot en blå skjerm. En feilmelding ba dem lukke og åpne appen på nytt. De fulgte Mikkes instruksjoner, men fikk bare opp nye feilmeldinger.</p>
      <figure>
        <img src="https://dbstatic.no/71818582.jpg?imageId=71818582&amp;width=1024&amp;height=615"/>
        <figcaption><b>PÅGANG:</b> Mer enn 10 millioner brukere har opprettet profil på strømmetjenesten Disney+. Foto: AP Photo / Steven Senne / NTB scanpix Vis mer</figcaption>
      </figure>
      <h3>Gikk glipp av premiere</h3>
      <p>Dette innebar at flere ikke fikk med seg premieren på den lenge etterlengtede Star Wars-serien «The Mandalorian». I serien spiller Pedro Pascal, kjent fra serier som HBOs «Game of Thrones» og Netflix' «Narcos», en bekjempet dusørjeger i Star Wars-universet.</p>
      <p>
        <b>Problemene preget tjenesten i flere timer etter lanseringen.</b>
      </p>
      <p>Den britiske avisa bemerker at liknende problemer preget lanseringen av strømmetjenesten Apple TV+.</p>
      <p><a href="https://www.businessinsider.com/disney-plus-crashing-having-technical-issues-on-launch-day-2019-11?r=US&amp;IR=T">Business Insider</a> skriver at også de opplevde tekniske problemer da de testet strømmetjenesten.</p>
      <p>- Den første episoden av «The Mandalorian» lagget til tider, og iPhone-appen krasjet, skriver nettstedet. Videre skriver de at de fikk en feilmelding der Disney-figuren «Rive-Ralf» ba dem prøve igjen seinere.</p>
      <p>Disney mener selv at problemene skyldes den store pågangen.</p>
      <p>Analytikere anslo ifølge Variety at strømmetjenesten ville samle oppunder 8 millioner abonnenter innen utgangen av 2019.</p>
      <p>Det må nevnes at tjenesten tilbyr en sju dagers gratis prøveperiode, og at dette trolig bidrar til det høye antallet abonnenter.</p>
      <p>Flere av abonnentene hadde også benyttet seg av muligheten til å forhåndsbestille flere uker i forveien.</p>
      <h3>Store ambisjoner</h3>
      <p>Selv spår Disney at tjenesten vil ha mellom 60 og 90 millioner abonnenter over hele verden innen 2024, med rundt en tredjedel av dem i USA.</p>
      <p>Disney+ er for øyeblikket tilgjengelig i USA, Nederland og Canada. 19. november lanseres den i Australia, New Zealand og Puerto Rico. Deretter kommer den til England, Frankrike, Tyskland, Italia og Spania til neste år.</p>
      <p>
        <b>- Disney+ er planlagt for norgeslansering tidlig neste år. Jeg har ikke mer informajson enn det på nåværende tidspunkt, sier </b>
        <b>sier PR-ansvarlig Cathrine Kanck-Vårdal i Disney Norge til Dagbladet.</b>
      </p>
      <p>Strømmetjenesten gir abonnentene tilgang til rundt 500 filmer og 7500 episoder av programmer knyttet til merkevarer som Disney, Pixar, Marvel, Star Wars, National Geographic. Mye av det er innhold produsert spesielt for tjenesten.</p>
      <p>Selskapet planlegger å investere i overkant av en milliard dollar i å produsere nytt innhold eksklusivt til tjenesten. Innen 2024 vil budsjettet nærme seg 2,5 milliard dollar.</p>
      <h3>«Rasisme-advarsel »</h3>
      <p>Tallene kommer kort tid etter nyheten om at strømmetjenesten utstyrer mange av de gamle Disney-tegnefilmene med en advarsel.</p>
      <p>«Dette programmet er presentert slik det opprinnelig ble laget», heter det i begynnelsen av filmene, og videre:</p>
      <p>
        <b>«Det kan inneholde kulturelt utdaterte framstillinger».</b>
      </p>
      <p>Blant filmene som kommer med en slik advarsel er gamle og velkjente klassikere som «Fantasia», «Lady og Landstrykeren», «Jungelboken» og «Dumbo».</p>
      <p>
        <b>Alle disse filmene har tidligere vært kritisert for rasistiske framstillinger.</b>
      </p>
      <p>Filmen «Lady og Landstrykeren» viser for eksempel en sang av to siamesiske katter, som det har blitt hevdet at forsterker fordommer om mennesker fra Asia.</p>
      <p>Om det vil komme en liknende advarsel på Disney-klassikerne når strømmetjenesten lanseres i Norge tidlig neste år, er ikke kjent.</p>
      <p>
        <b>Dagbladet har vært i kontakt med PR -ansvarlig for Disney Norge, Cathrine Kanck-Vårdal. Hun hadde ingen kommentar om advarslene.</b>
      </p>
    </article>
  </body>
</html>