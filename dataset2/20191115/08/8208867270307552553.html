<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/15/news/alibaba_la_sfida_cinese_via_alla_seconda_ipo_a_hong_kong-241157348/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T08:56:00+00:00"/>
    <meta property="og:title" content="Alibaba, la sfida cinese: via alla seconda Ipo a Hong Kong"/>
    <meta property="og:description" content="Nonostante i disordini, il gigante dell'e-commerce punta a una maxi operazione da 12,5 miliardi"/>
  </head>
  <body>
    <article>
      <h1>Alibaba, la sfida cinese: via alla seconda Ipo a Hong Kong</h1>
      <h2>Nonostante i disordini, il gigante dell'e-commerce punta a una maxi operazione da 12,5 miliardi</h2>
      <address>
        <time datetime="2019-11-15T08:56:00+00:00">15 Nov 2019, 08:56</time>
      </address>
      <p><b>MILANO </b>- Alibaba fa sul serio e ci riprova <a href="https://www.repubblica.it/economia/finanza/2019/11/08/news/alibaba_punta_al_bis_di_borse_dalla_quotazione_ad_hong_kong_vuole_10-15_miliardi-240578347/">con una seconda quotazione</a>, sfidando la propria capacità di sfondare record e anche il periodo turbolento che sta vivendo Hong Kong, la Piazza finanziaria sulla quale ha deciso di lanciare la sua Ipo.<br/><br/>In un comunicato il gruppo fondato dal miliardario Jack Ma ha reso noto che offrirà fino a 575 milioni di azioni agli investitori dell'ex protettorato britannico al prezzo unitario massimo di 188 dollari di Hong Kong, per un totale di 13,8 miliardi di dollari, circa 12,5 miliardi di euro. "Il futuro di Hong Kong è luminoso - ha detto il presidente del gruppo Daniel Zhang. Negli ultimi anni abbiamo visto molte incoraggianti riforme  sul mercato dei capitali locale, nonostante i cambiamenti in atto restiamo fiduciosi". Il colosso tecnologico cinese ha un passato su cui può fare affidamento: nel 2014 ha infatti debuttato a Wall Street raccogliendo la cifra record di 25 miliardi di dollari, dopo aver già preso in considerazione l'isola nel 2013 ma avendo poi preferito sbarcare negli Usa.<br/><br/>Il debutto è previsto per il prossimo 26 novembre e potrebbe rappresentar la più consistente offerta sul mercato di Hong Kong da circa nove anni. L'offerta inizierà oggi alle 9 ora locale e si chiuderà alle 12 di mercoledì 20 novembre.<br/><br/>Secondo alcuni osservatori, dietro la mossa di Alibaba ci sarebbe un chiaro messaggio di Pechino (per quanto sia una società privata) sulla ferma volontà di riportare la tranquillità nella ex colonia britannica e sul suo mercato finanziario.<br/> </p>
    </article>
  </body>
</html>