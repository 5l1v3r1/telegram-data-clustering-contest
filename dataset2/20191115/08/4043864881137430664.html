<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232038/"/>
    <meta property="og:site_name" content="Українська правда"/>
    <meta property="article:published_time" content="2019-11-15T08:39:00+00:00"/>
    <meta property="og:title" content="Кредит банку Бахматюка: суд не арештував Писарука"/>
    <meta property="og:description" content="Вищий антикорупційний суд визначив для експершого заступника Нацбанку Олександра Писарука, підозрюваного у заволодінні 1,2 млрд грн стабілізаційного кредиту, наданого Національним банком України ПАТ “ВіЕйБі Банк”, запобіжний захід у вигляді застави у 5 мільйонів гривень."/>
  </head>
  <body>
    <article>
      <h1>Кредит банку Бахматюка: суд не арештував Писарука</h1>
      <address>
        <time datetime="2019-11-15T08:39:00+00:00">15 Nov 2019, 08:39</time>
      </address>
      <p>Вищий антикорупційний суд визначив для експершого заступника Нацбанку Олександра Писарука, підозрюваного у заволодінні 1,2 млрд грн стабілізаційного кредиту, наданого Національним банком України ПАТ "ВіЕйБі Банк", запобіжний захід у вигляді застави у 5 мільйонів гривень. </p>
      <p><b>Джерело:</b> засідання ВАКС</p>
      <p><b>Пряма мова судді Катерини Широкої: </b>"Застосувати до підозрюваного Писарука запобіжний захід у вигляді застави у розмірі 5 мільйонів гривень". </p>
      <figure>
        <img src="https://img.pravda.com/images/doc/3/e/3ead354-pysaruk.jpg"/>
        <figcaption>Писарук з адвокатами<cite>Скриншот з відеотрансляції ВАКС</cite></figcaption>
      </figure>
      <p><b>Деталі:</b> Суддя зачитала резолютивну частину рішення. У Писарука є 5 днів, щоб внести заставу. Також експосадовець НБУ має носити електронний браслет.</p>
      <p>Сторона обвинувачення вважала за необхідне застосувати до підозрюваного Писарука найбільш суворий запобіжний захід – тримання під вартою на 60 днів, або визначити розмір застави у 30 мільйонів гривень.</p>
      <p>Таке клопотання прокурор обґрунтовував тим, що Писарук може переховуватись від органів досудового розслідування, може втекти закордон з метою уникнення кримінальної відповідальності і знищувати докази.</p>
      <p><b>Адвокат Катерина Гупало</b> називала підозру Писаруку "повністю необґрунтованою". Захист вважав достатнім запобіжного заходом особисте зобов’язання.</p>
      <p>Писарука хотіли взяти на поруки 14 осіб. Серед них – глава НБУ Яків Смолій, заступники глави НБУ: Катерина Рожкова, Олег Чурій, Дмитро Сологуб, Роман Борисенко; ексглава "Райффайзен Банку" Володимир Лавренчук, голова інвестфонду Dragon Capital Томаш Фіала, член наглядової ради "Фармак" Філя Жебровська, експрезидент "Київстару" Петро Чернишов, депутат Київради Сергій Гусовський, голова правління банку "Авангард" Світлана Корчинська, ексчлен правління ВТБ банку Ірина Туровцова, президент Американської торговельної палати в України Андрій Гундер. </p>
      <figure>
        <img src="https://img.pravda.com/images/doc/c/e/ceeb2ea-rozhkova2.jpg"/>
        <figcaption> Катерина Рожкова, Володимир Лавренчук, Олександр Писарук і Томаш Фіала перед засіданням ВАКС 14 листопада <cite>Фото з Facebook рожкової </cite></figcaption>
      </figure>
      <p>Сам Писарук розповів, що кілька років тому, під час його роботи в МВФ, з ним зв’язувалося НАБУ, і вони близько 2 годин по відеозв’язку говорили щодо цієї справи про стабілізаційний кредит. За словами Писарука, у той час він не мав навіть статусу свідка, але відповів на всі питання НАБУ, і що після цієї розмови декілька років нічого не відбувалося.</p>
      <p>Суддя запитувала Писарука, чи має він постійне місце проживання за кордоном і чи має візу до США. Підозрюваний пояснив, що співробітники МВФ мають спеціальний статус проживання у США, що у його паспорті є віза, але в ній написано, що з моменту звільнення з МВФ в’їхати по ній до США він не може. </p>
      <p>Писарук також додав, що у нього є тимчасова (до лютого 2020 року) резиденція у Португалії.</p>
      <p>Він також наголосив, що після роботи в МВФ прийняв рішення повернутися в Україну і очолити "Раффайзен банк".</p>
      <p><b>Що було раніше:</b> 11 листопада Національне антикорупційне бюро та Спеціалізована антикорупційна прокуратура 11 листопада <a href="https://www.pravda.com.ua/news/2019/11/11/7231667/">затримали 7 осіб</a>, яких підозрюють у заволодінні 1,2 мільярда гривень стабілізаційного кредиту, наданого у 2014 році Національним банком України ПАТ "ВіЕйБі Банк".</p>
      <p>Серед затриманих – <b>Олександр Писарук</b>, який у 2014-2015 роках працював першим заступником голови Нацбанку Валерії Гонтарєвої і відповідав за банківський нагляд.</p>
      <p>12 листопада суд обрав запобіжний захід у вигляді арешту із правом внесення 15 мільйонів гривень застави колишній директорці генерального департаменту банківського нагляду НБУ <a href="https://www.pravda.com.ua/news/2019/11/13/7231821/">Аллі Шульзі</a>.</p>
      <p>13 листопада ВАКС відправив під цілодобовий домашній арешт ексвиконувача обов’язків начальника управління НБУ по Києву та Київській області <a href="https://www.pravda.com.ua/news/2019/11/13/7231826/">Миколу Каленського</a> в справі про привласнення стабілізаційного кредиту для "VAB Банку".</p>
      <p>13 листопада НАБУ повідомило власнику VAB Банку <a href="https://www.pravda.com.ua/news/2019/11/13/7231841/">Олегу Бахматюку</a> та ексголові правління фінустанови Денису Мальцеву про підозру у заволодінні 1,2 млрд грн стабілізаційного кредиту, наданого Нацбанком.</p>
      <p>
        <b>Знати більше: </b>
        <i>
          <b><a href="https://www.epravda.com.ua/publications/2019/04/3/646559/?fbclid=IwAR1ErZCtffMiiE0VTwDq77YTuOJi2X1Ch0Kja_n8zvxQBZm2P2GLigfpJMQ">Як одним підписом зруйнувати справу проти Бахматюка на 1,2 мільярда</a> </b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтаревої та банкірів бізнесмена</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>У жовтні 2014 року Нацбанк виділив "ВіЕйБі Банку" стабілізаційний кредит на суму 1,2 млрд грн. ВіЕйБі належав власнику аграрного холдингу "Укрлендфармінг" Олегу Бахматюку.</li>
        <li>В листопаді 2014 року НБУ визнав банк неплатоспроможним і ввів тимчасову адміністрацію. Рішення про ліквідацію фінустанови ухвалене в березні 2015 року.</li>
        <li>НАБУ почало розслідувати справу Бахматюка в жовтні 2016 року.</li>
        <li>Коли слідчі вийшли на фінішну пряму, генпрокурор Юрій Луценко вирішив <a href="https://www.epravda.com.ua/news/2019/04/3/646663/">віддати справу в поліцію</a>. </li>
        <li>Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і <a href="https://www.epravda.com.ua/news/2019/04/3/646674/">були затоплені</a>.</li>
        <li>12 листопада власник аграрного холдингу "Укрлендфармінг" <a href="https://www.pravda.com.ua/news/2019/11/12/7231693/">Олег Бахматюк</a> заявив, що планує повернутися в Україну і пропонує поетапно погасити 8 мільярдів гривень боргів належним йому і виведених з ринку банків VAB Банк і "Фінансова ініціатива" і внести 500 мільйонів гривень гарантійного внеску.</li>
      </ul>
      <footer>Ірина Балачук, Альона Мазуренко, УП</footer>
      <related>
        <a href="https://www.epravda.com.ua/news/2019/11/14/653716/"/>
        <a href="https://www.epravda.com.ua/news/2019/11/14/653708/?fbclid=IwAR09ucgLJgHhn7LgLPPTOYxx1bJomZEvMtV92Btb3m5uLDJsVMUo8hKlvYk"/>
        <a href="https://www.pravda.com.ua/news/2019/11/13/7231841/"/>
      </related>
    </article>
  </body>
</html>