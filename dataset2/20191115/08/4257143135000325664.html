<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/15/fel-a-megtorlastol-a-brutalisan-osszevert-no"/>
    <meta property="og:site_name" content="infostart"/>
    <meta property="article:published_time" content="2019-11-15T08:23:00+00:00"/>
    <meta property="og:title" content="Fél a megtorlástól a brutálisan összevert nő"/>
    <meta property="og:description" content="A bántalmazott Orosz Bernadett még nem tudott megnyugodni."/>
  </head>
  <body>
    <article>
      <h1>Fél a megtorlástól a brutálisan összevert nő</h1>
      <address><time datetime="2019-11-15T08:23:00+00:00">15 Nov 2019, 08:23</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/bunugyek/2019/11/15/megszolalt-az-ugyeszseg-a-brutalisan-megvert-no-ugyeben"/>
        <a href="https://infostart.hu/bulvar/2019/11/16/uj-reszletek-a-brutalisan-megvert-no-ugyeben"/>
      </related>
      <h3>A bántalmazott Orosz Bernadett még nem tudott megnyugodni.</h3>
      <p>Szombaton vertek meg egy nőt brutálisan egy szállón. Az áldozat osztotta meg a képeket magáról, a fotók bejárták a sajtót. A miskolci nőnek a bántalmazástól a felismerhetetlenségig eltorzult az arca. A rendőrök először elengedték a gyanúsított férfit a kihallgatás után, a bántalmazott nő távoltartási kérelmét és személyi védelmét pedig elutasították. <a href="https://infostart.hu/bunugyek/2019/11/13/fordulat-a-brutalisan-osszevert-no-ugyeben">Később azonban a Pásztói Rendőrkapitányság büntetőeljárás keretében mégis kezdeményezte</a> az ügyészségen a férfi távol tartásának elrendelését.</p>
      <blockquote>„Nem mondhatom, hogy megkönnyebbültem volna ettől.</blockquote>
      <p>Szerintem így még inkább megtorlásra számíthatok. Ez ezzel jár, ezzel tisztában vagyok. Viszont így már sarokba szorítva érezheti magát, neki már minden mindegy” - mondta Orosz Bernadett az <a href="https://rtl.hu/rtlklub/hirek/bantalmazott-asszony-egy-darab-papir-nem-biztos-hogy-megovhatna-minket">RTL Híradónak.</a></p>
      <p>A hatgyerekes miskolci nő mégsem tudott megnyugodni, úgy véli egy lakhely- vagy településelhagyási tilalom, vagy őrizetbevétel lenne indokoltabb, mert nem hiszi, hogy egy darab papír megóvhatná őket.</p>
      <p>Arról is beszélt, hogy a médiafigyelem nélkül szerinte ezt az eredményt se tudta volna elérni, és továbbra se lépett volna a rendőrség.</p>
      <blockquote>„Amíg vér nem folyik, addig nem lép a rendőrség vagy a hatóság.</blockquote>
      <p>Az én esetem bizonyítja, hogy folyt vér bőven.”</p>
      <p>A nő elmondta azt is, hogy mikor nyugodna meg.</p>
      <p>„Nagyon örülnék annak, ha minél hamarabb lezárulna az eljárás, hogy végre nyugodtan lehessen élni, különös tekintettel a gyermekeimre gondolok. A lelki felépülés nyilván csak azután fog tudni megkezdődni.”</p>
    </article>
  </body>
</html>