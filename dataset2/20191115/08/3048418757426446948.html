<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/15/briefje-van-jan-aan-tunahan-kuzu-2/"/>
    <meta property="og:site_name" content="ThePostOnline"/>
    <meta property="article:published_time" content="2019-11-15T08:31:00+00:00"/>
    <meta property="og:title" content="BRIEFJE VAN JAN – Aan Tunahan Kuzu"/>
    <meta property="og:description" content="&quot;Onze jongens&quot;, noemde u de militairen die in Irak 70 burgerdoden veroorzaakten zelfs..."/>
  </head>
  <body>
    <article>
      <h1>BRIEFJE VAN JAN – Aan Tunahan Kuzu</h1>
      <h2>"Onze jongens", noemde u de militairen die in Irak 70 burgerdoden veroorzaakten zelfs...</h2>
      <address><time datetime="2019-11-15T08:31:00+00:00">15 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste meneer Kuzu,</p>
      <p>Ik raad iedereen die wil weten welk gif Diederik Samsom destijds als PvdA-leider de Tweede Kamer heeft binnengehaald aan de uitzending van Pauw terug te kijken.</p>
      <p>U was daar te gast om te reflecteren op de eerste vijf jaar van uw partij Denk.</p>
      <p>Voor wie geen tijd heeft om de volle <a href="https://www.bnnvara.nl/pauw/videos/525220"><b>19 minuten en 29 seconden</b></a> terug te kijken, vat ik het even samen.</p>
      <p>U zei: “Jeanine Hennis is een moordenaar.”</p>
      <p>Ik kan het ook langer samenvatten, maar dat is wat u feitelijk zei.</p>
      <p>U zei dat uw collega Selcuk Öztürk de piloten die de bommen dropten die in 2015 zo’n 70 burgerslachtoffers maakten in Irak niet van ‘moord’ had moeten beschuldigen.</p>
      <p>Want niet zij waren, maar de minister was verantwoordelijk voor die doden.</p>
      <p>En de minister was toen: <a href="https://www.briefjevanjan.nl/aan-jeanine-hennis-plasschaert-3/"><b>Jeanine Hennis-Plasschaert van de VVD</b></a>, tegenwoordig Speciaal Vertegenwoordiger van de Secretaris-Generaal van de Verenigde Naties in… Irak.</p>
      <p>U verpakte het in een mooi verhaal over het warmbloedige temperament van uw collega, u toonde zich heel erg bereid om met militairen en veteranen (“Onze jongens”, noemde u ze zelfs) in gesprek te gaan om duidelijk te maken dat hén geen moord te verwijten viel, maar ondertussen plantte u wel het zaadje.</p>
      <p>Het zaadje dat in no time vertaald zal worden in het Arabisch.</p>
      <p>Het zaadje dat verspreid zal worden over de wereld.</p>
      <p>Het zaadje dat in de Arabische wereld in het algemeen en Hennis’ nieuwe woonland Irak in het bijzonder in vruchtbare bodem zal landen.</p>
      <p>Héél subtiel bracht u met dat ene zinnetje (“…niet de militairen, maar de minister…”) het leven van Hennis in gevaar.</p>
      <p>Nu vroeg ik me af, zuiver hypothetisch natuurlijk: als een ‘soldaat’ van Allah met een 72-maagdenwens op basis van de uitzending van Pauw een bomgordel aantrekt onder zijn jurk, en hij neemt Hennis mee de lucht in, is de man met de bomgordel dan de moordenaar?</p>
      <p>
        <a href="https://tinyurl.com/achwatismoordenwatispech">
          <b>Of bent u het?</b>
        </a>
      </p>
      <p>Ik ben er vrij zeker van dat u dan snel verwijst naar de soldaat.</p>
      <p>Groet,</p>
      <p>JanD</p>
      <p>PS. <a href="https://tinyurl.com/mensenzoalskuzu"><b>Ik zie dat er steeds meer mensen zoals u komen in ons land :-)</b></a></p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>.</i>
        </b>
      </p>
      <figure>
        <video src="https://tpo.nl/wp-content/uploads/2019/11/backme.gif" autoplay="" loop=""/>
      </figure>
    </article>
  </body>
</html>