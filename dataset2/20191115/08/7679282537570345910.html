<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-devi-da-became-mla-in-1980-after-spending-only-24-thousand-rupees-2850273.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T08:56:05+00:00"/>
    <meta property="og:title" content="अतीत के झरोखे से: मात्र 24 हजार रुपये खर्च कर 1980 में विधायक बन गये थे देवी दा"/>
    <meta property="og:description" content="आज चुनाव लड़ने का खर्च लाखों रुपये हुआ करता है पर एक दौर वह भी था जब प्रत्याशी सिर्फ 24 हजार रुपये में पूरे चुनाव का खर्च निकाल लिया करते थे। ऐसे ही मितव्ययी नेता थे सीपीआई के देवी दा।   वर्ष..."/>
  </head>
  <body>
    <article>
      <h1>अतीत के झरोखे से: मात्र 24 हजार रुपये खर्च कर 1980 में विधायक बन गये थे देवी दा</h1>
      <address><time datetime="2019-11-15T08:56:05+00:00">15 Nov 2019, 08:56</time> by <a rel="author">बहरागोड़ा, संवाददाता</a></address>
      <p>आज चुनाव लड़ने का खर्च लाखों रुपये हुआ करता है पर एक दौर वह भी था जब प्रत्याशी सिर्फ 24 हजार रुपये में पूरे चुनाव का खर्च निकाल लिया करते थे। ऐसे ही मितव्ययी नेता थे सीपीआई के देवी दा।<br/> <br/>वर्ष 1980, 1985, 1990 और 1995 में लगातार चार बार बहरागोड़ा विधानसभा क्षेत्र से सीपीआई उम्मीदवार के रूप में देवी दा विधायक बने। स्वच्छ छवि के धनी और सादगी से परिपूर्ण सीपीआई नेता देवी पदो उपाध्याय ने आज की राजनीति पर हैरानी जताते हुए बताया कि 1980 में मात्र 24 हजार रुपये के खर्च से वे समर्पित कैडरों की बदौलत विधायक बने थे। मगर आज के चुनाव में पैसा पानी की तरह बहाया जाता है।</p>
      <p>बहरागोड़ा प्रखंड की साकरा पंचायत के गम्हरिया स्थित अपने आवास पर अस्वस्थता की स्थिति में भी चुनाव पर बातचीत करते हुए उनकी आंखें चमक उठीं। उन्होंने कहा कि तब आज की तरह संसाधन नहीं थे। राजनीति में काफी संघर्ष करना पड़ता था। पार्टी के कैडर समर्पित भाव से निस्वार्थ काम करते थे। यही कारण है कि वे लगातार चार बार विधायक चुने गए।<br/> <br/>साल 1980 में कैडरों द्वारा संग्रह किए गए 24 हजार रुपए खर्च हुए थे। तब चुनाव में पैसों का खेल नहीं होता था। प्रचार में तामझाम भी नहीं होता था। पार्टी कैडर साइकिल से या फिर पैदल ही चुनाव का प्रचार करते थे। मतदान के दिन बूथों पर दो बंडल बीड़ी एक माचिस और खैनी भेज दी  जाती थी। कैडरों को खाने के लिए मुढ़ी और घुघनी दिया जाता था।</p>
      <p><b>सीपीआई छोड़ना बड़ी भूल</b><br/>देवी पदो उपाध्याय उर्फ देवी दा अपनी जिंदगी के एक अफसोस को ताउम्र नहीं भूल पाए। उसी का जिक्र करते हुए बताया कि वर्ष 2000 में  सीपीआई को छोड़ना मेरे राजनीतिक जीवन की सबसे बड़ी भूल थी। इसका मलाल मुझे जीवन पर्यंत रहेगा। अपने ही लोगों द्वारा मेरे बारे में गलत प्रचार करने की प्रतिक्रिया में मैंने पार्टी छोड़ी थी। इसका मुझे दुख रहेगा कि मैंने अपने हाथों बनाए हुए घर को छोड़ दिया। <br/>वर्ष 2000 में सीपीआई छोड़कर देवी दा ने कांग्रेस उम्मीदवार के रूप में चुनाव लड़ा पर वह चुनाव हार गए। उसके बाद उन्होंने फिर कभी चुनाव नहीं लड़ा।<br/> </p>
    </article>
  </body>
</html>