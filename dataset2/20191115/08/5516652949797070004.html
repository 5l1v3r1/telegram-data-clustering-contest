<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425891/katethese-sthn-anakritria-h-syzygos-toy-dolofonhthentos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T08:50:01+00:00"/>
    <meta property="og:title" content="Κατέθεσε στην ανακρίτρια η σύζυγος του δολοφονηθέντος"/>
    <meta property="og:description" content="Ενώπιον της ανακρίτριας Ρόδου βρέθηκε χθες και κατέθεσε η σύζυγός του 43χρονου από την Κρητηνία που δολοφονήθηκε από 46χρονο σε ερημική περιοχή στον Έμπωνα της Ρόδου."/>
  </head>
  <body>
    <article>
      <h1>Κατέθεσε στην ανακρίτρια η σύζυγος του δολοφονηθέντος</h1>
      <h2>Προέβη παράλληλα και σε δήλωση παράστασης πολιτικής αγωγής</h2>
      <address>
        <time datetime="2019-11-15T08:50:01+00:00">15 Nov 2019, 08:50</time>
      </address>
      <p>
        <b>Ενώπιον της ανακρίτριας Ρόδου βρέθηκε χθες και κατέθεσε η σύζυγός του 43χρονου από την Κρητηνία που δολοφονήθηκε από 46χρονο σε ερημική περιοχή στον Έμπωνα της Ρόδου.</b>
      </p>
      <p>Η 42χρονη συνοδευόμενοι από τους συνηγόρους της κ.κ. Ιωάννη Ιωαννίδη και Στέλιο Κιουρτζή προέβη και σε δήλωση παράστασης πολιτικής αγωγής στην υπόθεση.</p>
      <p>Σύμφωνα με πληροφορίες, η σύζυγός του 43χρονου επανέλαβε στην ανακρίτρια Ρόδου αυτά που είχε δηλώσει και προανακριτικά, ότι δηλαδή ο σύζυγος της με τον 46χρονο είχαν εμπορικές δοσοληψίες καθώς αρκετές φορές προμήθευε το δράστη με λιαστές ντομάτες και σταφύλια. Από αυτές τις συναλλαγές είχε δημιουργηθεί ένα χρέος ύψους 450 ευρώ του 46χρονου προς το θύμα. Η 42χρονη είπε πως ο σύζυγός της έπασχε από σοβαρή ασθένεια και προκειμένου να μην πονάει έκανε χρήση ναρκωτικών ουσιών. Από αυτά τα ναρκωτικά ορισμένες φορές «κερνούσε» και τον 46χρονο.</p>
      <p>Την ημέρα του τραγικού συμβάντος, η σύζυγος είπε πως ο άνδρας της την ενημέρωσε ότι είχε ραντεβού με τον 46χρονο για να του δώσει τα χρήματα που του χρωστούσε. Έκτοτε δεν τον ξαναείδε. Καθώς περνούσε η ώρα και ο 43χρονος δεν εμφανιζόταν, άρχισε – όπως είπε – να τον καλεί στα κινητά του τηλέφωνα αλλά και αυτά έδειχναν απενεργοποιημένα. Η 42χρονη φέρεται να κατέθεσε επίσης ότι είχε ακούσει φήμες, σύμφωνα με τις οποίες ο 46χρονος διέδιδε στο χωριό ότι κινούνταν με την καραμπίνα του γιατί ήθελε να σκοτώσει τον 43χρονο, ενώ και μία άλλη φορά που θύμα και θύτης είχαν τηλεφωνική συνομιλία την οποία άκουσε η 42χρονη, ο άνδρας της είπε απευθυνόμενος προς το δράστη: «Και τι θα με σκοτώσεις για 400 ευρώ»;</p>
      <p><b>Την προσεχή εβδομάδα η ιατροδικαστική εξέταση</b><br/>Στο μεταξύ, σύμφωνα με τις ίδιες πληροφορίες, την επόμενη εβδομάδα αναμένεται να εκδοθεί το επίσημο πόρισμα της ιατροδικαστικής εξέτασης του 43χρονου. Από αυτό θα ξεκαθαριστεί και ο ακριβής αριθμός των τραυμάτων που έφερε το θύμα, ο τρόπος θανάτου του κ.α.</p>
      <p>Οι μέχρι τώρα εκτιμήσεις του ιατροδικαστή κάνουν λόγο για πολλαπλά τραύματα από πολλαπλούς τραυματισμούς.</p>
      <p>Υπενθυμίζεται πως όλα ξεκίνησαν περίπου 5.15 το απόγευμα της Τετάρτης 6 Νοεμβρίου 2019, όταν ο 43χρονος που βρίσκονταν στο σπίτι του στην Κρητηνία, είπε στη σύζυγό του ότι θα πάει μέχρι τον Έμπωνα όπου έχει ένα ραντεβού και θα επιστρέψει σύντομα. Πράγματι ο 43χρονος επιχειρηματίας μπήκε στο αυτοκίνητό του και ξεκίνησε για το διπλανό χωριό.</p>
      <p>Οι δύο άνδρες συναντήθηκαν στο 3ο χιλιόμετρο της επαρχιακής οδού Έμπωνα – Σιαννών σε ένα αγροτικό δρόμο. Εκεί τον περίμενε ο 46χρονος έχοντας μαζί του και μία κυνηγετική καραμπίνα.</p>
      <p>Με αυτήν πυροβόλησε τρεις- τέσσερις φορές τον 43χρονο στην κοιλιακή χώρα, στο λαιμό, στο κεφάλι και στα πλευρά, από κοντινή απόσταση!<br/>Στη συνέχεια ο δράστης πήρε την κυνηγετική καραμπίνα με την οποία έκοψε το νήμα της ζωής του 43χρονου και αφού την έβαλε μέσα σε μία σακούλα που χρησιμοποιούν για τα λιπάσματα, την πέταξε σε απόσταση περίπου 8 χιλιομέτρων από το σημείο του εγκλήματος, στο δρόμο προς Αρταμίτη και Άγιο Ισίδωρο. Ακολούθως ο 46χρονος πήρε και τα δύο κινητά τηλέφωνα του θύματος και τα πέταξε σε απόσταση περίπου ενός χιλιομέτρου σε δασική περιοχή, και επέστρεψε σπίτι του!</p>
      <p>Καθώς οι ώρες περνούσαν και ο 43χρονος δεν επέστρεφε, η σύζυγός του δήλωσε το απόγευμα στις 7 Νοεμβρίου 2019, την εξαφάνιση του 43χρονου στην αστυνομία. Η ίδια ενημέρωσε τους αστυνομικούς και για το ραντεβού που θα είχε ο σύζυγός της με τον 46χρονο στον Έμπωνα προκειμένου να διευθετήσουν οικονομικές διαφορές που είχαν σε εκκρεμότητα, όπως είπε.<br/>Άμεσα αστυνομικοί του Τμήματος Ιαλυσού σε συνεργασία με την Υποδιεύθυνση Ασφαλείας Ρόδου άρχισαν να κάνουν έρευνες στην ευρύτερη περιοχή με σκοπό τον εντοπισμό του 43χρονου. Μάλιστα είχε γίνει σχετική ενημέρωση για κινητοποίηση και στα μέλη του Κυνηγετικού Συλλόγου Ρόδου.</p>
      <p>Αργά το βράδυ, οι αστυνομικοί παρουσία δικαστικού λειτουργού έκαναν έρευνα στο σπίτι του 46χρονου όπου βρέθηκαν, μεταξύ άλλων και κατασχέθηκαν:<br/>• 2 κυνηγετικά όπλα, χωρίς αδεία κατοχής</p>
      <p>• πτυσσόμενη ράβδος (γκλοπ)</p>
      <p>• 2 αστεράκια (τύπου νίτζα)</p>
      <p>• τσεκούρι με ξύλινη λαβή μήκους 41 εκατοστά</p>
      <p>• ξύλινη χειρολαβή με ενσωματωμένη σ’ αυτή μεταλλική λάμα μήκους 20 εκατοστών.</p>
      <p>• 43 φυσίγγια κυνηγετικού όπλου διαφόρων διαμετρημάτων.</p>
      <p>Ο 46χρονος προσήχθη στην Υποδιεύθυνση Ασφαλείας Ρόδου και εξεταζόμενος από τους αστυνομικούς, «έσπασε» και ομολόγησε την αποτρόπαια πράξη του! Ο 46χρονος περίγραψε με λεπτομέρειες την πράξη του, υποδεικνύοντας το σημείο της ανθρωποκτονίας στους αστυνομικούς, ενώ υπέδειξε και το χώρο όπου είχε πετάξει το όπλο του εγκλήματος και τα κινητά τηλέφωνα του θύματος τα οποία και εντοπίστηκαν. Σε ό,τι αφορά τον 43χρονο βρέθηκε καθισμένος στη θέση του οδηγού μέσα στο όχημά του με τραύματα σε αρκετά σημεία του σώματός του. Στο σημείο κλήθηκε και μετέβη Ιατροδικαστής και πραγματοποιήθηκε αυτοψία, εξερεύνηση και επιστημονική διερεύνηση του χώρου από Αξιωματικούς της Υποδιεύθυνσης Ασφαλείας Ρόδου και κλιμάκιο του Γραφείου Εγκληματολογικών Ερευνών της Α’ Διεύθυνσης Αστυνομίας Δωδεκανήσου.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425800/stelios-kioyrtzhs-gia-th-dolofonia-sth-rodo-htan-promelethmeno-to-egklhma"/>
        <a href="https://www.rodiaki.gr/article/425622/na-rixthei-apleto-fws-sth-dolofonia-toy-43xronoy-zhtoyn-oi-syggeneis-toy"/>
        <a href="https://www.rodiaki.gr/article/425429/h-epishmh-anakoinwsh-ths-astynomias-gia-th-dolofonia-sth-rodo"/>
        <a href="https://www.rodiaki.gr/article/425421/agrio-egklhma-sth-rodo-edwsan-ranteboy-se-dasikh-perioxh-kai-ton-ektelese"/>
      </related>
    </article>
  </body>
</html>