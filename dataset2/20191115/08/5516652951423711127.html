<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425890/isxyrh-broxoptwsh-sth-rodo-xwris-eytyxws-polla-problhmata"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T08:20:01+00:00"/>
    <meta property="og:title" content="Ισχυρή βροχόπτωση στη Ρόδο χωρίς ευτυχώς πολλά προβλήματα"/>
    <meta property="og:description" content="Σχεδόν … «ανώδυνο» ήταν το πέρασμα της «Βικτώριας» από την περιοχή μας καθώς τα προβλήματα που σημειώθηκαν ήταν μικρής έκτασης και αντιμετωπίστηκαν άμεσα από τους αρμόδιους φορείς και υπηρεσίες!"/>
  </head>
  <body>
    <article>
      <h1>Ισχυρή βροχόπτωση στη Ρόδο χωρίς ευτυχώς πολλά προβλήματα</h1>
      <address>
        <time datetime="2019-11-15T08:20:01+00:00">15 Nov 2019, 08:20</time>
      </address>
      <p>
        <b>Σχεδόν … «ανώδυνο» ήταν το πέρασμα της «Βικτώριας» από την περιοχή μας καθώς τα προβλήματα που σημειώθηκαν ήταν μικρής έκτασης και αντιμετωπίστηκαν άμεσα από τους αρμόδιους φορείς και υπηρεσίες!</b>
      </p>
      <p>Στο αποτέλεσμα αυτό συνετέλεσε και το γεγονός ότι είχε γίνει και κατάλληλη προετοιμασία για την αντιμετώπιση των έντονων καιρικών φαινομένων που επικράτησαν από προχθές το βράδυ έως και χθες το πρωί στο νησί της Ρόδου. Ισχυρές βροχοπτώσεις σε όλο το νησί που έφεραν μεγάλο όγκο νερού, συνεχόμενοι και μεγάλης έντασης κεραυνοί αλλά και αστραπές που έκαναν τη νύκτα … μέρα, ήταν ορισμένα από τα χαρακτηριστικά της κακοκαιρίας. Τα ποτάμια για ακόμα μία φορά πλημμύρισαν μέσα σε ελάχιστο χρονικό διάστημα, μεταφέροντας στο πέρασμά τους φερτά υλικά αλλά και λάσπη.</p>
      <p>Όλοι όμως φάνηκε ότι ήταν καλύτερα προετοιμασμένοι και σε γενικές γραμμές το νησί «άντεξε» με μικροπροβλήματα.<br/>Πιο συγκεκριμένα, το δίκτυο ηλεκτροδότησης του νησιού μας άντεξε αυτή τη φορά, παρά τη σφοδρότητα της κακοκαιρίας, αφού δεν υπήρξαν γενικευμένες διακοπές του ρεύματος, χωρίς αυτό να σημαίνει ότι δεν υπήρξαν και περιοχές όπως Αφάντου, Αρχάγγελο, Ασκληπιείο και Καλυθιές καθώς και ένα μέρος του οικισμού της Παστίδας που έμειναν εν μέρει (κάποιες τάσεις) ή εξ ολοκλήρου για αρκετές ώρες χωρίς ρεύμα.</p>
      <p>Μάλιστα ειδικά για τον οικισμό στ’ Αφάντου που βρίσκεται επί της Ρόδου – Λίνδου υπήρξαν καταγγελίες στη «Ροδιακή» ότι μέχρι χθες το μεσημέρι, δεν είχε επανέλθει το ηλεκτρικό στην περιοχή αυτή.</p>
      <p>Το ίδιο συνέβη και στον Αρχάγγελο όπου από νωρίς χθες το πρωί έπεσε κεραυνός στα αντλιοστάσια με αποτέλεσμα να καταστραφούν τα πάντα και έτσι να είναι αδύνατη η ηλεκτροδότηση του χωριού.</p>
      <p><b>«Ήμασταν προετοιμασμένοι»</b><br/>Μεγάλες ποσότητες νερού έπεσαν εξαιτίας της χθεσινής κακοκαιρίας στο βόρειο τρίγωνο του νησιού και κυρίως στ’ Αφάντου, χωρίς όμως αυτή τη φορά – ευτυχώς- να προκληθούν τα προβλήματα που είχαμε την προηγούμενη.</p>
      <p>«Ήμασταν καλά προετοιμασμένοι» δήλωσε μιλώντας στη «Ροδιακή» ο Αντιδήμαρχος της Δημοτικής Ενότητας Αφάντου και Πεταλούδων κ. Τάσος Σπανός, ο οποίος είπε πως άνοιξαν για δεύτερη φορά τον «Πρασιανό» ποταμό ο οποίος έχει προκαλέσει στο παρελθόν (πρόσφατο και παλαιότερα) μεγάλες πλημμύρες, ενώ στην περιοχή «Καλάμι» (είναι η περιοχή που στις αρχές του μήνα είχαν παρασυρθεί τα αυτοκίνητα) με μηχανήματα του Δήμου έγινε διάνοιξη του ρέματος, γεγονός που βοήθησε αρκετά στην αντιμετώπιση της όλης κατάστασης χθες. Επίσης ειδική μέριμνα λήφθηκε για τα γεφύρια της περιοχής, ωστόσο για ακόμα μία φορά καταστράφηκαν σχεδόν στην πλειονότητα τους οι αγροτικοί δρόμοι, οι οποίοι και σύμφωνα με τον κ. Σπανό, θα φτιαχτούν για τρίτη φορά. Ο μεγάλος όγκος νερού όπως ήταν φυσικό μετέφερε ποσότητες λάσπης στους δρόμους τ’ Αφάντου και έτσι χθες από νωρίς το πρωί τα συνεργεία του Δήμου βρίσκονταν επί ποδός για τους σχετικούς καθαρισμούς αλλά και την αντιμετώπιση των όποιων προβλημάτων εντόπιζαν.</p>
      <p>Γενικότερα στο νησί δεν υπήρξαν σοβαρά προβλήματα με μικρές κατολισθήσεις να καταγράφονται στο δρόμο Ανατολικών Ακτών – Αεροδρομίου και συγκεκριμένα στο ύψος της επιχείρησης «Σιφωνιού» εκεί ένας επαρχιακός δρόμος που οδηγεί σε επιχειρήσεις της περιοχής έχει υποστεί καθίζηση με αποτέλεσμα να «φύγει» το μισό οδόστρωμα.</p>
      <p>Αλλά και επί της Ρόδου – Καμείρου ο όγκος της βροχής, παρέσυρε στους δρόμους πέτρες, χώμα και λάσπη, δημιουργώντας έτσι προβλήματα στην κίνηση των οχημάτων, προβλήματα όμως που αντιμετωπίστηκαν άμεσα.<br/>Η Πυροσβεστική Υπηρεσία αν και μαζί με υπηρεσίες του δήμου Ρόδου και της Περιφέρειας Νοτίου Αιγαίου καθώς επίσης και εθελοντές, βρίσκονταν από νωρίς σε πλήρη επιφυλακή προκειμένου να παρέμβουν όπου χρειάζεται, εντούτοις κατά τη διάρκεια της νύκτας αλλά και χθες το πρωί δεν δέχτηκε κάποια κλήση.</p>
    </article>
  </body>
</html>