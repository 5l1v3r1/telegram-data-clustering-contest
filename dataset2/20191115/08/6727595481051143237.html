<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/other-petitions-which-considers-with-sabarimala-review-petitions289.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T08:07:00+00:00"/>
    <meta property="og:title" content="ശബരിമലയ്‌ക്കൊപ്പം ഏഴംഗ ബെഞ്ച് ഇനി പരിഗണിക്കുന്നതു മൂന്നു സമുദായങ്ങളിലെ കേസുകള്‍; അവയുടെ നിലവിലെ അവസ്ഥ ഇങ്ങനെയാണ്"/>
    <meta property="og:description" content="Dipak Misra Muslim Women India National News Ranjan Gogoi Sabarimala Women Entry Supreme Court India ന്യൂദല്‍ഹി: മതപരമായ വിശ്വാസങ്ങളെ സംബന്ധിച്ചു കോടതിക്ക് ഇടപെടുന്നതിനെക"/>
  </head>
  <body>
    <article>
      <h1>ശബരിമലയ്‌ക്കൊപ്പം ഏഴംഗ ബെഞ്ച് ഇനി പരിഗണിക്കുന്നതു മൂന്നു സമുദായങ്ങളിലെ കേസുകള്‍; അവയുടെ നിലവിലെ അവസ്ഥ ഇങ്ങനെയാണ്</h1>
      <address><time datetime="2019-11-15T08:07:00+00:00">15 Nov 2019, 08:07</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മതപരമായ വിശ്വാസങ്ങളെ സംബന്ധിച്ചു കോടതിക്ക് ഇടപെടുന്നതിനെക്കുറിച്ച് ഉയര്‍ന്ന ചോദ്യങ്ങള്‍ക്ക് ഏഴംഗ ബെഞ്ചില്‍ നിന്ന് ഉത്തരങ്ങള്‍ കിട്ടിയതിനു ശേഷമേ ശബരിമല കേസിലെ പുനഃപരിശോധനാ ഹരജികള്‍ സുപ്രീംകോടതി പരിശോധിക്കൂ. ശബരിമല കേസിനോടൊപ്പം ഏഴംഗ ബെഞ്ച് പരിശോധിക്കുന്ന മറ്റു മൂന്നു സമുദായങ്ങളിലെ കേസുകളില്‍ക്കൂടിയുണ്ട്.</p>
      <p>പാഴ്‌സി, ദാവൂദി ബോറ, മുസ്‌ലിം സമുദായങ്ങളിലെ കേസുകളാണ് ഏഴംഗ ബെഞ്ചിന്റെ പരിഗണനയ്ക്കു വിട്ടിട്ടുള്ളത്. ആ കേസുകള്‍ ഇങ്ങനെയാണ്:</p>
      <p>
        <b>1) മറ്റൊരു മതസ്ഥനെ വിവാഹം ചെയ്ത പാഴ്‌സി സ്ത്രീ, വിവാഹത്തിനൊപ്പം ഭര്‍ത്താവിന്റെ മതത്തിലേക്കു പരിവര്‍ത്തിതയാകുമോ? അവര്‍ക്ക് പാഴ്‌സി ആരാധനാലയത്തില്‍ പ്രവേശനവിലക്കുണ്ടാകുമോ?</b>
      </p>
      <p>ഹരജി നല്‍കിയത് ഗുജറാത്തിലെ വല്‍സാദ് സ്വദേശി ഗൂല്‍രൊഖ് ഗുപ്തയാണ്. 2012 ജൂണ്‍ 28-നാണ് കേസിനു പ്രത്യേകാനുമതി ഹരജി ലഭിക്കുന്നത്. പിതാവിന്റെ സംസ്‌കാര ശ്രുശ്രൂഷയില്‍ പങ്കെടുക്കാന്‍ പാഴ്‌സി പ്രാര്‍ഥനാ ഹാളില്‍ പ്രവേശിക്കുന്നതിന് അനുമതി ചോദിച്ചുള്ള ഹരജി ഗുജറാത്ത് ഹൈക്കോടതി തള്ളിയിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഹരജിക്കാരി വിവാഹത്തോടെ ഭര്‍ത്താവിന്റെ മതത്തിലേക്കു മാറിയെന്നാണു കോടതി വിലയിരുത്തിയത്. നടപടി പ്രത്യേക വിവാഹ നിയമത്തിന്റെയും ഭരണഘടനാപരമായ മൗലികാവകാശങ്ങളുടെയും ലംഘനമാണെന്നു ഹരജിക്കാരി കോടതിയില്‍ വാദിച്ചു.</p>
      <related>
        <a href="https://www.doolnews.com/hareesh-vasudevan-on-sabarimala-verdict.html?utm_source=doolnews&amp;utm_medium=related"/>
      </related>
      <p>തുടര്‍ന്ന് സുപ്രീംകോടതിയില്‍ കേസ് വന്നതിനു ശേഷം ഹരജിക്കാരിക്കു പാഴ്‌സി പ്രാര്‍ഥനാ ഹാളില്‍ പ്രവേശിക്കുന്നതിന് അനുമതി ലഭിച്ചു. ഒത്തുതീര്‍പ്പിന്റെ അടിസ്ഥാനത്തിലായിരുന്നു അത്.</p>
      <p>ഹൈക്കോടതി വിധിക്കെതിരെ ഉന്നയിക്കപ്പെട്ട പ്രശ്‌നങ്ങള്‍ നിലവില്‍ അഞ്ചംഗ ഭരണഘടനാ ബെഞ്ചിന്റെ പരിഗണനയിലാണ്. 2017 ഡിസംബര്‍ 14-ന് കേസ് പരിഗണിച്ചപ്പോഴാണ് വിശാല വിഷയങ്ങള്‍ തുടര്‍ന്നുള്ള പരിഗണനയ്ക്കു മാറ്റിയത്. പിന്നീട് പലതവണ പട്ടികയില്‍ ഉള്‍പ്പെടുത്തിയെങ്കിലും കേസ് വാദത്തിനെടുത്തില്ല.</p>
      <p>
        <b>2) ദാവൂദി ബോറ വിഭാഗക്കാര്‍ക്കിടയിലെ സ്ത്രീകളുടെ ചേലാകര്‍മത്തിനെതിരെ.</b>
      </p>
      <p>ഹരജി നല്‍കിയത് ദല്‍ഹി ഹൈക്കോടതി അഭിഭാഷക സുനിത തിവാരിയാണ് 2017 ജനുവരി ഏഴിന് സിവില്‍ റിട്ട് ഹരജി സമര്‍പ്പിച്ചത്. സ്ത്രീ ജനനേന്ദ്രിയത്തിലെ ചേലാകര്‍മം മനുഷ്യാവകാശം സംബന്ധിച്ച ആഗോള പ്രഖ്യാപനം, ബാലാവകാശം സംബന്ധിച്ച ഐക്യരാഷ്ട്രസഭയുടെ ധാരണ, ഭരണഘടനയുടെ 21-ാം വകുപ്പ് എന്നിവയുടെ ലംഘനമാണെന്നു ഹരജിയില്‍ വാദിക്കുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞവര്‍ഷം സെപ്റ്റംബര്‍ 24-ന് അന്നത്തെ ചീഫ് ജസ്റ്റിസ് ദീപക് മിശ്രയുടെ ബെഞ്ച് വിഷയം വിശാല ബെഞ്ചിനു വിട്ടു. കേന്ദ്രസര്‍ക്കാരിന്റെ അഭ്യര്‍ഥനപ്രകാരമായിരുന്നു നടപടി. വിശാല ബെഞ്ച് പരിഗണിക്കേണ്ട ചോദ്യങ്ങളില്‍ തങ്ങള്‍ ഒന്നും പറയുന്നില്ലെന്നും എല്ലാ വശങ്ങളും അവര്‍ പരിശോധിക്കട്ടെയെന്നും ബെഞ്ച് വ്യക്തമാക്കി. തുടര്‍നടപടിയുണ്ടായിട്ടില്ല.</p>
      <p>
        <b>3) മസ്ജിദുകളിലെ സ്ത്രീപ്രവേശം.</b>
      </p>
      <p>പുണെയില്‍ നിന്നുള്ള ദമ്പതികളായ യാസ്മീന്‍ സുബേര്‍ അഹമ്മദ് പീര്‍സാദെ, സുബേര്‍ അഹമ്മദ് പീര്‍സാദെ എന്നിവരാണ് ഹരജി സമര്‍പ്പിച്ചത്. കഴിഞ്ഞ മാര്‍ച്ച് 26-ന് സിവില്‍ റിട്ട് ഹരജി നല്‍കുകയായിരുന്നു.</p>
      <related>
        <a href="https://www.doolnews.com/cm-pinarayi-vijayan-comment-about-shabarimala-women-entry452.html?utm_source=doolnews&amp;utm_medium=related"/>
      </related>
      <p>പുണെയിലെ ബോപൊഡിയിലുള്ള മസ്ജിദില്‍ പ്രവേശനം അനുവദിക്കണമെന്ന് ഇമാമിന് യാസ്മീന്‍ കത്തു നല്‍കിയെങ്കിലും അനുകൂല മറുപടി ലഭിക്കാത്തതിനാല്‍ സുപ്രീംകോടതിയെ സമീപിക്കുകയായിരുന്നു. സുന്നി മസ്ജിദുകളില്‍ സ്ത്രീപ്രവേശനമില്ലാത്തതു ഭരണഘടനയുടെ 14, 15, 21, 25, 29 വകുപ്പുകളുടെ ലംഘനമാണിതെന്നു ഹരജിക്കാര്‍ വാദിച്ചു.</p>
      <p>കഴിഞ്ഞ ഏപ്രില്‍ 16-നു ഹരജി പരിഗണിച്ചപ്പോള്‍ കേന്ദ്രത്തിനും കേന്ദ്ര വഖഫ് കൗണ്‍സിലിനും അഖിലേന്ത്യാ മുസ്‌ലിം വ്യക്തിനിയമ ബോര്‍ഡിനും ദേശീയ വനിതാ കമ്മീഷനും നോട്ടീസയക്കാന്‍ ജഡ്ജിമാരായ എസ്.എ ബോബ്‌ഡെ, എസ്. അബ്ദുള്‍ നസീര്‍ എന്നിവരുടെ ബെഞ്ച് ഉത്തരവിട്ടു.</p>
      <p>ശബരിമലയില്‍ യുവതീപ്രവേശം അനുവദിച്ച ഭരണഘടനാ ബെഞ്ച് വിധിയുടെ പശ്ചാത്തലത്തില്‍ മാത്രമാണു ഹരജി പരിഗണിക്കുന്നതെന്നും അന്നു കോടതി വ്യക്തമാക്കി. ചീഫ് ജസ്റ്റിസ് രഞ്ജന്‍ ഗൊഗോയ്, ജഡ്ജിമാരായ എസ്.എ ബോബ്‌ഡെ, എസ്. അബ്ദുള്‍ നസീര്‍ എന്നിവരുടെ ബെഞ്ച് കഴിഞ്ഞ അഞ്ചിന് ഈ കേസ് പരിഗണിച്ചെങ്കിലും 10 ദിവസത്തേക്കു മാറ്റുകയായിരുന്നു.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>