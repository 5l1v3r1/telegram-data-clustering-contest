<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/ti-prepei-na-plirosoume-se-forous-mexri-ton-dekemvrio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T08:00:17+00:00"/>
    <meta property="og:title" content="Τι πρέπει να πληρώσουμε σε φόρους μέχρι τον Δεκέμβριο"/>
    <meta property="og:description" content="Βαθιά το χέρι στην τσέπη θα βάλουν οι Έλληνες πριν την εκπνοή της χρονιάς καθώς οι φόροι που θα πρέπει να καταβάλλουν είναι «τσουχτεροί»."/>
  </head>
  <body>
    <article>
      <h1>Τι πρέπει να πληρώσουμε σε φόρους μέχρι τον Δεκέμβριο</h1>
      <h2>Βαθιά το χέρι στην τσέπη θα βάλουν οι Έλληνες πριν την εκπνοή της χρονιάς καθώς οι φόροι που θα πρέπει να καταβάλλουν είναι «τσουχτεροί».</h2>
      <address><time datetime="2019-11-15T08:00:17+00:00">15 Nov 2019, 08:00</time> by <a rel="author">ΤοΒΗΜΑ Team</a></address>
      <p>Βαθιά το χέρι στην τσέπη θα βάλουν οι Έλληνες πριν την εκπνοή της χρονιάς καθώς οι <a href="https://www.tovima.gr/tag/%CF%86%CF%8C%CF%81%CE%BF%CE%B9/">φόροι</a> που θα πρέπει να καταβάλλουν είναι «τσουχτεροί».</p>
      <p>Φόρος εισοδήματος, <a href="https://www.tovima.gr/tag/%CE%B5%CE%BD%CF%86%CE%B9%CE%B1/">ΕΝΦΙΑ</a> και <a href="https://www.tovima.gr/tag/%CF%84%CE%AD%CE%BB%CE%B7-%CE%BA%CF%85%CE%BA%CE%BB%CE%BF%CF%86%CE%BF%CF%81%CE%AF%CE%B1%CF%82/">τέλη κυκλοφορίας</a> έρχονται να επιβαρύνουν ακόμη περισσότερο τους οικογενειακούς προϋπολογισμούς προκειμένου να επιτευχθεί ο στόχος του προϋπολογισμού και τα υπερπλεονάσματα για τη διανομή κοινωνικού μερίσματος.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <h3>Οι φόροι</h3>
      <p>Μέχρι και το τέλος Δεκεμβρίου οι φορολογούμενοι θα πρέπει να σπεύσουν να τακτοποιήσουν τις ακόλουθες φορολογικές υποχρεώσεις:</p>
      <p>– Τρίτη δόση φόρου εισοδήματος: Έως την Παρασκευή 29 Νοεμβρίου θα πρέπει να πληρωθεί η τρίτη και τελευταία δόση του φόρου εισοδήματος από τους φορολογούμενους που έλαβαν χρεωστικό εκκαθαριστικό σημείωμα.</p>
      <p>– Τρίτη και τέταρτη δόση ΕΝΦΙΑ: Οι ιδιοκτήτες ακινήτων θα πρέπει να πληρώσουν την τρίτη δόση του φόρου ακινήτων έως τις 29 Νοεμβρίου ενώ μέχρι και τις 31 Δεκεμβρίου θα πρέπει να εξοφληθεί και η τέταρτη δόση.</p>
      <p>– Τέλη κυκλοφορίας του 2020:</p>
      <p>Οι κάτοχοι οχημάτων για να μην βρεθούν από την Πρωτοχρονιά αντιμέτωποι με τα τσουχτερά πρόστιμα, που ανέρχονται στο διπλάσιο των τελών κυκλοφορίας που αντιστοιχούν στο όχημά τους θα πρέπει μέχρι τις 31 Δεκεμβρίου να πληρώσουν τα τέλη κυκλοφορίας τα οποία ανάλογα με τα κυβικά και το έτος πρώτης κυκλοφορίας κυμαίνονται:</p>
      <p>– Από 22 έως 1.230 ευρώ για οχήματα που κυκλοφόρησαν έως το 2000.</p>
      <p>– Από 22 έως 1.260 ευρώ για οχήματα που κυκλοφόρησαν από το 2001 έως το 2005.</p>
      <p>– Από 22 έως 1.380 ευρώ για οχήματα που κυκλοφόρησαν από το 2006 έως το 2010.</p>
      <p>Για τα αυτοκίνητα που κυκλοφόρησαν από 1 Νοεμβρίου 2010 και μετά τα τέλη κυκλοφορίας υπολογίζονται με βάση τις εκπομπές ρύπων.</p>
      <p>– Δόση ή δόσεις για την ρύθμιση ληξιπρόθεσμων οφειλών: Εκατοντάδες χιλιάδες φορολογούμενοι που έχουν υπαχθεί είτε στη ρύθμιση των 120 δόσεων ή εξυπηρετούν την πάγια ρύθμιση 12-24 δόσεων θα πρέπει να εξοφλήσουν μία ή περισσότερες μηνιαίες δόσεις.</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>