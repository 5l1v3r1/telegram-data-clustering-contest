<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-polyakov-skorohod-vyklyuchennya-z-fraktsii/30273205.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T08:38:29+00:00"/>
    <meta property="og:title" content="Фракція «Слуга народу» виключила зі складу депутатів Скороход і Полякова"/>
    <meta property="og:description" content="Фракція Верховної Ради «Слуга народу» виключила зі свого складу народних депутатів Анну Скороход і Антона Полякова, повідомляє кореспондентка Радіо Свобода. «Депутатів Скороход і Полякова виключили"/>
  </head>
  <body>
    <article>
      <h1>Фракція «Слуга народу» виключила зі складу депутатів Скороход і Полякова</h1>
      <address>
        <time datetime="2019-11-15T08:38:29+00:00">15 Nov 2019, 08:38</time>
      </address>
      <p>Фракція Верховної Ради «Слуга народу» виключила зі свого складу народних депутатів Анну Скороход і Антона Полякова, повідомляє кореспондентка Радіо Свобода.</p>
      <p>«Депутатів Скороход і Полякова виключили з фракції «Слуга народу», – йдеться в <a href="https://twitter.com/LazurVlasta/status/1195255001112858624">повідомленні</a>.</p>
      <p>Перед початком засідання Верховної Ради народний депутат від «Слуги народу» Іван Шинкаренко в ефірі <a href="https://www.youtube.com/watch?v=Fn_UawbgW18">каналу «Рада»</a> розповів, що, окрім виключення Скороход, фракція розглядатиме також і позбавлення членства Полякова. Про це, за його словами, він сам і його колеги дізналися лише напередодні.</p>
      <p>
        <b>Читайте також: <a href="https://www.radiosvoboda.org/a/news-gpu-zatrymannya-cholovika-deputatky-vid-sluhy-narodu/30272166.html">У ГПУ пояснили, чому затримали чоловіка депутатки від «Слуги народу»​</a></b>
      </p>
      <p>«Вчора ввечері пізно ця інформація до нас надійшла з приводу того, що сьогодні це питання буде розглядатися. Йому (Полякову – ред.), так би мовити, «інкримінують» неетичну поведінку всередині фракції. Це розповсюдження інформації, котра є закритою всередині фракції і не має виходити назовні, начебто відпрацювання якихось політичних замовлень від тих чи інших опонентів. Але знову ж таки, це поки що чутки, але просто так вони не народжуються», – міркує Шинкаренко.​</p>
      <p>Народний депутат уточнив: після виключення колишні члени фракції не втрачають свої депутатські мандати.</p>
      <p>Засідання Верховної Ради почалося з 25-хвилинним запізненням – депутати від «Слуги народу» були відсутні в сесійній залі о 10 ранку. На це зокрема звернула увагу і засудила колег співголова фракції «Європейська солідарність» Ірина Геращенко.</p>
      <p>«25 хвилин ми чекали «слуг» всі з вами, щоб почалася робота парламенту. Ми просимо сьогодні вирахувати гроші з зарплати всіх слуг і перерахувати її на (користь дитячого фонду ООН– ред.) ЮНІСЕФ, на дитячі потреби», – запропонувала вона.</p>
      <figure>
        <iframe src="https://www.youtube.com/embed/vH9IFq0XKqA" width="640" height="360" data-service="Youtube" scrolling="no"/>
      </figure>
      <p>14 листопада депутатка Анна Скороход заявила про тиск на її сім’ю з боку влади України і правоохоронців через її голосування у Верховній Раді.</p>
      <p>Водночас голова фракції «Слуга народу» <a href="https://www.radiosvoboda.org/a/news-alyakin-arakhamia-energetychnyi-komitet/30272240.html">Давид Арахамія заявив</a>, що фракція жодного стосунку до справи не має. Він також заявляє про тиск на депутатів комітету Верховної Ради з питань енергетики з боку затриманого правоохоронцями Олексія Алякіна – бізнесмена і чоловіка народної депутатки Скороход, котра теж є членкинею цього комітету.</p>
      <figure>
        <iframe src="https://www.youtube.com/embed/ZQMitk2_v-0" width="640" height="360" data-service="Youtube" scrolling="no"/>
      </figure>
    </article>
  </body>
</html>