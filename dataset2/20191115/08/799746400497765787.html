<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103070/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T08:05:20+00:00"/>
    <meta property="og:title" content="У Польщі погрожують судом в разі захисту &quot;Північного потоку-2&quot; Німеччиною"/>
    <meta property="og:description" content="Польська державна нафтогазова компанія PGNiG попереджає, що може вжити юридичних кроків щодо, якщо Німеччина не врахує інтересів Польщі при імплементації газової директиви ЄС щодо “Північного потоку-2”."/>
  </head>
  <body>
    <article>
      <h1>У Польщі погрожують судом в разі захисту "Північного потоку-2" Німеччиною</h1>
      <address>
        <time datetime="2019-11-15T08:05:20+00:00">15 Nov 2019, 08:05</time>
      </address>
      <p>Польська державна нафтогазова компанія PGNiG попереджає, що може вжити юридичних кроків щодо, якщо Німеччина не врахує інтересів Польщі при імплементації газової директиви ЄС щодо "Північного потоку-2".</p>
      <p>Про це повідомляє "Європейська правда" з посиланням на <a href="https://biznesalert.pl/">BiznesAlert</a>.</p>
      <p>Німецький парламент днями з другої спроби ухвалив <b><a href="https://www.eurointegration.com.ua/news/2019/11/13/7103012/">енергетичне законодавство</a></b>, яке стосується газопроводу "Північний потік-2". </p>
      <p>В українському уряді переконані, що рішення Німеччини <a href="https://www.eurointegration.com.ua/news/2019/11/13/7103013/"><b>не дає зеленого світла</b></a> для "Північного потоку-2", тому що з оновленого газового законодавства прибрали проблемні норми, які давали Німеччині можливість вивести з-під його дії газопровід.</p>
      <p>"Схоже, завдяки змісту третього абзацу сьомої статті, ми на безпечній стороні. Існувало застереження (у газовій директиві ЄС - ред.), що перед тим, як будь-яке послаблення буде надано "Північному потоку-2", регулятор повинен врахувати безпеку постачань та вплив на конкурентоспроможність ринку сусідніх країн", - сказав Пьотр Возняк, президент PGNiG.</p>
      <p>Якщо Німеччина дотримуватиметься цього положення, то "ми почуваємося в безпеці", зазначив він.</p>
      <p>"У випадку з <b><a href="https://www.eurointegration.com.ua/articles/2019/09/12/7100645/">OPAL </a></b>відсутність такого аналізу викликала чітку відповідь з нашого боку", - нагадав Возняк.</p>
      <p>"Якщо, на нашу думку, буде пропущений глибокий аналіз впливу на ринок та безпеку сусідніх країн, ми залишаємо за собою право вжити відповідних правових заходів", - підсумував Возняк.</p>
      <p>
        <b>Читайте докладніше про ухвалене Бундестагом рішення: <a href="https://www.eurointegration.com.ua/articles/2019/11/14/7103015/">Між "зрадою" і "перемогою": що насправді ухвалила Німеччина щодо "Північного потоку-2"</a></b>
      </p>
    </article>
  </body>
</html>