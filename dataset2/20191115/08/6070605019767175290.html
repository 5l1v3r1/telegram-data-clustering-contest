<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Mor-colpejat-protestes-Hong-Kong_0_2344565606.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T08:48:14+00:00"/>
    <meta property="og:title" content="Mor un home de 70 anys que va rebre l'impacte d'un maó al cap en les protestes de Hong Kong"/>
    <meta property="og:description" content="Els manifestants aixequen el bloqueig d'una carretera per evitar que se suspenguin les eleccions"/>
  </head>
  <body>
    <article>
      <h1>Mor un home de 70 anys que va rebre l'impacte d'un maó al cap en les protestes de Hong Kong</h1>
      <h2>Els manifestants aixequen el bloqueig d'una carretera per evitar que se suspenguin les eleccions</h2>
      <address>
        <time datetime="2019-11-15T08:48:14+00:00">15 Nov 2019, 08:48</time>
      </address>
      <p>Un home de 70 anys treballador de la neteja ha mort aquesta matinada catalana a Honk Kong després d'haver sigut colpejat amb un maó al cap dimecres, atrapat enmig dels enfrontaments entre els manifestants i la policia a la ciutat. L'home havia sortit al carrer a fer el seu descans per dinar quan es va trobar al mig de la batalla campal en què aquests dies s'han convertit els carrers de l'excolònia britànica.</p>
      <p>És ja la segona víctima mortal en les protestes, després d'<a href="https://www.ara.cat/internacional/Primera-victima-protestes-Hong-Kong_0_2340366038.html"> un jove universitari que la setmana passada va morir</a> al caure de l'altura d'un pis dins d'un pàrquing quan fugia de la policia. Aquesta segona víctima, però, no estava participant en les protestes, sinó que havia sortit a dinar i "estava fent fotos del que passava" quan va ser colpejat per "un objecte dur llançat per manifestants emmascarats", va explicar un superintendent al diari <i>South China Morning Post</i>.</p>
      <p>El departament d'Higiene i Alimentació de Hong Kong ha emès un comunicat per dir que l'home treballava per a ells i per denunciar els manifestants com a "molt perillosos". "Duen a terme actes violents en diversos districtes des de fa diversos dies seguits i han assaltat deliberadament altres membres del públic. Són actes indignants", deia el comunicat.</p>
      <figure>
        <img src="https://www.ara.cat/2019/09/14/internacional/Hong-Kong-Revolucio-Paraigues-friend_2307379333_65420607_117x66.jpg"/>
      </figure>
      <p>
        <a href="https://www.ara.cat/internacional/Hong-Kong-Revolucio-Paraigues-friend_0_2307369352.html">Hong Kong: de la Revolució dels Paraigües al ‘be water my friend’</a>
      </p>
      <p>Al llarg d'aquesta setmana, Hong Kong ha viscut una forta recrudescència de la violència en les protestes, que ja fa més de cinc mesos que duren i que fins ara es limitaven als caps de setmana. Els <a href="https://www.ara.cat/internacional/Estudiants-xinesos-Hong-Kong-convertit_0_2343965671.html">campus universitaris de la ciutat s'han convertit en el camp de batalla principal</a> dels enfrontaments entre els manifestants i la policia, a més de diverses carreteres principals tallades amb barricades fetes amb mobiliari urbà.</p>
      <p>Aquest divendres, els estudiants de la Universitat Xinesa de Hong Kong, al nord de la ciutat, han convocat una roda de premsa per anunciar que aixecaven el bloquejos sobre una de les principals artèries de la ciutat, en mostra de bona voluntat per evitar que la situació caòtica a la ciutat porti el govern de Hong Kong a suspendre les eleccions locals previstes per al 25 de novembre.</p>
    </article>
  </body>
</html>