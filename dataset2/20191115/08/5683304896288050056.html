<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/global-malayali/gulf/2019/11/15/infants-body-found-in-trash-expatriates-stranded-in-dubai.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T08:00:00+00:00"/>
    <meta property="og:title" content="അവിഹിത ബന്ധത്തിലെ കുഞ്ഞിന്റെ മൃതദേഹം ചവറ്റുകുട്ടയിൽ‌; പ്രവാസികൾ ദുബായിൽ കുടുങ്ങി"/>
    <meta property="og:description" content="ദുബായ് ∙ അവിഹിത ബന്ധത്തിൽ ഉണ്ടായ നവജാതശിശുവിന്റെ മൃതദേഹം ചവറ്റുകുട്ടയിൽ ഉപേക്ഷിച്ച കേസിൽ ഫിലിപ്പീൻ യുവതിയും സഹായികളും വിചാരണ നേരിടുന്നു. ദുബായ്.Uae News"/>
  </head>
  <body>
    <article>
      <h1>അവിഹിത ബന്ധത്തിലെ കുഞ്ഞിന്റെ മൃതദേഹം ചവറ്റുകുട്ടയിൽ‌; പ്രവാസികൾ ദുബായിൽ കുടുങ്ങി</h1>
      <address><time datetime="2019-11-15T08:00:00+00:00">15 Nov 2019, 08:00</time> by <a rel="author">മനോരമ ലേഖകൻ</a></address>
      <p>ദുബായ് ∙ അവിഹിത ബന്ധത്തിൽ ഉണ്ടായ നവജാതശിശുവിന്റെ മൃതദേഹം ചവറ്റുകുട്ടയിൽ ഉപേക്ഷിച്ച കേസിൽ ഫിലിപ്പീൻ യുവതിയും സഹായികളും വിചാരണ നേരിടുന്നു. ദുബായ് പ്രാഥമിക കോടതിയാണ് കേസ് പരിഗണിക്കുന്നത്. 38 വയസ്സുള്ള ഫിലിപ്പീൻ സ്വദേശിയായ മറ്റൊരു യുവതിയും പാക്ക് സ്വദേശിയായ പുരുഷനുമാണ് കേസിലെ മറ്റുപ്രതികൾ. പ്രസവ സമയത്തുതന്നെ കുട്ടി മരിച്ചെന്നും ഇതേതുടർന്നാണ് മൃതദേഹം ഉപേക്ഷിതാണെന്നുമാണ് പ്രതികൾ പൊലീസിനോട് പറഞ്ഞത്.</p>
      <p>35 വയസ്സുള്ള ഫിലിപ്പീൻ യുവതിയാണ് കുഞ്ഞിന് ‍ജന്മം നൽകിയത്. ഇവർ ഒന്നിലധികം പുരുഷന്മാരുമായി ലൈംഗിക ബന്ധത്തിൽ ഏർപ്പെട്ടിരുന്നുവെന്നാണ് കോടതി രേഖകളിൽ പറയുന്നത്. ദെയ്റയിലെ അൽ ബർഹാറ ഭാഗത്ത് ചവറ്റുകുട്ടയിൽ ഒരു കുഞ്ഞിന്റെ മൃതദേഹം ഉണ്ടെന്നായിരുന്നു പൊലീസിന് ലഭിച്ച വിവരം. ജൂണ്‍ 18ന് നടന്ന സംഭവത്തില്‍ ബര്‍ദുബായ് പൊലീസ് സ്റ്റേഷനിലാണ് കേസ് റജിസ്റ്റര്‍ ചെയ്തത്. ജൂണ്‍ 23ന് എല്ലാ പ്രതികളെയും പൊലീസ് പിടികൂടി.</p>
      <p>പ്രസവശേഷം കുട്ടിയെ ഉപേക്ഷിക്കാന്‍ 50കാരിയായ സുഹൃത്തിന്റെ സഹായം തേടി. ഇരുവരും ചേര്‍ന്ന് പാകിസ്ഥാന്‍ പൗരന് കുട്ടിയുടെ മൃതദേഹം ഉപേക്ഷിക്കാനായി നല്‍കുകയായിരുന്നുവെന്നാണ് പ്രോസിക്യൂഷന്‍ പറയുന്നത്. സ്ത്രീകള്‍ രണ്ടുപേരും വിസ കാലാവധി പൂര്‍ത്തിയായ ശേഷവും രാജ്യത്ത് താമസിച്ചുവരികയായിരുന്നു. താന്‍നിരപരാധിയാണെന്നും പ്രസവശേഷം താന്‍ മറ്റുള്ളവരെ ഏല്‍പ്പിക്കുക മാത്രമാണ് ചെയ്തതെന്നും കുഞ്ഞിന്റെ അമ്മ കോടതിയിൽ പറഞ്ഞു.  </p>
      <p>അല്‍ സത്‍വയിലെ വീട്ടില്‍വെച്ചാണ് യുവതി പ്രസവിച്ചത്. കേസില്‍ പ്രതിയായ രണ്ടാമത്തെ സ്ത്രീയാണ് സഹായത്തിന് ഉണ്ടായിരുന്നത്. പ്രസവ സമയത്തുതന്നെ കുട്ടി മരിച്ചിരുന്നുവെന്ന് ഇരുവരും പറയുന്നു. മൃതദേഹം വൃത്തിയാക്കിയ ശേഷം ഉപേക്ഷിക്കാനായി പാകിസ്ഥാന്‍ പൗരന് കൈമാറുകയായിരുന്നുവെന്ന് സഹായത്തിനുണ്ടായിരുന്ന സ്ത്രീ പറഞ്ഞു. തുണികള്‍ നിറച്ച കവറിനുള്ളിലാക്കിയ മൃതദേഹം ദെയ്റയിയിൽ കൊണ്ടു പോയി അവിടെയുണ്ടായിരുന്ന വലിയ ചവറ്റുകുട്ടയിൽ ഇടുകയായിരുന്നുവെന്നാണ് പാക്ക് സ്വദേശിയുടെ മൊഴി. മരിച്ച കുഞ്ഞ് ആൺകുട്ടിയാണോ പെൺകുട്ടിയാണോ എന്ന് അധികൃതർ വ്യക്തമാക്കിയിട്ടില്ല. പ്രതികൾ മൂന്നു പേരും പൊലീസ് കസ്റ്റഡിയിലാണ്. ഡിസംബർ അഞ്ചിന് കേസിൽ വീണ്ടും വിചാരണ നടക്കും. </p>
      <p><b>English Summary:</b> dubai expat throws stillborn baby in the garbage</p>
    </article>
  </body>
</html>