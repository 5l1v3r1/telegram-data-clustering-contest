<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/izumitelen-federer-unishtozhi-dzhokovich-i-se-klasira-za-12-finalite-v-london--1406396.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T08:59:00+00:00"/>
    <meta property="og:title" content="Изумителен Федерер унищожи Джокович и се класира за 1/2-финалите в Лондон"/>
    <meta property="og:description" content="Роджър Федерер надигра категорично Новак Джокович с 6-4, 6-3 за около един час и 15 минути игра и се класира за полуфиналите на заключителния Мастърс на осемте най-добри в Лондон Швейцарецът получи точка за пробив още в първия сервис гейм на сърбина, но Ноле я отрази, а впоследствие си взе подаването за 1-1"/>
  </head>
  <body>
    <article>
      <h1>Изумителен Федерер унищожи Джокович и се класира за 1/2-финалите в Лондон</h1>
      <address><time datetime="2019-11-15T08:59:00+00:00">15 Nov 2019, 08:59</time> by <a rel="author">Sportlive.bg</a></address>
      <p>Роджър Федерер надигра категорично Новак Джокович с 6-4, 6-3 за около един час и 15 минути игра и се класира за полуфиналите на заключителния Мастърс на осемте най-добри в Лондон.</p>
      <p>Швейцарецът получи точка за пробив още в първия сервис гейм на сърбина, но Ноле я отрази, а впоследствие си взе подаването за 1-1. Маестрото серирваше великолепно и продължи да натиска подаването на Джокера, което доведе до брейк в третия гейм. Оттам насетне до края на откриващата част Федерер изнесе истинска лекция на сервис на съперника, като не му даде никакви шансове и така поведе след 6-4.</p>
      <figure>
        <img src="https://i.actualno.com/actualno_2013/upload/2019/11/15/0153185001573802179_big.jpg"/>
      </figure>
      <p>Във втория сет Джокович заигра малко по-добре, като получи първия си шанс за пробив в срещата в четвъртия гейм, но швейцарецът се справи. След това Федерер проби мигновено и пое контрола върху втората част, а сърбинът направи доста непредизвикани грешки и след нов брейк, този път на нула, загуби за 23-и път от Маестрото. Шесткратният шампион приключи с 12 аса, общо 23 уинъра и само шест непредизвикани грешки.</p>
      <figure>
        <img src="https://i.actualno.com/actualno_2013/upload/2019/11/15/0561221001573802178_big.jpg"/>
      </figure>
      <p>Това бе общо 49-и сблъсък между двамата велики тенисисти, като Джокович продължава да води в съперничеството с 26-23. Федерер записа и първи успех над сърбина след четири последователни поражения от него – за последно той надигра Ноле именно във финалите на ATP в английската столица със 7-5, 6-2 в двубой от груповата фаза на надпреварата през 2015. Джокович загуби и шанса си да завърши като номер 1 в света, изравнявайки Пийт Сампрас, който шест пъти го е правил в кариерата си. Той се нуждаеше от титла в Лондон след вчерашния успех на Рафаел Надал над Данийл Медведев.</p>
      <p>Федерер завършва група Бьорн Борг на първа позиция пред Доминик Тийм, който по-рано отстъпи на Матео Беретини. Утре предстоят срещите от група Андре Агаси, а мачовете противопоставят Рафаел Надал – Стефанос Циципас и Данийл Медведев – Александър Зверев.</p>
      <figure>
        <img src="https://i.actualno.com/actualno_2013/upload/2019/11/15/0193537001573802180_big.jpg"/>
      </figure>
      <p> </p>
      <p> </p>
      <related>
        <h4>Още по темата</h4>
        <a href="https://www.sportlive.bg/sport/tenis/Beretini-napusna-London-s-gordo-vdignata-glava-1406317.html"/>
        <a href="https://www.sportlive.bg/worldfootball/england/Federer-prechupi-Beretini-za-pyrva-pobeda-v-London-1405577.html"/>
        <a href="https://www.sportlive.bg/sport/tenis/Nadal-sled-zagubata-Nqmam-opravdanie-prosto-bqh-po-slabiq-na-korta-1405291.html"/>
        <a href="https://www.sportlive.bg/sport/tenis/Dominik-Tijm-iznenada-Federer-na-starta-na-finalite-na-ATP-1404967.html"/>
      </related>
    </article>
  </body>
</html>