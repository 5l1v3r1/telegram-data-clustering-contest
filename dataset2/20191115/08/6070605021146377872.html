<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Aznar-Gonzalez-del-PSOE-Unides_0_2344565607.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T08:18:19+00:00"/>
    <meta property="og:title" content="Aznar i González reneguen del preacord de govern del PSOE i Unides Podem"/>
    <meta property="og:description" content="L'expresident socialista avisa que no acceptarà un pacte que &quot;trenqui amb la igualtat i la convivència&quot;"/>
  </head>
  <body>
    <article>
      <h1>Aznar i González reneguen del preacord de govern del PSOE i Unides Podem</h1>
      <h2>L'expresident socialista avisa que no acceptarà un pacte que "trenqui amb la igualtat i la convivència"</h2>
      <address>
        <time datetime="2019-11-15T08:18:19+00:00">15 Nov 2019, 08:18</time>
      </address>
      <p>No ha passat ni una setmana des que els líders del PSOE i Unides Podem, Pedro Sánchez i Pablo Iglesias, van anunciar el preacord que els ha de permetre desbloquejar la governabilitat de l'Estat, encallada des de les eleccions del mes d'abril passat. Les crítiques, però, no s'han fet esperar. <a href="https://www.ara.cat/politica/Barons-PSOE-questionen-coalicio-podem_0_2344565587.html">Per bé que alguns dels<i> barons</i> socialistes ja han exposat els seus recels amb el pacte</a> –com el president manxec, Emiliano García Page–, també s'han deixat sentir altres veus històriques, com les dels expresidents del govern espanyol Felipe González i José María Aznar. </p>
      <p>"El primer preu pagat per Sánchez i el PSOE és el d'acabar amb qualsevol resta de credibilitat que els pogués quedar", reflexiona l'exdirigent popular en la seva <a href="https://fundacionfaes.org/es/contenido/47005/despues-del-10n">anàlisi postelectoral publicada a la Fundació FAES</a>, que presideix. "No és que Sánchez mentís quan ens explicava l'insomni que li produiria un govern amb Podem. És, simplement, que per a ell les categories de veritat o mentida no existeixen", carrega Aznar. "Frankenstein, comparat amb el que sembla venir, resultarà un model d'harmonia", sentencia.</p>
      <figure>
        <img src="https://www.ara.cat/2019/11/15/imatges/Pedro-Sanchez-Emiliano-Garcia-Page234457558567401332651x366_2344575633_67406510_117x66.jpg"/>
      </figure>
      <p>
        <a href="https://www.ara.cat/politica/Barons-PSOE-questionen-coalicio-podem_0_2344565587.html">Barons del PSOE ja qüestionen la coalició amb Unides Podem</a>
      </p>
      <p>Més enllà de la crítica personal, l'expresident popular assegura que l'acord portarà el "sistema polític de la Constitució a la seva pitjor crisi" i afirma que Sánchez està "disposat a acceptar la crisi que els seus necessaris aliats esperen i volen que sigui terminal". Aznar es refereix, principalment, als independentistes, i apunta que "tenen motius per pensar que mai ho han tingut tan fàcil per desmantellar la convivència, la unitat i l'estat de dret" sobre el que, diu, "s'ha teixit la història democràtica d'Espanya des del 1977".</p>
      <h3>Les tesis dels independentistes </h3>
      <p>"Els nacionalistes i els independentistes", una diferència que, matisa, "només fa referència al ritme de les seves ambicions", interpreten el model autonòmic com "un estadi àmpliament superat pels seus projectes". I argumenta: "La debilitat de Sánchez, agreujada després de les eleccions, és una temptació irresistible per avançar en la seva estratègia de ruptura". </p>
      <blockquote>"La debilitat de Sánchez, agreujada després de les eleccions, és una temptació irresistible per a avançar en la seva estratègia de ruptura" José María Aznar Expresident espanyol i president de la Fundació FAES</blockquote>
      <p>En aquesta línia, Aznar creu que el líder del PSOE ha "assumit" les tesis que sustenten que la Transició i el pacte constitucional "es van fer malament". "D'aquí la seva afició al cultiu tantes vegades sectari de la memòria històrica i el seu joc equívoc amb la idea d'una suposada plurinacionalitat d'Espanya", critica l'expresident. </p>
      <figure>
        <img src="https://www.ara.cat/2019/11/15/imatges/Adriana-Lastra-PSOE-Gabriel-ERC234397574167381073651x366_2344575642_67407419_117x66.jpg"/>
      </figure>
      <p>
        <a href="https://www.ara.cat/politica/ERC-PSOE-Rufian-Lastra-reunio-investidura_0_2343965702.html">ERC manté el 'no' a Sánchez fins que no abandoni la "via repressiva"</a>
      </p>
      <p>De fet, la qüestió de la plurinacionalitat de l'Estat va ser un dels principals flancs d'atac dels populars a Sánchez en campanya. Tant el líder del PP, Pablo Casado, com la cap de cartell per Barcelona i patrona de la FAES, Cayetana Álvarez de Toledo, van insistir en diverses ocasions al president espanyol en funcions que aclarís "quantes nacionalitats té Espanya". La resposta, però, no va arribar. </p>
      <blockquote>"Ningú pot sostenir que la fórmula que el PSOE i Sánchez aplicaran ens permetrà afrontar el desafiament secessionista a Catalunya" José María Aznar Expresident del govern espanyol</blockquote>
      <p>"Ningú no pot sostenir seriosament que la fórmula que el PSOE i Sánchez aplicaran ens permetrà afrontar el desafiament secessionista a Catalunya", conclou l'escrit. </p>
      <h3>Cedir a Unides Podem</h3>
      <p>"Podem és l'esquerra que encara reivindica la ruptura davant el pacte de la convivència de la Constitució, que abandera el fals dret d'autodeterminació i sosté un model econòmic que mai, enlloc, ha portat res més que misèria i retrocés", indica Aznar sobre la formació encapçalada per Pablo Iglesias, i defensa que Sánchez ha escollit "la pitjor de les maneres possibles" per formar govern. I matisa: "No perquè s'hi hagi vist forçat, sinó perquè aquesta ha estat la seva decisió: mantenir el poder, o com a mínim el govern, a qualsevol preu". </p>
      <p>Però el popular no és l'únic expresident que renega del preacord amb Unides Podem, sinó que també ho fa el socialista Felipe González. "No m'agrada que, després d'haver discutit tantes vegades que el primer que cal fer és posar-se d'acord en el programa, el primer que sapiguem és com es repartiran els càrrecs", va justificar l'exdirigent del PSOE ahir en la seva intervenció durant la presentació de l'estudi <i>Joves, internet i democràcia</i>. "No m'agrada. En comptes de construir la casa des de baix, em sembla que la construeixen pel sostre".</p>
      <figure>
        <img src="https://www.ara.cat/2019/11/15/imatges/Unides-Pablo-Iglesias-entrevista-Antena229778033365084996651x366_2344575643_67407497_117x66.jpg"/>
      </figure>
      <p>
        <a href="https://www.ara.cat/politica/Iglesias-assumeix-contradiccions-coalicio-PSOE_0_2343965805.html">Iglesias assumeix que trobarà "molts límits i contradiccions" en el govern de coalició amb el PSOE</a>
      </p>
      <p>Tanmateix, González admet que, "potser" començar pel repartiment de càrrecs "faciliti les coses", ja que, ironitza, és com "donar un càrrec a Juanito i així Juanito critica menys". Ara bé, l'expresident va reconèixer que no coneix la literalitat del pacte i que, per tant, no pot valorar si "està bé o malament". "Crec que hi ha una consulta a militants i tinc el dret a ser consultat", va apuntar l'exdirigent, que va assegurar que quan tingui "prou elements" es pronunciarà. </p>
      <blockquote>"Si l'acord trenca les regles de convivència i igualtat, no passaré mai per això" Felipe González Expresident socialista del govern espanyol</blockquote>
      <p>Sigui com sigui, l'exlíder del PSOE va advertir que no acceptarà un acord que "trenqui les regles de convivència i igualtat" entre els espanyols. "Mai no passaré per això", va sentenciar. En aquesta línia, González va afegir que si arran de l'acord hi ha zones de l'Estat que "tenen uns drets fora del paquet de ciutadania que no tenen altres espanyols" no l'acceptarà mai". </p>
    </article>
  </body>
</html>