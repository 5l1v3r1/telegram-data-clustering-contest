<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5eaabebdbca50815/razboi-total-intre-sarri-si-cristiano-ronaldo-mesajul-obraznic-transmis-de-portughez-din-cantonamentul-nationalei-sale.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-15T08:40:42+00:00"/>
    <meta property="og:title" content="RĂZBOI total între Sarri şi Cristiano Ronaldo: Mesajul obraznic transmis de portughez din cantonamentul naţionalei sale"/>
    <meta property="og:description" content="Conflictul dintre Maurizio Sarri şi Cristiano Ronaldo pare să se adâncească. După ce starul portughez a fost schimbat în weekend în minutul 55, cele două tabere şi-au aruncat în permanenţă săgeţi."/>
  </head>
  <body>
    <article>
      <h1>RĂZBOI total între Sarri şi Cristiano Ronaldo: Mesajul obraznic transmis de portughez din cantonamentul naţionalei sale</h1>
      <address><time datetime="2019-11-15T08:40:42+00:00">15 Nov 2019, 08:40</time> by <a rel="author">Jurnal.md</a></address>
      <p>
        <b>Conflictul dintre Maurizio Sarri şi Cristiano Ronaldo pare să se adâncească. După ce starul portughez a fost schimbat în weekend în minutul 55, cele două tabere şi-au aruncat în permanenţă săgeţi.</b>
      </p>
      <p>Cristiano Ronaldo se află de duminică în Portugalia, alături de colegii săi de la naţională, însă nu a uitat că Sarri l-a schimbat în ultimele două meciuri. Antrenorul lui Juventus a declarat la finalul meciului cu Milan că Ronaldo a acuzat dureri la genunchi. Ronaldo a apărut astăzi în faţa ziariştilor portughezi şi a dat o scurtă declaraţie: "Vă dau o ştire pentru prima pagină din toate ziarele naţionale: Căpitanul nu este bine, este foarte bine! Echilibrul este cel mai important. Şi acum vorbiţi cu alţi jucători".</p>
      <p>Totul a pornit de la meciul din weekend-ul trecut, Juventus - AC Milan, când starul portughez a fost înlocuit în minutul 54 cu Dybala, care, de altfel, avea să şi marcheze unicul gol al partidei. În urma acestei decizii surprinzătoare a lui Sarri, evident că au apărut şi multe speculaţii cu privire la un conflict între starul portughez şi antrenorul italian.</p>
      <p>De altfel, imediat după meci, Maurizio Sarri a ţinut să menţioneze că fotbalistul de 34 de ani are o problemă medicală şi a pus totul pe seama acestei accidentări.</p>
      <p>"Trebuie să îi mulţumim lui Ronaldo, pentru că s-a sacrificat să fie cu noi toată seara. A făcut tot posibilul să joace, dar am văzut că nu se simte bine şi am luat decizia de a îl schimba. Este normal ca un jucător să fie supărat când iese de pe teren. În ultima luna el a avut o problemă la genunchi, s-a lovit la un antrenament şi a suferit o accidentare la ligamentele colaterale", a declarat Sarri pentru Sky Sport Italia.</p>
      <p>Iniţial, în Italia s-a scris că Ronaldo ar fi părăsit terenul de joc înjurând în limba portugheză. A plecat de la stadion la trei minute după terminarea partidei cu AC Milan, fără să vorbească o clipă cu cineva. Niciodată nu a fost schimbat atât de devreme într-un meci al torinezilor. Mai mult, nu fusese înlocuit niciodată de două ori la rând la Juventus!</p>
    </article>
  </body>
</html>