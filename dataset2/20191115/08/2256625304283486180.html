<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158446_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-15T08:16:00+00:00"/>
    <meta property="og:title" content="Марица загрява за Шампионска лига с мач срещу Берое"/>
    <meta property="og:description" content="Пловдивчанки са без загуба срещу този тим от миналата година"/>
  </head>
  <body>
    <article>
      <h1>Марица загрява за Шампионска лига с мач срещу Берое</h1>
      <address>
        <time datetime="2019-11-15T08:16:00+00:00">15 Nov 2019, 08:16</time>
      </address>
      <p>Женският волейболен шампион на България Марица (Пловдив) гостува на Берое (Стара Загора) в среща от петия кръг в Националната волейболна лига. Двубоят ще се проведе днес, от 16:00 ч в зала „Иван Вазов” в Стара Загора.<br/> <br/>Мачът е генерална репетиция за шампионките преди първия двубой от груповата фаза на Шампионската лига – гостуване на френския шампион РК Кан (Кан) във вторник (19 ноември), от 21:30 ч.<br/> <br/>Любопитно е, че тази среща ще се изиграе по-малко от 48 часа преди последния мач на маричанки. Жълто-сините победиха в сряда Славия (София) с 3:0 (25:14, 25:10, 25:12) като гост в отложена среща от третия кръг в НВЛ.<br/> <br/>Мачът с Берое ще бъде излъчван пряко по Diema Sport 2 HD и това наложи той да бъде изместен по-рано. По програма срещата трябваше да се играе от 18:00 ч.<br/> <br/>В последния си мач в първенството Берое победи като гост Раковски (Димитровград) с 3:0 (25:21, 25:23, 25:16).<br/> <br/>През миналия сезон жълто-сините се срещнаха три пъти с Берое и записаха три успеха. Старозагорския отбор обаче стана един от двата отбора, които успяха да отмъкнат гейм на шампионките. Марица и Берое играха и във финала за Купа България, където маричанки надиграха категорично с 3:0 тима от Стара Загора в зала „Колодрума” и спечелиха петия си трофей в турнира за втори път в родния Пловдив.<br/> <br/>Съдии на двубоя ще са Елин Карабашев и Велислав Станимиров.</p>
      <p> </p>
    </article>
  </body>
</html>