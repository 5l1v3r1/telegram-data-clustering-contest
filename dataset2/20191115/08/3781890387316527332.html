<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741829"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T08:31:00+00:00"/>
    <meta property="og:title" content="ฎีกายืนจำคุกไม่รอลงอาญา &quot;3ตร.&quot;ไล่ยิง 5 นศ.&quot;มรพส.&quot;"/>
    <meta property="og:description" content="นักศึกษาได้เฮ! สิ้นสุดคดีแล้ว...ศาลฎีกาพิพากษายืนจำคุกไม่รอลงอาญา 3 ตำรวจชุดสืบสวนเมืองสองแคว ขับรถไล่ยิงทำร้ายนักศึกษา ม.ราชภัฏพิบูลสงคราม"/>
  </head>
  <body>
    <article>
      <h1>ฎีกายืนจำคุกไม่รอลงอาญา "3ตร."ไล่ยิง 5 นศ."มรพส."</h1>
      <address>
        <time datetime="2019-11-15T08:31:00+00:00">15 Nov 2019, 08:31</time>
      </address>
      <p>
        <b>นักศึกษาได้เฮ! สิ้นสุดคดีแล้ว...ศาลฎีกาพิพากษายืนจำคุกไม่รอลงอาญา 3 ตำรวจชุดสืบสวนเมืองสองแคว ขับรถไล่ยิงทำร้ายนักศึกษา ม.ราชภัฏพิบูลสงคราม</b>
      </p>
      <p>เมื่อวันที่ 15 พ.ย. ที่ห้องพิจารณาที่ 2 ของศาลจังหวัดพิษณุโลก ศาลออกนั่งบัลลังก์อ่านคำพิพากษาศาลฎีกา ในคดีที่พนักงานอัยการเป็นโจทก์ และ นักศึกษามหาวิทยาลัยราชภัฏพิบูลสงครามชั้นปีที่ 3 จำนวน 5 คน คือ นายชัยธวัช  ธำรงศักดิ์คุณ, นายศิริวัฒน์  คุ้มทัศ, นายธนพล  คงอิว, นายธราเทพ  แสงพิรุณ และ น.ส.กมลชนก  กล่ำเทพ เป็นโจทก์ร่วม ยื่นฟ้อง ส.ต.อ.สุบิณ  นุชขำ ผบ.หมู่กก.สส.ภ.จว.พิษณุโลก, ร.ต.ท.ธนาคาร ชัยพิพัฒน์ สังกัดกลุ่มงานสืบสวน ภ.จว.พิษณุโลก และ ร.ต.อ.วุฒิภัทร  บัวอุไร สังกัดกลุ่มงานสืบสวนภ.จว.พิษณุโลก จำเลยที่ 1-3 ในความผิดฐาน ร่วมกันพยายามฆ่าผู้อื่น, เป็นเจ้าพนักงานปฏิบัติหรือละเว้นปฏิบัติหน้าที่โดยมิชอบ, ทำร้ายร่างกายจนบาดเจ็บสาหัส, กันขังหน่วงเหนี่ยว และความผิดต่อเสรีภาพข่มขื่นจิตใจผู้อื่น<br/><br/><br/>สำหรับคดีนี้เป็นคดีที่กลุ่มนายตำรวจอ้างว่าทำการตรวจค้นและจับกุมยาเสพติด แต่กลับก่อเหตุใช้ปืนไล่ยิงและยังทำร้ายร่างกาย นักศึกษา ม.ราชภัฏพิบูลสงครามเมื่อเดือนมีนาคม 2559  โดยศาลฎีกาอ่านสำนวนประชุม ปรึกษาหารือแล้วเห็นว่า จำเลยกระทำผิดตามฟ้องจริง พิพากษายืนตามศาลอุทธรณ์โดยให้จำคุกจำเลยที่ 1 รวม 11 เดือน จำคุกจำเลยที่ 2 และ 3 คนละ 8 เดือนโดยไม่รอลงอาญา.</p>
      <figure>
        <img src="https://www.dailynews.co.th/admin/upload/20191115/news_WQHRuuiMLB154750_533.jpg?v=20191115202?v=4661"/>
      </figure>
    </article>
  </body>
</html>