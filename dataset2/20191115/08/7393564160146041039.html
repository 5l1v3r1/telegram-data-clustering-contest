<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574179/za-ostannu-dobu-na-lvivsini-palali-tri-avtomobili"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T08:30:00+00:00"/>
    <meta property="og:title" content="За останню добу на Львівщині палали три автомобілі"/>
    <meta property="og:description" content="За останню добу на Львівщині палали три автомобілі, одне авто знищено цілком."/>
  </head>
  <body>
    <article>
      <h1>За останню добу на Львівщині палали три автомобілі</h1>
      <address><time datetime="2019-11-15T08:30:00+00:00">15 Nov 2019, 08:30</time> by <a rel="author">Юлія Лавришин</a></address>
      <p><i>Минулої доби на Львівщині пожежники ліквідовували загоряння трьох автомобілів </i>— <i>у Зимній Воді, Дрогобичі та Рудках. Одне авто вогонь знищив цілком.</i></p>
      <p>Як повідомила пресс-лужба ГУ ДСНС у Львівській області, перший такий випадок трапився на вул. Лисенка у Дрогобичі. Повідомлення про пожежу у легковому автомобілі Citroen C-4 до рятувальників надійшло 14 листопада о 12:37.</p>
      <p>О 12:46 вдалось локалізувати пожежу, а ще через 3 хв — ліквідувати. Внаслідок загорання вогонем пошкоджено моторний відсік автомобіля.</p>
      <p>Дві інші подібні випадки сталися уночі на 15 листопада. О 02:47 до рятувальників надійшло повідомлення про пожежу в селі Зимна Вода Пустомитівського району. Там горів автомобіль КІА Sportage.</p>
      <p>Пожежу локалізували о 03:02 та ліквідували о 03:05. Вогонь знищив моторний відсік та пошкодив панель автомобіля.</p>
      <p>А вдосвіта, о 04:08, надійшло повідомлення про пожежу в Рудках Самбірського району на вул. Електричній, 7. Там горів Daewoo Lanos.</p>
      <p>На момент прибуття пожежників автомобіль був цілком охоплений вогнем. Пожежу локалізували о 04:27 та ліквідували о 04:52. Однак автомобіль знищений ущент.</p>
      <p>Тепер встановлюють причини цих випадків.</p>
      <p>Нагадаємо, 12 листопада в Кам'янка-Бузькому районі <a href="https://www.032.ua/news/2572893/v-kamanko-buzkomu-rajoni-gorila-12-tonna-vantazivka">горіла 12-тонна вантажівка</a>.</p>
      <p>
        <i>Джерело інформації <a href="https://lv.dsns.gov.ua/ua/Nadzvichayni-podiyi/12078.html">пресслужба ГУ ДСНС Львівщини</a>.</i>
      </p>
    </article>
  </body>
</html>