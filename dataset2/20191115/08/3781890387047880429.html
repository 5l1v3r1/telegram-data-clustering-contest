<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741830"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T08:58:00+00:00"/>
    <meta property="og:title" content="คลังเข็นงบลงทุนรัฐวิสาหกิจอีกแสนล้าน ประคองเศรษฐกิจท้ายปี"/>
    <meta property="og:description" content="คลังเข็นงบลงทุนรัฐวิสาหกิจช่วง 2 เดือนสุดท้าย เพิ่มอีก 100,000 ล้านบาท ประคองเศรษฐกิจ จากการลงทุนขนาดใหญ่ ปตท.  การทางพิเศษแห่งประเทศไทย และ การบินไทย"/>
  </head>
  <body>
    <article>
      <h1>คลังเข็นงบลงทุนรัฐวิสาหกิจอีกแสนล้าน ประคองเศรษฐกิจท้ายปี</h1>
      <address>
        <time datetime="2019-11-15T08:58:00+00:00">15 Nov 2019, 08:58</time>
      </address>
      <p>
        <b>คลังเข็นงบลงทุนรัฐวิสาหกิจช่วง 2 เดือนสุดท้าย เพิ่มอีก 100,000 ล้านบาท ประคองเศรษฐกิจ จากการลงทุนขนาดใหญ่ ปตท.  การทางพิเศษแห่งประเทศไทย และ การบินไทย</b>
      </p>
      <p>นายอุตตม สาวนายน รมว.คลัง กล่าวหลังการประชุมติดตามและเร่งรัดการเบิกจ่ายงบลงทุนรัฐวิสาหกิจว่า ในช่วง 2 เดือนสุดท้าย จะมีเงินลงทุนของรัฐวิสาหกิจกว่า 100,000 ล้านบาท โดยมาจากการลงทุนรัฐวิสาหกิจขนาดใหญ่ เช่น  บริษัท ปตท.  จำกัด (มหาชน) การทางพิเศษแห่งประเทศไทย และ การบินไทย ซึ่งจะส่งผลให้เกิดการจ้างงาน และการลงทุนของธุรกิจที่เกี่ยวเนื่อง ส่วนภาพรวมการเบิกจ่ายงบลงทุนรัฐวิสาหกิจ 45 แห่งตลอดปีนี้  คาดจะทำได้ 70% ใกล้เคียงกับเป้าหมายที่ตั้งไว้  80% ของกรอบลงทุนทั้งหมด  <br/><br/>ส่วนสาเหตุที่ทำให้รัฐวิสาหกิจเบิกจ่ายต่ำกว่าเป้าหมาย ไม่ได้เกิดจากการลงทุนล่าช้า แต่เป็นผลจากการปรับแผนการลงทุนของ ปตท. ซึ่งเดิมได้กันเงินไว้ส่วนหนึ่งเพื่อเตรียมซื้อหุ้นเพิ่มทุน บริษัท พีทีที โกลบอล เคมิคอล จำกัด (มหาชน) หรือ พีทีทีจีซี แต่ในความจริงไม่ต้องซื้อแล้วเพราะมีรายย่อยสนใจซื้อหุ้นไปทั้งหมด ส่งผลให้ปตท. ไม่จำเป็นต้องใส่เงินลงทุนดังกล่าวลงไป</p>
      <figure>
        <img src="https://www.dailynews.co.th/admin/upload/20191115/news_FfBYMbjyhV155104_533.jpg?v=20191115171?v=3515"/>
      </figure>
    </article>
  </body>
</html>