<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/15/7103064/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T08:00:17+00:00"/>
    <meta property="og:title" content="(Не)залежний від Орбана: що думає про Україну та РФ угорський комісар з питань сусідства"/>
    <meta property="og:description" content="На слуханнях у Європарламенті угорський кандидат на посаду єврокомісара з питань політики сусідства та розширення обіцяв повну підтримку Україні, заперечував залежність від Орбана і уникав прямих згадок про Росію."/>
  </head>
  <body>
    <article>
      <h1>(Не)залежний від Орбана: що думає про Україну та РФ угорський комісар з питань сусідства</h1>
      <address><time datetime="2019-11-15T08:00:17+00:00">15 Nov 2019, 08:00</time> by <a rel="author" href="https://www.eurointegration.com.ua/authors/onyshchenko/" target="_blank">Юрій Онищенко</a></address>
      <p>У новій Європейській комісії за відносини з Україною відповідатиме єврокомісар від Угорщини – тієї самої Угорщини, яка блокує наші зустрічі високого рівня в НАТО і, ймовірно, робила б це і на рівні ЄС, але не має такої можливості.</p>
      <p>Рішення віддати угорському кандидату портфель єврокомісара з питань політики сусідства та розширення ЄС було несподіваним, а перший кандидат Ласло Трочані <a href="https://www.eurointegration.com.ua/news/2019/09/30/7101362/">не пройшов процес відбору</a> в комітеті Європарламенту.</p>
      <p>Трочані вважався близьким соратником угорського прем’єра Віктора Орбана, який повністю відкидає міграційну політику ЄС, а його уряд ухвалив кілька суперечливих законів, що призвело до критики з боку Брюсселя і судових справ. Депутати Європарламенту також послалися на стурбованість з приводу його "зв'язків з Росією".</p>
      <aside>Тоді Угорщина запропонувала дипломата Олівера Варгеї, який багато років працює у Брюсселі і нині очолює угорське представництво в ЄС.</aside>
      <p>Цього кандидата сприйняли більш позитивно. Обрана президент Єврокомісії Урсула фон дер Ляєн затвердила його кандидатуру і навіть вже доручила Варгеї у межах його повноважень, серед іншого, <a href="https://www.eurointegration.com.ua/news/2019/11/8/7102808/">підтримувати українські реформи</a>.</p>
      <p>14 листопада у профільному комітеті Європарламенту з питань закордонних справ відбулися слухання, на яких Варгеї обіцяв повну підтримку Україні, заперечував залежність від Орбана і уникав прямих згадок про Росію.</p>
      <p>Після завершення слухань брюссельські ЗМІ повідомили, що комітет поки <a href="https://www.eurointegration.com.ua/news/2019/11/14/7103052/">не затвердив</a> Варгеї і просить його письмово надати відповіді на додаткові запитання. Втім, за даними джерел ЄвроПравди, цього разу<b> вірогідність затвердження кандидатури угорського кандидата є дуже високою. </b></p>
      <p>Саме тому "Європейська правда" вибрала головне з майже тригодинних слухань.</p>
      <h3>Хто такий Олівер Варгеї</h3>
      <p>47-річний Варгеї вже понад 20 років залучений до європейських справ, він відіграв важливу роль у процесі гармонізації законодавства Угорщини для вступу країни в ЄС у 2004 році. Перше призначення у Брюсселі він отримав ще в 2001-му, ставши юридичним аташе місії Угорщини в ЄС, після чого перейшов на посаду керівника юридичного департаменту.</p>
      <p>Три роки він очолював юридичний департамент у Міністерстві юстиції Угорщини, а потім три роки працював в Єврокомісії на посаді керівника департаменту Генерального директорату з питань внутрішнього ринку, промисловості, підприємництва та малого та середнього бізнесу. У 2011 році його призначили заступником посла Угорщини в ЄС, а з 2015 року він став постійним представником.</p>
      <p>У Брюсселі його знають як досвідченого дипломата і експерта з європейського законодавства, саме це розглядалося як одна з переваг при визначенні його портфеля.</p>
      <p>Однак на слуханнях у євродепутатів була одна ключова претензія до Варгеї – його потенційна залежність від угорського прем’єра та дії за його вказівками. Іспанський депутат Ернест Уртасун вказав на те, що Орбан дивиться на портфель єврокомісара як на свою національну власність: "У нас тут проблема лояльності. Вам потрібно показати нам, що ви будете лояльні до європейських інституцій та до європейської політики".</p>
      <p>"Як комісар, з дня мого обрання я діятиму абсолютно незалежно. Я не виконуватиму жодних інструкцій ні від уряду Угорщини, ні від інших інституцій. Якщо я буду затверджений членом наступної Комісії, то діятиму колегіально і буду дотримуватися лінії ЄС і лише лінії ЄС", – пообіцяв Варгеї.</p>
      <p>Він також вказав, що доказом його незалежності є робота, яку він виконував для Комісії. "Протягом чотирьох років я був керівником підрозділу, якому доручено виконати завдання, яке неможливо було досягти 40 років. Незважаючи на дуже важкі і дуже складні переговори з низкою держав-членів, я вирішував це завдання вкрай незалежно, без будь-якого зовнішнього впливу. Для мене це доказ, реальний, відчутний, чіткий доказ моєї здатності діяти самостійно", – наголосив Варгеї.</p>
      <p>Він додав, що ніколи не був членом жодної політичної партії, а тому немає ніяких підстав пов'язувати його із правлячою угорською партією "Фідес", як це зробив під час дискусії один із євродепутатів.</p>
      <h3>"Повна підтримка Україні"</h3>
      <p>Друге ключове питання, яке неодноразово звучало на слуханні, – плани Варгеї щодо України в контексті того, що Будапешт та Київ останнім часом мають напружені стосунки.</p>
      <aside>У вступній промові Варгеї одразу заявив, що "Україна має ключове геополітичне значення для ЄС".</aside>
      <p>"І я маю намір зробити все можливе, щоб інтегрувати її у стільки європейських програм, скільки буде можливо. Особливо коли йдеться про розвиток інфраструктури або нові інвестиції", – додав він вже під час відповідей на запитання.</p>
      <p>Дипломат заявив, що його пріоритетом на посаді буде допомога Україні у створенні міцної ринкової економіки, яка приваблюватиме іноземних інвесторів, створюватиме економічне зростання і робочі місця.</p>
      <p>"Я вважаю однією з причин вразливості України, якою користується один із сусідів <i>(Варгеї прямо не назвав Росію. – Ред.)</i>, нестачу сильної економіки… Щодо геополітичних завдань – нашою метою має бути створення стабільності і безпеки у "Східному партнерстві".</p>
      <p>Варгеї окремо наголосив, що ЄС має зробити все необхідне, щоб допомоги Україні у відновленні її суверенітету над окупованими територіями.</p>
      <p>"Ми маємо особливу відповідальність перед цією країною. Ми маємо допомогти їм відновити їхній суверенітет над усією територією, і ми підтримуватимемо їх. Ми захищатимемо їх у різний спосіб, включаючи продовження санкцій проти РФ, поки не побачимо прогрес у Мінському процесі", – заявив він.</p>
      <h3>Про протидію впливу Росії</h3>
      <p>На слуханнях неодноразово звучало слово "Росія" – і не тільки в контексті агресії в Україні. Німецька євродепутатка спитала, як Варгеї збирається діяти, щоб зупинити зростання впливу Кремля на Балканах та в країнах "Східного партнерства", "коли ваш уряд активно просуває і діє від імені інтересів Росії в ЄС".</p>
      <p>Вона нагадала, що з моменту окупації Криму президент РФ Владімір Путін був у Будапешті <a href="https://www.eurointegration.com.ua/news/2019/10/31/7102475/">чотири рази</a>, а угорський уряд нещодавно дозволив діяльність російського Міжнародного інвестиційного банку, який підозрюють у причетності до шпигунства, а його співробітники отримали дипломатичні паспорти.</p>
      <p>Відповідь була досить розпливчастою і навряд чи задовольнила авторку запитання: "Завдання уповноваженого – не слідувати жодній національній лінії, і я не збираюся слідувати будь-якій національній лінії. Чи то угорська, чи будь-яка національна лінія. Моє завдання – проводити європейську політику, яку створює Рада та ця Палата. Це я робитиму, і це буде моєю роботою".</p>
      <p>"Як я вже казав, я був здатний робити це чотири роки, я мав достатню довіру від Єврокомісії, щоб бути залученим до дуже чутливих справ і дискусій, і я діяв у дуже незалежний спосіб".</p>
      <h3>Оновлення "Східного партнерства"</h3>
      <p>
        <i>"Ми знаходимося </i>
        <a href="https://www.eurointegration.com.ua/news/2019/11/13/7102981/">
          <i>у процесі перегляду</i>
        </a>
        <i> "Східного партнерства". Станом на зараз завершилися консультації колегії комісарів, і тепер Єврокомісія має дати відповідь щодо майбутніх пропозицій.</i>
      </p>
      <p>
        <i>Моя ідея щодо перезавантаження "Східного партнерства" – допомогти країнам збудувати ринкову економіку, яка підвищить їхні шанси протистояти зовнішньому тиску, а також створить клімат для інвестицій.</i>
      </p>
      <p>
        <i>Щодо країн СхП, які мають Угоди про асоціацією з ЄС, то, на мою думку, якщо вони хочуть збільшити співпрацю з нами, ми маємо бути готові інтегрувати їх до такої кількості програм та сфер співпраці, скільки вони відчувають можливість подужати.</i>
      </p>
      <aside>
        <i>З іншого боку, я маю підкреслити, що Угода про асоціацію має бути повністю імплементована.</i>
      </aside>
      <p>
        <i>Згідно з домовленностями, ці країни мають імплементувати майже 70% європейського законодавства. Ми маємо допомогти їм, і попереду ще багато роботи".</i>
      </p>
      <h3>Про політичну кризу в Молдові</h3>
      <p>
        <i>"Я працюватиму з Молдовою і для Молдови, щоб реформи не зупинялася або не відкотилися назад.</i>
      </p>
      <p>
        <i>Ми повинні упевнитися, що навіть якщо </i>
        <a href="https://www.eurointegration.com.ua/news/2019/11/14/7103041/">
          <i>є внутрішня криза</i>
        </a>
        <i>, реформи продовжуються. Якщо ні, нам доведеться зупинити фінансову підтримку, як це вже робилося в минулому. Зрозуміло, що фінансова допомога чітко і безумовно пов'язана з прогресом у реформах".</i>
      </p>
      <h3>Про розширення ЄС на Балкани</h3>
      <p>
        <i>"Верховенство права у країнах-претендентах – ключова умова для розширення. Без цього не буде розширення, і ми всі про це знаємо.</i>
      </p>
      <p>
        <i>Ми маємо забезпечити, щоб Північна Македонія та Албанія </i>
        <a href="https://www.eurointegration.com.ua/news/2019/10/18/7102020/">
          <i>розпочали переговори </i>
        </a>
        <i>про приєднання до саміту в Загребі (у травні 2020 року). Нам доведеться працювати над проблемами, які в основному пов'язані з наданням притулку, фальшивими заявами на притулок, корупцією та іншими частинами верховенства права.</i>
      </p>
      <p>
        <i>Ключовим щодо Боснії та Герцеговини є заохочення до впровадження 14 пунктів, які Комісія проаналізувала та запропонувала як пріоритетні напрямки реформ у країні. Ми маємо працювати з БіГ для створення уряду, якого немає вже понад рік. Країна не може стати кандидатом на вступ, якщо вони не виконують реформ.</i>
      </p>
      <aside>
        <i>Я сподіваюся на досягнення мирної угоди між Сербією та Косовом і на те, що її укладання призведе до лібералізації візового режиму з ЄС для Косова.</i>
      </aside>
      <p>
        <i>Я працюватиму разом із Жозепом Боррелем для того, щоб довести діалог між Белградом і Приштиною до успішного завершення в 2020 році".</i>
      </p>
      <h3>Про напругу між ЄС і Туреччиною</h3>
      <p>
        <i>"Ми маємо чітку лінію, що потрібно зробити у сфері дотримання верховенства права. На даний момент ми бачимо сповзання назад у цьому питанні. І це одна з головних причин, чому переговори про вступ призупинені. Європарламент і Рада ЄС мають провести переговори щодо майбутніх відносин з Туреччиною.</i>
      </p>
      <p>
        <i>Коли йдеться про незаконне буріння поблизу узбережжя Кіпру, міністри закордонних справ вже чітко висловилися щодо можливості запровадження </i>
        <a href="https://www.eurointegration.com.ua/news/2019/11/11/7102892/">
          <i>обмежувальних заходів</i>
        </a>
        <i>. Якщо це буде необхідно, їх потрібно використати".</i>
      </p>
      <p>
        <i>
          <b>Автор: Юрій Онищенко,</b>
        </i>
      </p>
      <p>
        <i>
          <b>"Європейська правда"</b>
        </i>
      </p>
      <related>
        <a href="https://www.eurointegration.com.ua/articles/2019/10/1/7101393/"/>
      </related>
    </article>
  </body>
</html>