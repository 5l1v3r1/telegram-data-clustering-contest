<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/15/news/mezzo_piemonte_si_risveglia_sotto_la_neve_disagi_nel_cuneese_canavese_e_vercellese-241153429/?ref=fbplto"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T08:21:00+00:00"/>
    <meta property="og:title" content="Strade chiuse, paesi isolati, mezzo Piemonte si è svegliato sotto la neve. Disagi anche in Valle d'Aosta"/>
    <meta property="og:description" content="Alcuni tassisti hanno dovuto passare la notte all'addiaccio bloccati nelle Langhe"/>
  </head>
  <body>
    <article>
      <h1>Strade chiuse, paesi isolati, mezzo Piemonte si è svegliato sotto la neve. Disagi anche in Valle d'Aosta</h1>
      <h2>Alcuni tassisti hanno dovuto passare la notte all'addiaccio bloccati nelle Langhe</h2>
      <address><time datetime="2019-11-15T08:21:00+00:00">15 Nov 2019, 08:21</time> by <a rel="author">CARLOTTA ROCCI</a></address>
      <p>Da ieri sera nevica in Piemonte e in alcune zone sulle Alpi, oltre i 1500 metri sono caduti più di 70 centimetri di neve. Le strade sono imbiancate anche in pianura e la prima neve dell’anno ha creato disagi soprattutto nelle città e nei paesi di pianura tra Cuneese, Vercellese, e Valli Lanzo e Chisone e nell’alto Canavese dove sono caduti 40 centimetri di neve a quota 650 metri, nel Torinese.I vigili del fuoco del comando di Torino e i colleghi di Vercelli sono dovuti intervenire su diverse strade per liberare la carreggiata da rami e alberi caduti sotto il peso della neve. Al Col del Lys le squadre di Almese hanno usato i mezzi 4x4 per ripulire le strade dagli alberi che impedivano il passaggio anche ai mezzi spazzaneve. Chiusa la statale, per la caduta di alberi e rami sulla strada, da Giaglione fino al confine con la Francia.<br/><b><a href="https://torino.repubblica.it/cronaca/2019/11/15/news/panorami_imbiancati_in_tutte_le_stazioni_di_sci_si_pensa_di_anticipare_la_stagione-241175069/">Le stazioni di sci anticipano la stagione</a></b><br/>Nella notte, a Cravagliana, nel Vercellese, sulla strada provinciale 9 i vigili del fuoco hanno dovuto liberare la strada dagli alberi che rischiavano di isolare una frazione, lo stesso è successo tra Pila e Piode, dove le squadre di Varallo Sesia e Vercelli hanno liberato la strada provinciale 299.<br/><br/>Ci sono stati disagi anche nel Cuneese. La neve è caduta fino a 400-500 metri e alcuni paesi sono rimasti senza corrente elettrica. Manca la luce anche nel Torinese, in val di Viù. Tornando nel Cuneese, a Cherasco una donna che abita in una frazione ha dato l’allarme intorno alle 23 perché, senza corrente, non poteva ricaricare le batterie del suo dispositivo salvavita. In altre zone il black out sono durati fino a questa mattina. Ad Alba alcuni tassisti che avevano portato i clienti in albergo sono rimasti bloccati sulla strada per il resort di Boscareto, a Serralunga. Hanno dovuto aspettare di essere trainati fuori dalla neve alle 6 di questa mattina.<br/><br/>Tantissime le immagini di un Piemonte imbiancato questa mattina sui social. E le stazioni sciistiche si preparano a un'apertura anticipata della stagione. In particolare nel Cuneese. Oggi le condizioni dovrebbero migliorare lungo la giornata. Poi domani è annunciata un'altra perturbazione veloce. Una tregua domenica.<br/><br/>Alla nevicata in Piemonte ha dedicato un post su Facebook anche Matteo Renzi che, atteso oggi a Torino, alla Casa Teatro Ragazzi, per l'iniziativa "ShockItalia" stamani ha postato una foto delle Langhe innevate.<br/><br/>Anche la Valle d'Aosta si è svegliata imbiancata sopra gli 800 metri di quota. Durante la notte le precipitazioni sono state più intense e hanno investito in particolare la zona sud-est della regione. Qui l'Ufficio neve e valanghe segnala dai 50 ai 90 cm di neve fresca sul fondovalle, mentre a 2.800 metri si registrano punte di oltre un metro.<br/><br/>A Cervinia e Cogne ci sono 60 cm di neve fresca, quasi 90 a Valsavarenche, 80 in Val di Rhemes, 30 a Courmayeur.<br/>Sono state segnalate valanghe spontanee di piccole e medie dimensioni che non hanno interessato aree antropizzate.<br/>La protezione civile è intervenuta nel corso della notte per la caduta di alcuni alberi, da Saint-Vincent a La Salle e in frazione Chantel a Saint-Pierre per una strada interrotta e la mancanza di energia elettrica.<br/><br/>Per la nevicata sul versante svizzero della galleria, il traforo del Gran San Bernardo è stato chiuso ai mezzi pesanti dalle 6 alle 10.30 di oggi.</p>
    </article>
  </body>
</html>