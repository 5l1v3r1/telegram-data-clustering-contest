<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119327-djilas-visoki-sluzbenici-mup-papic-i-antonijevic-masakrirali-coveka-krivicno-da-odgovaraju?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T08:55:04+00:00"/>
    <meta property="og:title" content="Djilas: Visoki službenici MUP Papić i Antonijević masakrirali čoveka, krivično da odgovaraju"/>
    <meta property="og:description" content="Predsednik Stranke slobode i pravde (SSP) Dragan Djilas ocenio je danas da je protiv dvojice funkcionera Ministarstva unutrašnjih poslova Srbije Gorana Papića i Tomislava Antonijevića potrebno pokrenuti krivičini, a ne disciplinski postupak zbog napada na Dejana Pejovića.&quot;Ova dva pripadnika MUP-a nisu u toku intervencije prekoračili ovlašćenja, nego su kao klasični batinaši masakrirali Dejana Pejovića. Ovog doktora nauka, oca troje dece, tukli su pesnicama, šutirali nogama, i to u prisustvu Pejovićeve supruge. Potom su mu vezali lisicama ruke na ledja i uveli na zadnje sedište službene 'škode', gde ga je Papić udario više od dvadeset puta. Maltretiranje je prestalo tek po dolasku patrole iz stanice na Voždovcu&quot;, naveo je Djilas.U pisanoj izjavi on je ocenio da su se Papić i Antonijević ponašali kao klasični kriminalci i da ih tako treba i tretirati.&quot;To što su na tako visokim pozicijama u MUP-u je samo otežavajuća okolnost. Postavlja se pitanje ko je ove batinaše postavio na ta mesta jer i taj mora da snosi odgovornost&quot;…"/>
  </head>
  <body>
    <article>
      <h1>Djilas: Visoki službenici MUP Papić i Antonijević masakrirali čoveka, krivično da odgovaraju</h1>
      <address>
        <time datetime="2019-11-15T08:55:04+00:00">15 Nov 2019, 08:55</time>
      </address>
      <p><b>Predsednik Stranke slobode i pravde (SSP) Dragan Djilas ocenio je danas da je protiv dvojice funkcionera Ministarstva unutrašnjih poslova Srbije Gorana Papića i Tomislava Antonijevića potrebno pokrenuti krivičini, a ne disciplinski postupak zbog napada na Dejana Pejovića.</b><br/><br/>"Ova dva pripadnika MUP-a nisu u toku intervencije prekoračili ovlašćenja, nego su kao klasični batinaši masakrirali Dejana Pejovića. Ovog doktora nauka, oca troje dece, tukli su pesnicama, šutirali nogama, i to u prisustvu Pejovićeve supruge. Potom su mu vezali lisicama ruke na ledja i uveli na zadnje sedište službene 'škode', gde ga je Papić udario više od dvadeset puta. Maltretiranje je prestalo tek po dolasku patrole iz stanice na Voždovcu", naveo je Djilas.<br/><br/>U pisanoj izjavi on je ocenio da su se Papić i Antonijević ponašali kao klasični kriminalci i da ih tako treba i tretirati.<br/><br/>"To što su na tako visokim pozicijama u MUP-u je samo otežavajuća okolnost. Postavlja se pitanje ko je ove batinaše postavio na ta mesta jer i taj mora da snosi odgovornost", dodao je on.<br/><br/>Djilas je upitao kako je Papić od mesta konobara sa završenim mesarskim zanatom došao do mesta zamenika šefa Službe za borbu protiv organizovanog kriminala.<br/><br/>"Pretpostavljam da mu neće biti problem da gradjanima pokaže diplomu fakulteta koji je Papić u prethodnih pet godina završio i bez koje nije mogao da bude postavljen na sadašnju funkciju. Nadam se da nije u pitanju onaj nepostojeći iz Londona koji je završio njegov nepriznati kum Nebojša Stefanović", dodao je on.<br/><br/>Funkcioneri MUP-a Papić i Antonijević udaljeni su sa posla do okončanja disciplinskog postupka zbog prebijanja ugostitelja na Voždovcu.<br/><br/>Vlasnik restorana "Jahorina" na Voždovcu Dejan Pejović pretučen je 22. oktobra, a kako tvrdi, pretukla su ga dvojica pripadnika SBPOK-a od kojih je jedan Goran Papić.<br/><br/>Prema navodima Pejovića, pretučen je zbog toga što je otvorio lokal u blizini restorana Milorada Papića, Goranovog oca.</p>
    </article>
  </body>
</html>