<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/slugi-narodu-na-zasidanni-frakciji-virishili-dolyu-skorohod-i-polyakova-640107.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T08:38:59+00:00"/>
    <meta property="og:title" content="«Слуги народу» на засіданні фракції вирішили долю Скороход і Полякова"/>
    <meta property="og:description" content="Ганну Скороход і Антона Полякова виключили з фракції «Слуги народу» - Дубінський"/>
  </head>
  <body>
    <article>
      <h1>«Слуги народу» на засіданні фракції вирішили долю Скороход і Полякова</h1>
      <address>
        <time datetime="2019-11-15T08:38:59+00:00">15 Nov 2019, 08:38</time>
      </address>
      <h4>Ганну Скороход і Антона Полякова виключили з фракції «Слуги народу» - Дубінський</h4>
      <p>Депутати «Слуги народу» 15 листопада на засіданні фракції виключили двох народних депутатів – Анну Скороход і Антона Полякова.</p>
      <p>Про це у своєму Telegram-каналі <a href="https://web.telegram.org/#/im?p=@dubinskypro">повідомив</a> нардеп Олександр Дубінський.</p>
      <p>«Виключили Полякова та Скороход. Проголосували більшістю, за винятком двох кнопкодавів», - написав Дубінський, який раніше повідомляв, що він проти виключення з фракції Полякова.</p>
      <p>За день до голосування Поляков <a href="https://web.telegram.org/#/im?p=@poliakovanton">написав</a> у своєму Telegram-каналі, що керівництво фракції і Офіс президента обдзвонив всіх депутатів з проханням підтримати рішення.</p>
      <p>Він заявив, що його хочуть виключити за «діяльність проти фракції і повну не підтримку позиції фракції».</p>
      <p>«Я не проти, якщо фракція проголосує, окей. Тільки переді мною виключіть всіх списочників, які продавали округу на парламентських виборах, і тепер сидять в Раді і навіть займають посади в нашій фракції і комітети. Потім виключіть кнопкодавів, як обіцяли влітку в меморандумі. Потім всіх вирішував і зірок листувань під куполом. Ах да, і Рябошапку звільніть, за те що він отримує команди від Богдана не пускати або навпаки пускати в хід певні справи. Потім можна приступити до мене», - написав Поляков.</p>
      <p>Як повідомлялося, депутати планують о 9.30 обговорити виключення з фракції «Слуга народу» Ганну Скороход і Антона Полякова.</p>
      <p>Нагадаємо, під час засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html">Арахамія заявив, що Скороход пропонувала хабар</a> народним депутатам і має намір ініціювати її виключення з фракції.</p>
      <p>До відома, спікер парламенту Дмитро <a href="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html">Разумков прокоментував ситуацію навколо депутатки Скороход.</a> Голова Ради підкреслив, що не може стверджувати, чи винен чоловік Скороход, чи ні.</p>
      <p>У своїй заяві 14 листопада Скороход зізналася, що їй у фракції фактично затискають рот, і переслідують її і чоловіка за її позицію. Примітно, що фракція «Слуга народу» не давала їй слово і нардепи з Батьківщини і ОТЗЖ поступилися їй свою чергу для виступу.</p>
      <p>Мажоритарник «Слуги народу» Антон Поляков у своєму Telegram-каналі підтвердив справедливість звинувачень Анни Скороход.</p>
      <p>Тепер Антону Полякову «Слуги народу» інкримінують неетичну поведіку всередині фракції «Слуга народу», а саме розповсюдження недостовірної інформації.</p>
      <related>
        <a href="https://glavcom.ua/country/society/u-radi-rozpochalosya-vranishnje-zasidannya-640094.html"/>
        <a href="https://glavcom.ua/news/jevropeyska-solidarnist-gotuje-fundamentalni-popravki-do-zakonu-pro-rinok-zemli-yaki-znimut-zakladeni-v-nomu-riziki-640082.html"/>
        <a href="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html"/>
      </related>
    </article>
  </body>
</html>