<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nyt-helga---det-gar-over/71820162"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T14:47:55+00:00"/>
    <meta property="og:title" content="Nyt helga - det går over …"/>
    <meta property="og:description" content="Mens sør- og østlendingene får regn, snø og sludd, kan mange vestlendinger, trøndere og nordlendinger glise over helgeværet. Så snur det."/>
  </head>
  <body>
    <article>
      <h1>Nyt helga - det går over …</h1>
      <h2>Mens sør- og østlendingene får regn, snø og sludd, kan mange vestlendinger, trøndere og nordlendinger glise over helgeværet. Så snur det.</h2>
      <address><time datetime="2019-11-15T14:47:55+00:00">15 Nov 2019, 14:47</time> by <a rel="author">Torun Støbakk</a></address>
      <p>Hele landet vil få nedbør til uka, men i helga kan du fortsatt nyte sol og oppholdsvær i deler av landet.</p>
      <p>- Det ser ut til at det blir en god del sol i for eksempel Bergen. Det blir noen plussgrader og ser ut til å kunne bli en god del klarvær både lørdag og søndag, sier meteorolog Magnus Ovhed ved Meteorologisk institutt.</p>
      <p>Han utroper nordlige deler av Vestlandet, Mørekysten og trøndelagskysten til helgas værvinnere.</p>
      <p>- Det kan selvsagt komme inn noen skydekker, men uansett blir det særlig nord på Vestlandet, mot Mørekysten og trøndelagskysten, lange perioder med sol, sier han.</p>
      <figure>
        <iframe data-src="https://twitter.com/Meteorologene/status/1194956614337540098?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Fint vintervær i nord</b>
      </p>
      <p>Nordlendingene vil også kunne få flott vintervær i helga, skal man tro meteorologen, som spår flere perioder med kaldere vær, sol og oppholds i hele landsdelen med unntak av kysten av Vest-Finnmark og Nordland, som vil få mindre regn- og snøbyger lørdag.</p>
      <p>Hele Nord-Norge får lavere temperaturer i helga.</p>
      <p>- Det blir bra, men kanskje ikke like bra som på Vestlandet. Alt i alt ser det ut til å bli en brukbar helg med mange solmuligheter, sier Ovhed.</p>
      <p>Lenger sør er værvarselet for de neste dagene mindre lystig ledning.</p>
      <figure>
        <iframe data-src="https://twitter.com/Meteorologene/status/1194953587182460929?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Flere lavtrykk</b>
      </p>
      <p>Fra og med lørdag kommer bygene på rekke og rad over Sør-Norge.</p>
      <p>Det første lavtrykket gir en god del nedbør over både Østlandet og nord på Sørlandet fra og med lørdag, og flytter seg oppover til indre deler av Trøndelag i løpet av dagen, før det forsvinner ut i Sverige.</p>
      <p>Noen steder – meteorologen nevner Hedmark – kan nedbøren komme som snø fordi temperaturene holder seg lave.</p>
      <h3>Nytt lavtrykk</h3>
      <p>Så kommer et nytt lavtrykk søndag, som beveger seg over Østlandet og østlige deler av Sør-Norge, før det flytter seg videre opp landet utover starten av neste uke.</p>
      <p>https://publish.twitter.com/?query=https%3A%2F%2Ftwitter.com%2FMeteorologene%2Fstatus%2F1194930966965428224&amp;widget=Tweet</p>
      <p>- Hvis man legger sammen nedbøren som kommer i helga og det som kommer på starten av neste uke kan det bli en god del snø i områdene hvor det da ikke kommer som regn, sier Ovhed.</p>
      <p>Bare Troms og Finnmark ser ut til å få beholde oppholdsvær ut mandag. Så blir det nedbør også der.</p>
      <p>- I løpet av mandag og tirsdag dekker man nok opp slik at man får nedbør over hele landet, sier Ovhed.</p>
      <p>
        <b>Glatte veier</b>
      </p>
      <figure>
        <iframe data-src="https://twitter.com/Meteorologene/status/1194871165786972166?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I lavlandet vil nedbøren komme som regn, men noen steder kan det også komme som snø. Med lavtrykkene kommer imidlertid mildere temperaturer.<br/><br/>I Folldal i Hedmark, som torsdag var Europas kaldeste sted med 21 minusgrader, kan det fort bli bare noen få minusgrader i helga, ifølge Ovhed.</p>
      <p>Ellers er det ventet plussgrader mange steder Sør-Norge til helga, og til uka blir det mildere temperaturer over hele landet, med tirsdag som den tilsynelatende varmeste dagen.</p>
      <p>- Jeg tror kanskje ikke det blir plussgrader alle steder, men det blir mildere etter hvert, også i Folldal, sier Ovhed.</p>
      <p>I kombinasjon med mildere temperaturer, fører det til at det er sendt ut farevarsel for glatte veier nord i Nordland, Troms, og Finnmark, som ifølge Ovhed trolig vil gjelde gjennom helga.</p>
      <p>Det kan også bli glatte veier på Østlandet i helga, advarer meteorologen.</p>
    </article>
  </body>
</html>