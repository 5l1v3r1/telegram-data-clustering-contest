<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425864/to-paradeigma-poy-prepei-na-akoloythhsoyn-oloi"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T14:36:55+00:00"/>
    <meta property="og:title" content="Το παράδειγμα που πρέπει να ακολουθήσουν όλοι…"/>
    <meta property="og:description" content="Έχουμε γράψει πολλές φορές φέτος για τις μεγάλες εκπλήξεις του πρωταθλήματος της Α’ Κατηγορίας που δεν είναι άλλες από τον Αστέρα Παστίδας και τον Απόλλωνα Καλυθιών."/>
  </head>
  <body>
    <article>
      <h1>Το παράδειγμα που πρέπει να ακολουθήσουν όλοι…</h1>
      <address>
        <time datetime="2019-11-15T14:36:55+00:00">15 Nov 2019, 14:36</time>
      </address>
      <p>
        <b>Έχουμε γράψει πολλές φορές φέτος για τις μεγάλες εκπλήξεις του πρωταθλήματος της Α’ Κατηγορίας που δεν είναι άλλες από τον Αστέρα Παστίδας και τον Απόλλωνα Καλυθιών.</b>
      </p>
      <p>Παρά τις δυο «κολλητές» ήττες των δεύτερων, εξακολουθούν να είναι στη λίστα των ομάδων που μέχρι στιγμής μπορούμε να πούμε ότι έχουν «κλέψει» τις εντυπώσεις και επ’ αυτού προφανώς δεν υπάρχουν και πολλοί που θα διαφωνήσουν.</p>
      <p>Ο κοινός παρονομαστής των Παστιδενών και των Καλυθενών, είναι οι αρκετοί νεαροί και άπειροι παίκτες που έχουν στα ρόστερ τους. Και όχι απλώς τους έχουν για …μόστρα. Είτε αγωνίζονται στη βασική ενδεκάδα, είτε παίρνουν πολύ μεγάλο χρόνο συμμετοχής. Πρόκειται για παιδιά που μέχρι και πριν από ένα με δυο χρόνια έπαιζαν στο Εφηβικό πρωτάθλημα. Το τελευταίο διάστημα μόνο, αγωνίζονται σε ανδρικές ομάδες. Πολύ λίγο δηλαδή. Το παράδειγμα των δυο συλλόγων είναι πραγματικά πάρα πολύ ενδιαφέρον και χωρίς καμία δόση υπερβολής καταδεικνύει με τον πλέον κατηγορηματικό τρόπο ότι είναι εφικτό μια ομάδα της Α’ Κατηγορίας να στηριχθεί σε αυτά τα παιδιά. Η παρουσία του Αστέρα και του Απόλλωνα (άσχετα τι θα γίνει στο τέλος και σε ποια θέση της βαθμολογίας θα τερματίσουν), είναι κατά κάποιον τρόπο και ένας οδηγός για το πώς πρέπει να λειτουργούν οι ομάδες των ερασιτεχνικών κατηγοριών.</p>
      <p>Για το πού πρέπει να ρίξουν το βάρος τους και πού να εστιάσουν, αν θέλουν να βάλουν γερά τα θεμέλια για να έχουν μέλλον στον ποδοσφαιρικό χάρτη της περιοχής μας. Και αυτό το μέλλον, δεν σχετίζεται πάντα με τα πρωταθλήματα και τις ανόδους, που είναι κάτι εντελώς διαφορετικό και προϋποθέτει και πολλά άλλα πράγματα στις πολύ δύσκολες (από οικονομικής άποψης) εποχές που ζούμε. Το μέλλον αφορά στα μικρά παιδιά, αυτά που μαθαίνουν ποδόσφαιρο μέσα από αυτές τις ομάδες και χωρίς καμία δόση υπερβολής πλάθονται και σαν χαρακτήρες. Είναι πολύ σημαντικό και οι παράγοντες όλων των ομάδων να μπορέσουν να κατανοήσουν τις σωστές προτεραιότητες και όχι να αναλώνονται σε πράγματα τα οποία δεν έχουν καμία απολύτως ουσία…</p>
      <p>Καλημέρα σας.</p>
      <p>
        <b>Δραγάτης Δημήτριος</b>
      </p>
    </article>
  </body>
</html>