<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:37:00+00:00"/>
    <meta property="og:title" content="فرصت سه روزه ثبت‌نام مسکن ملی برای استان‌های جدید"/>
    <meta property="og:description" content="به گزارش فارس، مردم استان‌های کردستان، کهگیلویه و بویراحمد و گلستان از فردا شنبه ۲۵ آبان می‌توانند در طرح مسکن ملی ثبت‌نام کننn."/>
  </head>
  <body>
    <article>
      <h1>فرصت سه روزه ثبت‌نام مسکن ملی برای استان‌های جدید</h1>
      <address>
        <time datetime="2019-11-15T14:37:00+00:00">15 Nov 2019, 14:37</time>
      </address>
      <p> سامانه ثبت‌نام اقدام ملی مسکن با اتمام مهلت ثبت‌نام در استان‌های قم، سیستان‌و بلوچستان وخراسان شمالی وجنوبی از شنبه ۲۵ آبان ماه برای سه استان دیگر باز می‌شود.</p>
      <p>به گزارش فارس، مردم استان‌های کردستان، کهگیلویه و بویراحمد و گلستان از فردا شنبه ۲۵ آبان می‌توانند در طرح مسکن ملی ثبت‌نام کننn.</p>
      <p>نام‌نویسی متقاضیان طرح اقدام ملی مسکن از روز سه‌شنبه (۲۱ آبان) در چهار استان شروع شده و قرار است هر سه روز در سه تا چهار استان ثبت‌نام آغاز شود.</p>
      <p>قیمت ساخت وادهای مسکن ملی نیز در شهرهای کوچک متری ۲.۵ تا ۳.۵ میلیون تومان و جامعه هدف، دهک‌های سوم تا هفتم هستند.</p>
      <p>متقاضیان ثبت‌نام در طرح اقدام ملی و افراد تحت تکفل باید فاقد زمین مسکونی یا واحد مسکونی از روز اول فروردین ماه ۸۴ به بعد باشند و پس از انقلاب اسلامی از امکانات نهادهای عمومی غیردولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد.</p>
      <p>شرط دیگر متاهل یا سرپرست خانوار بودن است. البته زنان خودسرپرست مشروط به داشتن حداقل ۳۵ سال سن می‌توانند در این طرح نام‌نویسی کنند.</p>
      <p>داشتن حداقل پنج سال سابقه سکونت در پنج سال اخیر در شهر مورد تقاضا از دیگر الزامات است.</p>
      <p> سابقه سکونت در شهر جدید مورد تقاضا یا در شهر مادر حداقل پنج سال خواهد بود. نداشتن منع قانونی برای دریافت تسهیلات بانکی نظیر چک برگشتی، تسهیلات معوقه و غیره، توانایی تأمین هزینه ساخت مسکن مازاد بر تسهیلات بانکی، امکان سپرده‌گذاری حداقل ۳۰ درصد هزینه ساخت مازاد بر تسهیلات بانکی از جمله دیگر شروط اعلام شده است.</p>
      <p>در فاز نخست اجرای این برنامه، ثبت نام در خراسان‌جنوبی با ۲۳ شهرِ آرین‌شهر، ارسک، اسدیه، اسفدن، اسلامیه، بشرویه، بیرجند، حاجی‌آباد، خضری دشت بیاض، خوسف، زهان، سرایان، سرپیشه، سه‌قلعه، شوسف، طبس، طبس مسینا، فردوس، قائن، مود، نهبندان، نیمبلوک به پایان رسید.</p>
      <p>ثبت‌نام در شهر خراسان‌شمالی که با پنج شهر اسفراین، بجنورد، جاجرم، شیروان و گرمه در برنامه اقدام ملی مسکن شرکت کرده است نیز تکمیل شد.</p>
      <p>استان سیستان‌وبلوچستان که با ۱۸ شهر جالق، خاش، دوست محمد، زابل، زاهدان، زهک، سراوان، سوران، سیرکان، شهرک علی‌اکبر، گشت، محمدآباد، محمدی، مهرستان، میرجاوه، نصرت‌آباد، نوک‌آباد، ‌هیدوچ در این برنامه شرکت کرده است نیز به جمع استان هایی پیوست که شناسایی متقضایان واقعی مسکن در آنها آغاز می شود.</p>
      <p>قم نیز با پنج شهر جعفریه، دستجرد، قم، قنوات و کهک و با ثبت‌نام ۴۴۰۰ نفر در روز نخست ثبت‌نام (۲۱ آبان) تکمیل ظرفیت و سایت برای متقاضیان این استان بسته شد.</p>
      <p>برنامه اقدام ملی مسکن با ساخت ۴۰۰ هزار واحد مسکونی در سراسر کشور آغاز شده است.</p>
    </article>
  </body>
</html>