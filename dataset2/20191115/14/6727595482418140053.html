<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-kashmir-done-bjp-shifts-focus-to-bengal-citizenship-law-a-necessity-in-state234.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T14:48:00+00:00"/>
    <meta property="og:title" content="കശ്മീരും അയോധ്യയും കഴിഞ്ഞു, ഇനി ലക്ഷ്യം ഇവിടെയാണ്; ബംഗാള്‍ പിടിച്ചെടുക്കാനുള്ള ബി.ജെ.പിയുടെ തന്ത്രങ്ങള്‍ ഇതൊക്കെയാണ്"/>
    <meta property="og:description" content="Amit Shah Bengal Bjp Kailash Vijayvargiya Mamata Banerjee National News Trinamool Congress India കൊല്‍ക്കത്ത: ജമ്മു കശ്മീരിലെ ആര്‍ട്ടിക്കിള്‍ 370 റദ്ദാക്കിയതിനും അയോധ്യാ"/>
  </head>
  <body>
    <article>
      <h1>കശ്മീരും അയോധ്യയും കഴിഞ്ഞു, ഇനി ലക്ഷ്യം ഇവിടെയാണ്; ബംഗാള്‍ പിടിച്ചെടുക്കാനുള്ള ബി.ജെ.പിയുടെ തന്ത്രങ്ങള്‍ ഇതൊക്കെയാണ്</h1>
      <address><time datetime="2019-11-15T14:48:00+00:00">15 Nov 2019, 14:48</time> by <a rel="author">ന്യൂസ് ഡെസ്‌ക്</a></address>
      <p>കൊല്‍ക്കത്ത: ജമ്മു കശ്മീരിലെ ആര്‍ട്ടിക്കിള്‍ 370 റദ്ദാക്കിയതിനും അയോധ്യാ കേസില്‍ വിധി അനുകൂലമായതിനും ശേഷം ബംഗാള്‍ പിടിക്കാന്‍ നീക്കങ്ങളുമായി ബി.ജെ.പി. ബംഗാളില്‍ പൗരത്വ ഭേദഗതി നിയമം നടപ്പാക്കാനൊരുങ്ങുകയാണ് അവര്‍.</p>
      <p>ഭേദഗതി നിയമം ബംഗാളില്‍ അടിയന്തരമായി കൊണ്ടുവരണമെന്ന് ബി.ജെ.പി ദേശീയ ജനറല്‍ സെക്രട്ടറി കൈലാഷ് വിജയ്‌വര്‍ഗിയ ‘ദ പ്രിന്റ’നോടു പറഞ്ഞു.</p>
      <p>‘എന്താണോ ഞങ്ങള്‍ വാഗ്ദാനം ചെയ്തത്, അതു നടപ്പാക്കി. കശ്മീര്‍ കഴിഞ്ഞു, അയോധ്യ കഴിഞ്ഞു. ഇനി ഞങ്ങള്‍ പൗരത്വ ഭേദഗതി നിയമവും കൊണ്ടുവരും. നുഴഞ്ഞുകയറ്റം തടഞ്ഞു രാജ്യത്തെ രക്ഷിക്കാന്‍ ബംഗാളില്‍ ഇത് അത്യാവശ്യമാണ്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>പാര്‍ട്ടി ബംഗാളിലേക്കാണു ശ്രദ്ധ കൊടുക്കുന്നത്. അത് ബംഗാളിന്റെ നല്ലതിനു വേണ്ടിയാണ്. എത്രയും പെട്ടെന്നു ഞങ്ങള്‍ പൗരത്വ ഭേദഗതി ബില്‍ കൊണ്ടുവരും.’- അദ്ദേഹം പറഞ്ഞു.</p>
      <related>
        <a href="https://www.doolnews.com/jharkhand-polls-after-ljp-ajsu-hints-at-breaking-ties-with-bjp.html?utm_source=doolnews&amp;utm_medium=related"/>
      </related>
      <p>ബംഗ്ലാദേശ് അതിര്‍ത്തി പ്രദേശമായ ബംഗാളിലെ 30 ശതമാനവും മുസ്‌ലിങ്ങളാണ്. പൗരത്വ ഭേദഗതിയിലൂടെ സംസ്ഥാനത്തെ ഭൂരിപക്ഷ വോട്ട് ഏകീകരിക്കാനുള്ള ശ്രമമാണ് ബി.ജെ.പി ഇപ്പോള്‍ നടത്തുന്നത്.</p>
      <p>പൗരത്വ ബില്‍ ശീതകാല സമ്മേളനത്തില്‍ പാര്‍ലമെന്റില്‍ വെയ്ക്കുമെന്നും വിജയ്‌വര്‍ഗിയ പറഞ്ഞു. നിയമം നിലവില്‍ വന്നാല്‍ അഭയാര്‍ഥികള്‍ക്കു പൗരത്വം നല്‍കാനുള്ള നടപടിക്രമങ്ങള്‍ വേഗം തുടങ്ങുമെന്നും അദ്ദേഹം പറഞ്ഞു.</p>
      <p>അഭയാര്‍ഥികള്‍ക്കു പൗരത്വം നല്‍കിയാല്‍ രാജ്യത്തുടനീളം ദേശീയ പൗരത്വ രജിസ്റ്റര്‍ നടപ്പാക്കുമെന്നും അദ്ദേഹം വ്യക്തമാക്കി. ദേശീയ പൗരത്വ രജിസ്റ്ററിലൂടെ നുഴഞ്ഞുകയറ്റക്കാര്‍ക്കെതിരെ മാത്രമേ നടപടിയെടുക്കൂവെന്നും അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബി.ജെ.പിയുടെ ഈ നീക്കത്തെ വിഭജനതന്ത്രമെന്നാണ് ബംഗാള്‍ മുഖ്യമന്ത്രിയും തൃണമൂല്‍ കോണ്‍ഗ്രസ് അധ്യക്ഷയുമായ മമതാ ബാനര്‍ജി വിശേഷിപ്പിച്ചത്.</p>
      <related>
        <a href="https://www.doolnews.com/digvijay-singh-about-ayodhya-verdict-and-sabarimala-verdict.html?utm_source=doolnews&amp;utm_medium=related"/>
      </related>
      <p>കഴിഞ്ഞമാസം കൊല്‍ക്കത്തയിലെ നേതാജി ഇന്‍ഡോര്‍ സ്‌റ്റേഡിയത്തില്‍ വെച്ച് കേന്ദ്ര ആഭ്യന്തരമന്ത്രിയും ബി.ജെ.പി ദേശീയാധ്യക്ഷനുമായ അമിത് ഷായും പൗരത്വ രജിസ്റ്റര്‍ നടപ്പാക്കുന്ന കാര്യം പറഞ്ഞിരുന്നു. തൃണമൂല്‍ പൗരത്വ രജിസ്റ്ററിനെക്കുറിച്ചു പറഞ്ഞു ജനങ്ങളെ തെറ്റിദ്ധരിപ്പിക്കുന്നുണ്ടെന്നും അദ്ദേഹം ആരോപിച്ചിരുന്നു.</p>
      <p>അടുത്ത പാര്‍ലമെന്റ് സമ്മേളനത്തില്‍ ബംഗാളിനെതിരെ മറ്റൊരു കാര്യവും ചര്‍ച്ചയില്‍ വരാന്‍ സാധ്യതയുണ്ട്. സംസ്ഥാനത്തെ ക്രമസമാധാന നില തകരാറിലാണെന്നതു ചൂണ്ടിക്കാട്ടി ബി.ജെ.പി എം.പിമാര്‍ ചര്‍ച്ച നടത്തിയേക്കുമെന്നാണു ദേശീയമാധ്യമങ്ങള്‍ നല്‍കുന്ന സൂചന.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>