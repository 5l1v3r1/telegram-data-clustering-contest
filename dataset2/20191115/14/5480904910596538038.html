<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/petricek-lidska-prava-byla-a-budou-soucasti-ceske-diplomacie/1821461?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T14:03:00+00:00"/>
    <meta property="og:title" content="Petříček: Lidská práva byla a budou součástí české diplomacie"/>
    <meta property="og:description" content="Praha - Lidská práva po sametové revoluci byla a v budoucnu i budou součástí české diplomacie. Rok 1989 znamenal pro českou diplomacii pomyslný reset po 40 letech komunistické totality, jednoznačnou prioritou polistopadového směřování je členství v západních strukturách. Dnes to uvedl ministr zahraničí Tomáš Petříček (ČSSD) na akci Odpoledne s českou diplomacií, kterou při příležitosti oslav 30. výročí sametové revoluce pořádá české ministerstvo zahraničních věcí."/>
  </head>
  <body>
    <article>
      <h1>Petříček: Lidská práva byla a budou součástí české diplomacie</h1>
      <address><time datetime="2019-11-15T14:03:00+00:00">15 Nov 2019, 14:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Lidská práva po sametové revoluci byla a v budoucnu i budou součástí české diplomacie. Rok 1989 znamenal pro českou diplomacii pomyslný reset po 40 letech komunistické totality, jednoznačnou prioritou polistopadového směřování je členství v západních strukturách. Dnes to uvedl ministr zahraničí Tomáš Petříček (ČSSD) na akci Odpoledne s českou diplomacií, kterou při příležitosti oslav 30. výročí sametové revoluce pořádá české ministerstvo zahraničních věcí.</p>
      <p>"Diplomatická tradice první republiky byla sice silná, po revoluci jsme ale začínali od nuly. Čtyřicet let komunistického režimu si vyžádalo daň i na zahraniční politice. Český stát nicméně nyní ví, kdo jsou jeho přátelé a kdo představuje nebezpečí," řekl Petříček, podle nějž jsou jednoznačné milníky české zahraniční polistopadové politiky vstup do Severoatlantické aliance a Evropské unie, které představují garanci bezpečnosti České republiky.</p>
      <p>Téma lidských práv podle něj bylo po roce 1989 neoddělitelnou součástí československé a později české zahraniční politiky. Petříček se bude zasazovat o to, aby tato tradice přetrvala i v budoucnu.</p>
      <p>Česko dnes podle Petříčka čelí hybridním bezpečnostním hrozbám, jako je terorismus či ilegální migrace. Případ Ruskem anektovaného Krymu či války v Donbasu také ukazuje, že reálné jsou i ozbrojené konflikty. Tyto výzvy jsou podle něj řešitelné pouze soudržností západního společenství, které s Českem sdílí společný hodnotový systém. Česko podle něj musí usilovat o zachování současného systému mezinárodního práva a institucí, které v současné době čelí zvýšenému tlaku.</p>
    </article>
  </body>
</html>