<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653760/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T14:12:00+00:00"/>
    <meta property="og:title" content="Рада зробила крок до скасування державної монополії на виробництво спирту"/>
    <meta property="og:description" content="Верховна Рада прийняла в першому читанні президентський законопроект №2300 про скасування з 1 січня 2020 року державної монополії на виробництво спирту"/>
  </head>
  <body>
    <article>
      <h1>Рада зробила крок до скасування державної монополії на виробництво спирту</h1>
      <address>
        <time datetime="2019-11-15T14:12:00+00:00">15 Nov 2019, 14:12</time>
      </address>
      <p>Верховна Рада прийняла в першому читанні президентський законопроект <a href="http://w1.c1.rada.gov.ua/pls/zweb2/webproc4_1?pf3511=67165">№2300</a> про скасування з 1 січня 2020 року державної монополії на виробництво спирту.</p>
      <p>Про це повідомляється на <a href="http://w1.c1.rada.gov.ua/pls/zweb2/webproc4_1?pf3511=67165">сторінці</a> законопроекту "Про внесення змін до закону України "Про державне регулювання виробництва і обігу спирту етилового, коньячного і плодового, алкогольних напоїв, тютюнових виробів та пального" на офіційному сайті Ради.</p>
      <p>Народні депутати також підтримали скорочення терміну підготовки законопроекту до другого читання вдвічі.</p>
      <p>Парламентський комітет з питань аграрної та земельної політики на засіданні 14 листопада рекомендував Верховній Раді прийняти в першому читанні цей законопроект.</p>
      <p>Законопроект передбачає скасування державної монополії на виробництво спирту з 1 січня 2020 року, можливість суб'єктам господарювання будь-якої форми виробляти спирт за умови отримання відповідної ліцензії, а також повну лібералізацію експорту спирту з України.</p>
      <p>У той же час, для захисту вітчизняного товаровиробника законопроект передбачає, що імпорт спирту до 1 січня 2022 року зможуть здійснювати тільки уповноважені Кабінетом міністрів держпідприємства.</p>
      <p>Економічна правда</p>
    </article>
  </body>
</html>