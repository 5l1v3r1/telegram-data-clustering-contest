<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/sud-areshtuvav-maynoviy-kompleks-zavodu-mayak-640215.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T14:29:04+00:00"/>
    <meta property="og:title" content="Суд арештував майновий комплекс заводу «Маяк»"/>
    <meta property="og:description" content="Викрито шахрайську схему з продажу майна ПАТ «Завод «Маяк»"/>
  </head>
  <body>
    <article>
      <h1>Суд арештував майновий комплекс заводу «Маяк»</h1>
      <address>
        <time datetime="2019-11-15T14:29:04+00:00">15 Nov 2019, 14:29</time>
      </address>
      <h4>Викрито шахрайську схему з продажу майна ПАТ «Завод «Маяк»</h4>
      <p>За клопотанням прокуратури Києва Голосіївським районним судом накладено арешт на державний майновий комплекс Акціонерного товариства «Завод «Маяк» ДК «Укроборонпром» загальною площею близько 20 тис. кв. м для недопущення його продажу на торгах ДП «Сетам» за заниженою початковою вартістю.</p>
      <p>Про це <a href="https://www.facebook.com/kyiv.gp.gov.ua/">повідомляє</a> пресслужба столичної прокуратури.</p>
      <p>У ході розслідування кримінального провадження за фактом організації шахрайської схеми з продажу майна ПАТ «Завод «Маяк» установлено, що колишній посадовець підприємства за винагороду обіцяв представнику комерційної структури сприяння у придбанні вказаного комплексу через електронну систему торгів ДП «Сетам» за близько 60 млн гривень, що, за його словами, є в двічі меншою, ніж реальна вартість об’єкта.</p>
      <p>Шахрайську схему було викрито, а його організатора затримано.</p>
      <p>Разом з тим, під час досудового розслідування з’ясувалось, що Державною виконавчою службою шляхом примусового продажу через ДП «Сетам» вищевказаний майновий комплекс виставлено на торги з початковою вартістю 62 млн грн.</p>
      <p>З метою перевірки законності такого відчуження, а також перевірки даних про можливе штучне заниження вартості цього об’єкту, прокуратура Києва звернулась до суду з клопотанням про арешт майнового комплексу, яке судом задоволено.</p>
      <p>Раніше повідомлялося, що Служба безпеки України викрила колишнього посадовця одного з оборонних заводів концерну «Укроборонпром», який <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html">намагався заробити на продажі державного майна 2,5 мільйони доларів США.</a></p>
      <related>
        <a href="https://glavcom.ua/news/nabu-povidomilo-eksgendirektoru-ukroboronpromu-bukinu-pro-pidozru-639375.html"/>
        <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html"/>
        <a href="https://glavcom.ua/news/zelenskiy-znovu-okonfuzivsya-trichi-nazvav-ukroboronprom-koncertom-638217.html"/>
      </related>
    </article>
  </body>
</html>