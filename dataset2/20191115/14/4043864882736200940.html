<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232096/"/>
    <meta property="og:site_name" content="Українська правда"/>
    <meta property="article:published_time" content="2019-11-15T14:57:16+00:00"/>
    <meta property="og:title" content="Трамп у першій розмові з Зеленським розхвалював українок на &quot;Міс Всесвіт&quot;"/>
    <meta property="og:description" content="Президент США Дональд Трамп у першій телефонній розмові з Володимиром Зеленським заявив, що Україна завжди була добре представлена на конкурсі краси “Міс Всесвіт”."/>
  </head>
  <body>
    <article>
      <h1>Трамп у першій розмові з Зеленським розхвалював українок на "Міс Всесвіт"</h1>
      <address>
        <time datetime="2019-11-15T14:57:16+00:00">15 Nov 2019, 14:57</time>
      </address>
      <p>Президент США Дональд Трамп у першій телефонній розмові з Володимиром Зеленським заявив, що Україна завжди була добре представлена на конкурсі краси "Міс Всесвіт".</p>
      <p>Як повідомляє "<a href="https://www.eurointegration.com.ua/news/2019/11/15/7103099/">Європейська правда</a>", про це йдеться в оприлюдненому у п'ятницю меморандумі телефонної розмови, яку лідери провели 21 квітня.</p>
      <p>Трамп подзвонив Зеленському привітати його з перемогою на президентських виборах. У розмові Зеленський запрошував президента США відвідати його інавгурацію, кажучи, що українці – "гарний, теплий і дружелюбний народ".</p>
      <p>"Так, я погоджуюсь із вами щодо слів про вашу країну", - сказав Дональд Трамп.</p>
      <p>"Коли я був власником "Міс Всесвіт", у них завжди були чудові люди. Україна була завжди дуже добре представлена", - додав президент США. Він також сказав, коли зеленський "буде готовий", його запросять відвідати Білий дім.</p>
      <p>Дональд Трамп був власником конкурсу "Міс Всесвіт" з 1996 по 2015 рік.</p>
      <p>Нагадаємо, згідно із <b><a href="https://www.eurointegration.com.ua/news/2019/11/15/7103098/">стенограмою</a></b>, Трамп привітав Зеленського із перемогою і заявив, "що не має сумнівів, що ви будете прекрасним президентом".</p>
      <p>Трамп останнім часом неодноразово згадував про цю телефонну розмову і говорив, що в ній не було ніяких порушень, як і в розмові 25 липня, зокрема, не було натяків на необхідність розслідування проти Джо Байдена та його сина.</p>
      <p>Нагадаємо, сьогодні колишній посол США в Україні Марі Йованович <b><a href="https://www.eurointegration.com.ua/news/2019/11/15/7103071/">дасть свідчення </a></b>під час публічних слухань у справі імпічменту.</p>
      <p>
        <b>Читайте також: <a href="https://www.eurointegration.com.ua/articles/2019/11/13/7102978/">"Імпічмент йде до фіналу: чи несе "Українагейт" реальну загрозу для Дональда Трампа".</a></b>
      </p>
      <related>
        <a href="https://www.pravda.com.ua/news/2019/11/15/7232091/"/>
        <a href="https://www.pravda.com.ua/news/2019/11/15/7232054/"/>
        <a href="https://www.pravda.com.ua/news/2019/11/15/7232049/"/>
      </related>
    </article>
  </body>
</html>