<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191115-shho-nas-chekaye-u-2020-rotsi-yak-zakladeni-v-byudzheti-tsyfry-vplynut-na-zhyttya-ukrayintsiv/"/>
    <meta property="og:site_name" content="ФАКТИ"/>
    <meta property="article:published_time" content="2019-11-15T14:54:56+00:00"/>
    <meta property="og:title" content="Що нас чекає у 2020 році: як закладені в бюджеті цифри вплинуть на життя українців"/>
    <meta property="og:description" content="Парламент затвердив головний фінансовий документ 2020 року – державний бюджет. Чи станеться у наступному році економічне диво, чи зміняться ціни та наскільки збалансованим вийшов бюджет 2020 – у матеріалі Фактів ICTV."/>
  </head>
  <body>
    <article>
      <h1>Що нас чекає у 2020 році: як закладені в бюджеті цифри вплинуть на життя українців</h1>
      <address>
        <time datetime="2019-11-15T14:54:56+00:00">15 Nov 2019, 14:54</time>
      </address>
      <p>Парламент затвердив головний фінансовий документ 2020 року – державний бюджет. Чи станеться у наступному році економічне диво, чи зміняться ціни та наскільки збалансованим вийшов бюджет 2020 – у матеріалі Фактів ICTV.</p>
      <p>Державний бюджет на 2020 рік ухвалено. Парламентарі погодили документ на засіданні 14 листопада.</p>
      <h3>Вперше за новою процедурою</h3>
      <p>В останні роки традицією українського парламенту стало ухвалення бюджету України “під ялинку”, тобто у  грудні. Зазвичай цей процес затягувався до пізньої ночі. У 2018 році його ухвалили тільки о 6.00.</p>
      <p>Ухвалений бюджет в середині листопада став приємним здивуванням для експертного середовища та журналістів. Раді вдалось консолідуватись – за кілька годин розглянути всі правки і проголосувати за головний документ року.</p>
      <figure>
        <iframe src="https://www.youtube.com/embed/mFmMYhYEqFY" width="500" height="281" data-service="Youtube" scrolling="no"/>
      </figure>
      <p>До речі, вже традиційно для цього скликання голоси були переважно від фракції Слуга народу – підтримали законопроект 241 депутат президентської партії, 19 членів групи За майбутнє та 20 позафракційних представників народу.</p>
      <p>Інші або утримались, або голосували проти.</p>
      <h3>Що в бюджеті?</h3>
      <p>Прогнозований курс долара на кінець 2020 року – 27,5 грн, а середньорічний – 27 грн. На цьому і базувався бюджет.</p>
      <p><b>Голова Комітету економістів України Андрій Новак</b> зазначає, уряд закладає девальвацію нацвалюти, порівняно з нинішніми показниками, майже на 10%.</p>
      <blockquote>– Це тривожний знак – девальвація наших доходів, зниження купівельної спроможності, звуження внутрішнього ринку.</blockquote>
      <p>Хоча експерт відмічає – для девальвації сьогодні підстав немає. Натомість є фінансові та економічні можливості для забезпечення стабільності курсу, що лежить в основі економічного зростання.</p>
      <p><b>Читайте:</b> <a href="https://fakty.com.ua/ua/ukraine/20191114-derzhavnyj-byudzhet-2020-yak-my-budemo-zhyty-u-nastupnomu-rotsi/">Державний бюджет 2020: як ми будемо жити у наступному році</a></p>
      <p>Цифра, до якої прив’язано більшість соціальних виплат – прожитковий мінімум – зміниться на 625 грн. Якщо зараз він становить 1 564 грн, то на кінець 2020 року зросте до 2 189 грн.</p>
      <p>Факти ICTV також проаналізували, як змінились основні економічні показники за останні п’ять років. Результати нижче на інфографіках.</p>
      <slideshow>
        <figure>
          <img src="https://fakty.com.ua/wp-content/uploads/2019/11/15/2019_11-m1.jpg"/>
        </figure>
        <figure>
          <img src="https://fakty.com.ua/wp-content/uploads/2019/11/15/2019_11-m3.jpg"/>
        </figure>
        <figure>
          <img src="https://fakty.com.ua/wp-content/uploads/2019/11/15/2019_11-m2.jpg"/>
        </figure>
        <figure>
          <img src="https://fakty.com.ua/wp-content/uploads/2019/11/15/2019_11-m4.jpg"/>
        </figure>
      </slideshow>
      <p>Що нас чекає у 2020 році: як закладені в бюджеті цифри вплинуть на життя українців / 4 фотографии</p>
      <p><b>Економіст Європейського аналітичного центру</b> <b>Вадим Бардась</b> прогнозує – покращення умов життя можливе, але воно буде недовгостроковим:</p>
      <blockquote>– Завдяки зростанню розмірів мінімальної заробітної плати та державних витрат можна очікувати короткострокове підвищення рівня добробуту в Україні, яке в умовах уповільнення зростання економіки скорочуватиметься через прискорення зростання цін на товари та послуги.</blockquote>
      <p>Андрій Новак наголошує – в умовах девальвації гривні, яку заклав у бюджет Кабмін, збільшаться ціни на імпортні товари.</p>
      <figure>
        <img src="https://fakty.com.ua/wp-content/uploads/2019/07/26/13165825_1729437960663839_7722427184888649442_n.jpg?1564144123"/>
      </figure>
      <p>Фото: Андрій Новак</p>
      <blockquote>– Вся техніка – від побутових товарів до автомобілів – це імпорт. Енергоресурси у нас переважно імпортні – починаючи від газу, закінчуючи пальним. А девальвувати гривню на 10% і мати інфляцію 5% – це неможливо. Тому покращення не буде.</blockquote>
      <h3>Ключові зміни і нововведення</h3>
      <ol>
        <li>Нова стаття бюджету 2020 – підтримка молодих вчителів. Працівники освіти зі стажем до 10 років отримають виплати у розмірі майже 21 тис. грн – таких в України 73,9 тис. осіб. Справа в тому, що зараз вони отримують приблизно на 3 тис. грн менше, ніж вчителі з більшим стажем.</li>
        <li>Майже вдвічі збільшити статтю видатків на соціальну адаптацію ветеранів АТО та ООС, а також учасників Революції Гідності. На це заклали 246 млн грн.</li>
        <li>В кілька разів зросли видатки на перепис населення – у 2020 році його обіцяють нарешті провести. У 2019 на це витратили 247 млн грн, а в наступному планують 1,4 млрд грн. Спочатку ця сума була на 2 млрд більшою, але уряд шукає дешевший спосіб проведення перепису.</li>
        <li>
          <p>Акцент зробили і на інфраструктурі. Загалом на цю сферу передбачено майже на 40% більше коштів, ніж минулоріч – 73 млрд грн. Міністр інфраструктури пообіцяв капітальний ремонт доріг державного та міжнародного значення. Загалом відновити планують 4 тис. км доріг.</p>
          <figure>
            <img src="https://fakty.com.ua/wp-content/uploads/2019/08/15/GettyImages-1146804900.jpg?1565868263"/>
          </figure>
        </li>
        <li>Вперше закладені кошти на розкриття туристичного потенціалу країни – 240 млн грн. За словами прем’єр-міністра, один іноземний турист приносить до $500 в розвиток економіки, а деякі країни отримують від туризму до 10% від ВВП.</li>
        <li>І про доходи. Влада планує отримати 3 млрд грн від легалізації грального бізнесу. Нагадаємо, що проект закону вже розроблений Кабміном і направлений на розгляд Ради.</li>
        <li>Держава виводить з тіні ринок видобутку бурштину, а тому планують заробити на ренті. Доходи розподілятимуться між державним бюджетом і місцевими в пропорції 70 на 30.</li>
        <li>Запуск ринку електроенергії, який відбувся влітку 2019 року, дозволив виділити нову статтю доходу – ренту за сертифікацію оператора системи передавання електричної енергії та оператора газотранспортної системи. Планують, що це принесе державі 500 млн грн.</li>
      </ol>
      <h3>Державний борг та нові запозичення</h3>
      <p>Попри це, фактично кожна третя гривня з державного бюджету буде спрямована на погашення та обслуговування державних боргів України.</p>
      <p>Держава у 2020 році планує запозичити 4,9 млрд на зовнішніх ринках і трохи більше на внутрішніх – $8,4 млрд.</p>
      <p>При цьому урядовий уповноважений з питань держборгу Юрій Буца звертає увагу журналістів на те, що доля запозичень в нацвалюті зростає.</p>
      <p>Окрім того, функції управління державним боргом покладуть на нову структуру – Державне агентство з управління державним боргом. Зараз цим займається Мінфін.</p>
      <h3>Плани на приватизацію</h3>
      <p>І хоч уряд неодноразово анонсував масштабну приватизацію, очікувані доходи від неї зменшуються порівняно з планами у 2019 році.</p>
      <p>Спочатку Кабмін планував отримати 5 млрд, та у підсумку заклали цифру у 12 млрд грн.</p>
      <blockquote>– До другого читання збільшили суму на 125%. Це зробили для того, щоб збільшити загальні доходи бюджету і показати менший його дефіцит, – вважає Новак.</blockquote>
      <p>У 2019 році доходи від приватизації мали становити 17 млрд грн, натомість до бюджету надійшло 400 млн грн.</p>
      <p>Економіст зазначає, у світі Україну сприймають як державу, де відбуваються воєнні дії, а тому вартість активів у нас мінімальна.</p>
      <blockquote>– Навіть цю суму в 12 млрд зібрати буде надзвичайно складно, – каже Новак.</blockquote>
      <p>Планує держава, до речі, і від оренди держмайна отримати у 2,5 раза більше ніж у 2019 році – 4,1 млрд грн.</p>
      <h3>Дива не відбулось</h3>
      <p>Андрій Новак підкреслює – бюджет 2020 року побудований на бюджетній резолюції минулого уряду. А суттєвих змін очікувати не варто.</p>
      <blockquote>– Бюджет 2020 – це  структурна ксерокопія цьогорічного документа. Взяли бюджет цього року, додали до кожної статті показник інфляції – десь трохи більше, десь трохи менше, і  вийшов закон про бюджет 2020 рік.</blockquote>
      <p>Те, що фінансового дива не відбулось, визнають і в Кабміні, і в парламенті. Там зазначають – ресурси обмежені, тому виходили з того, що є. Проте запевняють, що за результатами першого півріччя бюджет можуть переглянути, а доходи, можливо, будуть навіть більшими, ніж планують, адже уряд не враховував ухвалених в турборежимі законопроектів.</p>
      <p>Новий бюджет не передбачатиме різкого зростання доходів або видатків держави, ВВП не зросте стрімкими темпами, а соцвиплати не стануть одразу на рівні європейських. Зміни приходитимуть поступово. Принаймні поки це декларують у Кабміні.</p>
      <p>
        <b>Лілія Ященко </b>
      </p>
      <related>
        <a href="https://fakty.com.ua/ua/ukraine/20191114-byudzhet-2020-roku-skilky-budut-platyty-fop/"/>
        <a href="https://fakty.com.ua/ua/opinion/byudzhet-ukrayiny-na-2020-rik-chy-chekaty-ukrayintsyam-pozytyvnyh-zmin/"/>
        <a href="https://fakty.com.ua/ua/ukraine/20191114-byudzhet-2020-na-skilky-zrostut-vyplaty-na-nyanyu-ta-odynokym-materyam/"/>
      </related>
    </article>
  </body>
</html>