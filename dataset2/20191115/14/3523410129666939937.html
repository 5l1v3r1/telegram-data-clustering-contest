<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640134/%D8%A7%DB%8C%D8%B1%D8%A7%D9%86-%D9%88-%D8%AA%D8%B1%DA%A9%DB%8C%D9%87-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D9%87%D8%B3%D8%AA%D9%86%D8%AF-%D8%A7%D9%85%D8%A7-%D8%A7%D8%B9%D8%B1%D8%A7%D8%A8-%D8%B6%D8%B9%DB%8C%D9%81-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T14:31:00+00:00"/>
    <meta property="og:title" content="ایران و ترکیه قدرت‌های خاورمیانه هستند اما اعراب ضعیف شدند"/>
    <meta property="og:description" content="سفیر پیشین رژیم صهیونیستی در واشنگتن، معتقد است قدرت ایران و ترکیه در منطقه غرب آسیا هر روز بیشتر می‌شود اما کشورهای عربی رو به نزول هستند."/>
  </head>
  <body>
    <article>
      <h1>
        <a href="https://www.bultannews.com/fa/news/640134/%D8%A7%DB%8C%D8%B1%D8%A7%D9%86-%D9%88-%D8%AA%D8%B1%DA%A9%DB%8C%D9%87-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D9%87%D8%B3%D8%AA%D9%86%D8%AF-%D8%A7%D9%85%D8%A7-%D8%A7%D8%B9%D8%B1%D8%A7%D8%A8-%D8%B6%D8%B9%DB%8C%D9%81-%D8%B4%D8%AF%D9%86%D8%AF">ایران و ترکیه قدرت‌های خاورمیانه هستند اما اعراب ضعیف شدند</a>
      </h1>
      <h2>سفیر پیشین رژیم صهیونیستی در واشنگتن، معتقد است قدرت ایران و ترکیه در منطقه غرب آسیا هر روز بیشتر می‌شود اما کشورهای عربی رو به نزول هستند.</h2>
      <address><time datetime="2019-11-15T14:31:00+00:00">15 Nov 2019, 14:31</time> by <a rel="author">بولتن نیوز | bultannews.com</a></address>
      <p>علی‌رغم رجزخوانی‌های مکرر مقامات فعلی رژیم صهیونیستی درباره برتری تل‌آویو در منطقه غرب آسیا، «ایتامار رابینوویچ» سفیر پیشین این رژیم در ایالات متحده اما نظر دیگری دارد.</p>
      <p>رابینوویچ طی سخنرانی در «مرکز مطالعات یهودی و اسرائیل» در دانشگاه «نورث‌وسترن» واقع در ایالت ایلینوی آمریکا، تحلیلی از چالش‌های پیش‌روی رژیم صهیونیستی و تحولات غرب آسیا ارائه کرد: «اسرائیل با خاورمیانه جدیدی روبه‌رو است؛ ترکیه، ایران و اسرائیل به قدرت‌های بزرگ و اصلی خاورمیانه تبدیل شده‌اند و این در حالی است که دیگر کشورها به سختی در تلاش برای سفت کردن جای پای خود بعد از بهار عربی هستند».</p>
      <p>به نوشته وبگاه «دیلی نورث‌وسترن» وی ضمن اشاره به قدرت گرفتن روز افزون ایران و ترکیه در غرب آسیا، توضیح داد: «جهان عرب ضعیف است. سه کشور قدرتمند خاورمیانه، اعراب نیستند بلکه ایران، ترکیه و اسرائیل هستند».</p>
      <p>این دیپلمات بازنشسته صهیونیست با بیان اینکه ایران و ترکیه بازیگران اصلی منطقه غرب آسیا هستند، گفت: «این در حالی است که لیبی، سودان و یمن فرو پاشیدند، سوریه درگیر جنگ داخلی است و مصر هم به رژیم دیکتاتوری نظامی بازگشته است».</p>
      <p>رابینوویچ با انتقاد از هم‌کاسه شدن کابینه رژیم صهیونیستی با جمهوری‌خواهان آمریکا در اتفاقات اخیر منطقه‌ای، تصریح کرد: «دولت کنونی اسرائیل در همراه شدن با یک طرف از سیاست‌های آمریکا، زیاده‌روی کرد. یک قاعده کلی در سیاست و دیپلماسی آمریکا در قبال اسرائیل بوده و آن اینکه مسئله اسرائیل را یک موضوع غیرحزبی نگاه دارند».</p>
      <p>وی اما تاکید کرد که «حمایت پرهیاهوی» کابینه رژیم صهیونیستی از «دونالد ترامپ» رئیس‌جمهور آمریکا و حزب جمهوری‌خواه، یک «اشتباه فجیع از طرف اسرائیلی بود».</p>
      <p>سفیر پیشین رژیم صهیونیستی در آمریکا قبلا هم در گفت‌وگو با وبگاه «میدل‌ایست آی» نسبت به وضعیت کنونی غرب آسیا و عقب‌نشینی نظامیان آمریکایی از سوریه ابراز نگرانی کرده بود.</p>
      <p>رابینوویچ در آن زمان نیز ضمن تاکید بر افزایش قدرت ایران و متحدان در منطقه، گفته بود: «نیروهای ایرانی و روسی به دعوت دولت [دمشق] در سوریه هستند. ترکیه اما بخشی از سوریه را با تهاجم اشغال کرده است».</p>
      <p>روزنامه «هاآرتص» چاپ فلسطین اشغالی نیز روز گذشته در یادداشتی نوشته بود طی یک سال و نیم قبل، روند شکست پی‌درپی سیاست‌های نتانیاهو و دولت آمریکا علیه ایران آغاز شده است.</p>
    </article>
  </body>
</html>