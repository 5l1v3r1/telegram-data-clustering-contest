<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819248-smert-pidlitka-u-prilukah-policia-provela-6-slidcih-eksperimentiv-i-17-dodatkovih-ogladiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:49:00+00:00"/>
    <meta property="og:title" content="Смерть підлітка у Прилуках: поліція провела 6 слідчих експериментів і 17 додаткових оглядів"/>
    <meta property="og:description" content="У ході розслідування резонансної загибелі в Прилуках Чернігівської області 14-річного Дениса Чаленка поліція провела 6 слідчих експериментів та 17 додаткових оглядів місця події."/>
  </head>
  <body>
    <article>
      <h1>Смерть підлітка у Прилуках: поліція провела 6 слідчих експериментів і 17 додаткових оглядів</h1>
      <h2>У ході розслідування резонансної загибелі в Прилуках Чернігівської області 14-річного Дениса Чаленка поліція провела 6 слідчих експериментів та 17 додаткових оглядів місця події.</h2>
      <address>
        <time datetime="2019-11-15T14:49:00+00:00">15 Nov 2019, 14:49</time>
      </address>
      <p>Про це під час робочої поїздки на Чернігівщину повідомив заступник Голови Національної поліції - начальник Головного слідчого управління Максим Цуцкірідзе, повідомляє <a href="https://www.npu.gov.ua/news/golovne/u-spravi-pro-zagibel-pidlitka-u-prilukax-provoditsya-17-ekspertiz-maksim-czuczkiridze/">управління комунікації Нацполіції України</a>.</p>
      <p>"За цей тиждень проведено 17 додаткових оглядів місця події. За їх результатами вилучено багато речових доказів: починаючи з одягу і закінчуючи предметами, які вилучали як самі слідчі, так і родичі, які надавали ці предмети для експертиз", - розповів Цуцкірідзе.</p>
      <figure>
        <iframe src="https://www.youtube.com/embed/k5T9JZvio3M" width="560" height="315" data-service="Youtube" scrolling="no"/>
      </figure>
      <p>За його словами, також поліція провела 6 слідчих експериментів за участю очевидців трагічної події - фельдшерів та працівників <a href="https://www.ukrinform.ua/tag-policia">поліції</a>, які виїжджали на місце події. Найближчим часом відбудеться слідчий експеримент за участю батька загиблого хлопця.</p>
      <p>Посадовець ознайомив громадськість із попередніми висновками судово-медичної експертизи, де зазначені орієнтовний час і причини смерті підлітка, а також назвав тілесні ушкодження, які судмедексперт виявив на тілі хлопця.</p>
      <p>Крім того, Цуцкірідзе повідомив про притягнення місцевих поліцейських до відповідальності за порушення, допущені на початковому етапі встановлення причин і обставин загибелі школяра. Він запевнив у готовності правоохоронців об’єктивно й неупереджено розслідувати цю справу, взявши до уваги всю інформацію, надану учасниками процесу. Водночас закликав потерпілих, громадськість та ЗМІ утриматися від тиску на слідчо-оперативну групу, яка веде розслідування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819225-smert-pidlitka-u-prilukah-300-ludej-vimagali-pid-viddilkom-policii-rezultativ-ekspertizi.html">Смерть підлітка у Прилуках: 300 людей вимагали під відділком поліції результатів експертизи</a>
      </blockquote>
      <p>У Нацполіції нагадали, що Максим Цуцкірідзе взяв участь у слідчих діях у кримінальному провадженні за фактом загибелі підлітка на Чернігівщині. А перебіг розслідування перебуває під контролем Голови Нацполіції України Ігоря Клименка.</p>
      <p>Як відомо, тіло 14-річного Дениса Чаленка знайшли 29 жовтня увечері на залізничній колії у Прилуках. За першою версією поліції, його збив потяг. Батьки з цим не погодилися й стали вимагати справедливого, на їхню думку, розслідування. Їх підтримали жителі Прилук, які вже провели кілька мітингів.</p>
      <p>Нині поліція розглядає також версію вбивства підлітка.</p>
    </article>
  </body>
</html>