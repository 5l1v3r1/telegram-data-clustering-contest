<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89726"/>
    <meta property="og:site_name" content="Denník politika"/>
    <meta property="article:published_time" content="2019-11-15T14:35:12+00:00"/>
    <meta property="og:title" content="Huawei uviedol do predaja skladací smartfón Mate X, neponúka Google aplikácie ani americké čipy"/>
    <meta property="og:description" content="15.11.2019 (Webnoviny.sk) – Čínska spoločnosť Huawei začala s predajom svojho prvého skladacieho smartfónu Mate X, ktorý neponúka aplikácie Googlu ani žiadne čipy vyrobené v Spojených štátoch amerických. Rozhodli sa tak po sankciách zo strany USA, ktoré tvrdia, že spoločnosť predstavuje „bezpečnostné riziko„. Zástupcovia firmy odmietajú obvinenia, že by sa podieľali na čínskej špionáži."/>
  </head>
  <body>
    <article>
      <h1>Huawei uviedol do predaja skladací smartfón Mate X, neponúka Google aplikácie ani americké čipy</h1>
      <address><time datetime="2019-11-15T14:35:12+00:00">15 Nov 2019, 14:35</time> by <a rel="author">Webnoviny</a></address>
      <p>15.11.2019 (Webnoviny.sk) – Čínska spoločnosť Huawei začala s predajom svojho prvého skladacieho smartfónu Mate X, ktorý neponúka aplikácie Googlu ani žiadne čipy vyrobené v Spojených štátoch amerických. Rozhodli sa tak po sankciách zo strany USA, ktoré tvrdia, že spoločnosť predstavuje „<i>bezpečnostné riziko</i>„. Zástupcovia firmy odmietajú obvinenia, že by sa podieľali na čínskej špionáži.</p>
      <p>Novinka sa dostala na čínsky trh v piatok v online obchode firmy, a to za 16 999 čínskych jüanov (v prepočte približne 2 200 eur). Ponúka čínske alternatívy k aplikáciám od Googlu, ako sú hudba či mapy. Využíva operačný systém EMUI 9, ktorý je založený na Androide od Googlu. Huawei plánuje predstaviť plány týkajúce sa predaja smartfónu v zahraničí.</p>
      <p>Predstavitelia spoločnosti tento týždeň uviedli, že 90-tisíc zamestnancom plánujú vyplatiť odmeny v celkovej hodnote dve miliardy čínskych jüanov (zhruba 259 miliónov eur) za ich prácu v súvislosti s vysporiadaním sa s americkými sankciami a vývojom nových komponentov.</p>
      <p>Viac k témam: <a href="https://www.webnoviny.sk/tag/sankcie/"><u>sankcie</u></a><br/>Zdroj: Webnoviny.sk – <a href="https://www.webnoviny.sk/huawei-uviedol-do-predaja-skladaci-smartfon-mate-x-neponuka-aplikacie-googlu-ani-americke-cipy/"><u>Huawei uviedol do predaja skladací smartfón Mate X, neponúka Google aplikácie ani americké čipy</u></a> © SITA Všetky práva vyhradené.</p>
    </article>
  </body>
</html>