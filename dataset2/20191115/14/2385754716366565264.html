<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597511/egkrithike-protasi-gia-aposyrsi-palion-aftokiniton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T14:10:00+00:00"/>
    <meta property="og:title" content="Εγκρίθηκε πρόταση για απόσυρση παλιών αυτοκινήτων"/>
    <meta property="og:description" content="Το Υπουργικό Συμβούλιο ενέκρινε σήμερα πρόταση για απόσυρση παλιών αυτοκινήτων και για προώθηση αγοράς ηλεκτροκίνητου αυτοκινήτου, όπως ανακοίνωσε σήμερα η..."/>
  </head>
  <body>
    <article>
      <h1>Εγκρίθηκε πρόταση για απόσυρση παλιών αυτοκινήτων</h1>
      <address><time datetime="2019-11-15T14:10:00+00:00">15 Nov 2019, 14:10</time> by <a rel="author">SigmaLive</a></address>
      <p><b>Το Υπουργικό Συμβούλιο ενέκρινε σήμερα πρόταση για απόσυρση παλιών αυτοκινήτων και για προώθηση αγοράς ηλεκτροκίνητου αυτοκινήτου, όπως ανακοίνωσε σήμερα η Υπουργός Μεταφορών, Επικοινωνιών και Έργων κα Βασιλική Αναστασιάδου, προσθέτοντας ότι πρόκειται για σχέδιο με δύο πτυχές.<br/></b> <br/>Όπως ανέφερε μετά το πέρας της συνεδρίας του Υπουργικού Συμβουλίου η κα Αναστασιάδου, «η χορηγία που δίνεται για την απόσυρση παλαιού αυτοκινήτου ηλικίας 15 ετών και άνω αφορά δύο χιλιάδες ευρώ κατά περίπτωση.<br/> <br/>Η άλλη πτυχή του σχεδίου αφορά αγορά καινούριου ηλεκτροκίνητου αυτοκινήτου αξίας 40 χιλιάδων ευρώ και κάτω, και η χορηγία θα είναι ύψους πέντε χιλιάδων ευρώ.<br/> <br/>Το συνολικό ποσό που διατίθεται είναι τρία εκατομμύρια ευρώ, έτσι υπολογίζουμε να δοθούν περίπου 1.250 χορηγίες για το παλιό αυτοκίνητο και για τα ηλεκτρικά αυτοκίνητα κάπου 100 χορηγίες».  <br/> <br/>Πρόσθεσε ότι «είναι ένα πολύ θετικό πρώτο βήμα και για την ενίσχυση της προστασίας του περιβάλλοντος, της ανταπόκρισης στις υποχρεώσεις μας έναντι της ΕΕ και της ενίσχυσης της ηλεκτροκίνησης που πρέπει να συνεχιστεί και με άλλα μέτρα, όπως με σταθμούς φόρτισης, με παραγωγή ηλεκτρισμού από ΑΠΕ, με κίνητρα για στάθμευση και άλλα. Πρόκειται για ένα πακέτο που ετοιμάζεται».<br/> <br/>Ερωτηθείσα η κα Αναστασιάδου είπε ότι το ηλεκτροκίνητο αυτοκίνητο θα πρέπει να είναι κάτω από κυβισμό 1.800.<br/> <br/>Σε άλλη ερώτηση, η κα Υπουργός είπε ότι για να αποσυρθεί το παλιό αυτοκίνητο και να δοθεί η χορηγία θα πρέπει ο ενδιαφερόμενος να αγοράσει καινούργιο αυτοκίνητο.  <br/> </p>
    </article>
  </body>
</html>