<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191115-nazvano-prychynu-smerti-pidlitka-u-prylukah/"/>
    <meta property="og:site_name" content="ФАКТИ"/>
    <meta property="article:published_time" content="2019-11-15T14:14:50+00:00"/>
    <meta property="og:title" content="Названо причину смерті підлітка у Прилуках"/>
    <meta property="og:description" content="У місті Прилуки, де сталося вбивство 14-річного підлітка, провели 17 експертиз, аби з’ясувати всі обставини смерті."/>
  </head>
  <body>
    <article>
      <h1>Названо причину смерті підлітка у Прилуках</h1>
      <address>
        <time datetime="2019-11-15T14:14:50+00:00">15 Nov 2019, 14:14</time>
      </address>
      <p>У місті Прилуки, де сталося вбивство 14-річного підлітка, провели 17 експертиз, аби з’ясувати всі обставини смерті.</p>
      <p>У Прилуках правоохоронці оголосили результати повторної судмедекспертизи у справі 14-річного Дениса Чаленка.</p>
      <p>Причиною смерті експерти назвали відкриту черепно-мозкову травму, але поки що невідомо, що чи хто став причиною цієї травми.</p>
      <blockquote>– За цей тиждень проведено 17 додаткових оглядів місця події.<br/>За їх результатами вилучено багато речових доказів: починаючи з одягу і закінчуючи предметами, які вилучали як самі слідчі, так і родичі, які надавали ці предмети для експертиз, – повідомив заступник начальника Головного слідчого управління Нацполіції Максим Цуцкірідзе.</blockquote>
      <p>Наразі поліція провела шість слідчих експериментів за участю осіб, які стали очевидцями трагічної події – фельдшерів та працівників поліції, які виїжджали на місце події.</p>
      <p><b>Читайте:</b> <a href="https://fakty.com.ua/ua/proisshestvija/20191114-kyyanka-zajshla-do-shkoly-i-zirvala-zolotyj-lantsyuzhok-z-shestyrichnoyi-uchenytsi/">Киянка зайшла до школи і зірвала золотий ланцюжок з шестирічної учениці</a></p>
      <p>Найближчим часом відбудеться слідчий експеримент за участю батька загиблого хлопця.</p>
      <p>Нагадаємо, у кінці жовтня <a href="https://fakty.com.ua/ua/proisshestvija/20191101-smert-pidlitka-v-prylukah-mistyany-protestuyut-i-palyat-shyny-pid-viddilkom-politsiyi/">14-річного підлітка з Прилук знайшли мертвим на залізничній колії</a>. Спершу правоохоронці запевняли, що його переїхав потяг, але батьки побачили на тілі сина численні тілесні ушкодження і заявили, що їхнього сина убили.</p>
      <p>Місцеві жителі вийшли на акції протесту і палили шини, бо переконані, що хлопця жорстоко вбили. Справу передали у Київ.</p>
    </article>
  </body>
</html>