<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/judici-Rodrigo-Lanza-jurat-culpable-homicidi-imprudent-crim-odi_0_2344565635.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T14:20:48+00:00"/>
    <meta property="og:title" content="El jurat declara culpable Rodrigo Lanza d'agredir un home per motius ideològics i acabar-lo matant"/>
    <meta property="og:description" content="La fiscalia demanava 25 anys de presó per al processat, també condemnat per les lesions a un urbà"/>
  </head>
  <body>
    <article>
      <h1>El jurat declara culpable Rodrigo Lanza d'agredir un home per motius ideològics i acabar-lo matant</h1>
      <h2>La fiscalia demanava 25 anys de presó per al processat, també condemnat per les lesions a un urbà </h2>
      <address>
        <time datetime="2019-11-15T14:20:48+00:00">15 Nov 2019, 14:20</time>
      </address>
      <p>No es va tractar d'un assassinat però sí d'un crim d'odi. El jurat popular ha declarat culpable Rodrigo Lanza <a href="https://www.ara.cat/societat/Detenen-condemnats-Ciutat-Morta-Saragossa_0_1922807909.html">de l'homicidi imprudent d'un home amb qui es va barallar en un bar de Saragossa</a> el desembre del 2017. La víctima portava uns tirants amb la bandera d'Espanya. El tribunal popular no creu que aquesta peça de roba fos el detonant de l'agressió però sí que considera que Lanza va colpejar la víctima per la seva ideologia política i que, encara que aquesta no fos la seva intenció inicial, el va acabar matant. Lanza ja va ser condemnat per les lesions a un agent de la Guàrdia Urbana de Barcelona que va quedar tetraplègic el febrer del 2006. El cas va derivar en el documental <i>Ciutat morta, </i>en què s'assegurava que hi havia proves que descartaven l'autoria de Lanza, tot i que la investigació mai es va arribar a reobrir.</p>
      <figure>
        <img src="https://www.ara.cat/2015/01/20/societat/Rodrigo-Lanza-emocionat-PERE-VIRGILI_1288681265_43448347_117x66.jpg"/>
      </figure>
      <p>
        <a href="https://www.ara.cat/societat/Detenen-condemnats-Ciutat-Morta-Saragossa_0_1922807909.html">Detenen un dels condemnats pel cas Ciutat Morta per la mort d'un home a Saragossa</a>
      </p>
      <p>La tesi de la fiscalia i de les acusacions –entre les quals hi ha el partit d'extrema dreta Vox– és que Lanza va assassinar la víctima per motius ideològics. Demanaven per a ell una condemna de fins a 25 anys de presó. Durant la seva declaració al judici, Lanza va negar haver actuat per motius ideològics –segons la seva versió, no va veure que l'home anava amb uns tirants amb la bandera espanyola perquè portava la jaqueta cordada– i va al·legar que havia agredit la víctima en defensa pròpia, perquè ell el va atacar primer amb un ganivet, que la policia no va trobar.</p>
      <figure>
        <img src="https://www.ara.cat/2019/11/04/societat/acusat-tiranys-bandera-espanyola-defensa_2337976448_67134831_117x66.jpg"/>
      </figure>
      <p>
        <a href="https://www.ara.cat/societat/judici-Rodrigo-Lanza-acusat-assassinat-tiranys-bandera-espanyola-defensa-propia_0_2337966367.html">L'acusat de matar un home per portar uns tirants amb la bandera espanyola al·lega haver actuat en defensa pròpia</a>
      </p>
      <p>Els membres del jurat popular no creuen que hi hagi prou proves per pensar que Lanza colpegés l'home amb la intenció d'assassinar-lo. En canvi, si que consideren provat que abans de l'agressió el condemnat va dir "feixista" a la víctima i que en aquell bar "no volien nazis". Aquest és el punt que fa parlar al jurat d'una motivació ideològica, i no pas el fet que la víctima portés uns tirants amb la bandera espanyola.</p>
      <p>Tot i així, el jurat creu que hi va haver provocació tant per part de la víctima com del condemnat. Respecte de la tesi de Lanza que al·legava que havia actuat en defensa pròpia i mogut per la por que l'home l'apunyalés, el jurat descarta que patís un estat de pànic. </p>
      <p>Ara el jutge haurà d'emetre la seva sentència definitiva sobre el cas seguint el veredicte del jurat. El delicte d'homicidi per imprudència està castigat amb entre un i quatre anys de presó en el Codi Penal, però a aquesta pena caldrà afegir-hi l'agreujant de la discriminació que aprecia el jurat popular. <a href="https://www.ara.cat/societat/Rodrigo-Lanza-jutge-homicidi-Saragossa-mort-ciutat-morta-4F_0_1924007763.html">Lanza estava en presó provisional des del moment de la seva detenció</a>. Ara la seva defensa ha demanat la seva excarceració provisional.</p>
      <p>La sentència no serà ferma i es podrà recórrer. En cas que finalment el cas acabi en condemna, el jurat considera que no s'ha de concedir a Lanza la suspensió de l'execució de la pena i que no s'ha de proposar al govern central el seu indult.</p>
    </article>
  </body>
</html>