<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33093/sea-thru-algoritmo-rimuove-acqua-foto-subacquee"/>
    <meta property="og:site_name" content="DDay.it"/>
    <meta property="article:published_time" content="2019-11-15T14:38:00+00:00"/>
    <meta property="og:title" content="Appassionati d'immersioni, ecco il filtro che cancella l'acqua dalle foto. Il risultato è eccezionale"/>
    <meta property="og:description" content="È una tecnologia d’immagine che serve a “rimuovere l’acqua”. L’ha sviluppata una oceanografa, rivoluzionerà la fotografia subacquea e aiuterà gli scienziati nello studio dei cambiamenti climatici."/>
  </head>
  <body>
    <article>
      <h1>Appassionati d'immersioni, ecco il filtro che cancella l'acqua dalle foto. Il risultato è eccezionale</h1>
      <h2>È una tecnologia d’immagine che serve a “rimuovere l’acqua”. L’ha sviluppata una oceanografa, rivoluzionerà la fotografia subacquea e aiuterà gli scienziati nello studio dei cambiamenti climatici.</h2>
      <address><time datetime="2019-11-15T14:38:00+00:00">15 Nov 2019, 14:38</time> by <a rel="author">Sergio Donato</a></address>
      <p>Rimuovere l’acqua da una fotografia, non nel senso di asciugare un vecchio scatto analogico bagnato per sbadataggine, <b>ma di eliminare la colorazione verde-azzurrina dominante tipica delle immagini subacquee</b>. Si tratta di “Sea-thru”, ed è molto di più di un ritocco con Photoshop.</p>
      <h3> </h3>
      <h3>Asciugare l'acqua con un algoritmo</h3>
      <p>La tecnologia alla base di Sea-thru (che riferendosi al mare, “sea”, gioca con l’assonanza di “see-through”, “vedere attraverso”) è stata sviluppata da Derya Akkaynak, ingegnere e oceanografa, mentre era ricercatrice post-dottorato sotto la direzione di Tali Treibitz, all’Univerisità di Haifa, in Israele.</p>
      <p>La luce che attraversa una massa d’acqua come quella marina viene retrodiffusa, cioè la luce torna indietro rispetto alla direzione di arrivo ma anche in modo diffuso, <b>“raccogliendo” la componente di colore dominante dell’acqua che viene intercettata dal sensore e di conseguenza finisce nello scatto finale</b>.</p>
      <figure>
        <img src="https://cdn.dday.it/system/uploads/picture/image/58771/content_small_Screenshot_2019-11-15_This_researcher_created_an_algorithm_that_removes_the_water_from_underwater_images_-_YouTube.jpg"/>
      </figure>
      <p>Sea-thru è di fatto un programma per computer che <b>rimuove automaticamente il colore dominante e la retrodiffusione</b> causata dal modo in cui la luce si muove attraverso un corpo d'acqua. È quindi capace di catturare paesaggi sottomarini come se fossero all’asciutto sulla terraferma.</p>
      <figure>
        <img src="https://cdn.dday.it/system/uploads/picture/image/58772/content_small_Screenshot_2019-11-15_This_researcher_created_an_algorithm_that_removes_the_water_from_underwater_images_-_YouTube3.jpg"/>
      </figure>
      <figure>
        <img src="https://cdn.dday.it/system/uploads/picture/image/58773/content_small_Screenshot_2019-11-15_This_researcher_created_an_algorithm_that_removes_the_water_from_underwater_images_-_YouTube4.jpg"/>
      </figure>
      <p>Akkaynak e Treibitz hanno creato Sea-thru partendo dalla cattura di "<i>più di 1.100 immagini da due organismi acquatici diversi</i>". <b>Alla base dei soggetti veniva posta una scheda colori al fine di istruire l’algoritmo sulla corrispondenza delle tinte in presenza della massa d’acqua</b>, e il modo in cui queste vengono retrodiffuse.</p>
      <p>"<i>Ogni volta che vedo una barriera corallina con grandi strutture tridimensionali, metto la scheda colori alla base della barriera e mi allontando di circa 15 metri</i>", ha spiegato Akkaynak. "<i>Poi comincio a nuotare verso il reef, verso la cartella colori, e lo fotografo da angolazioni leggermente diverse fino ad arrivare al reef</i>".</p>
      <figure>
        <iframe src="https://www.youtube.com/embed/ExOOElyZ2Hk" width="640" height="360" data-service="Youtube" scrolling="no"/>
      </figure>
      <p>Una volta allenato, l’algoritmo non ha più avuto bisogno del riferimento della scheda colori. "<b><i>Tutto ciò di cui si ha bisogno sono immagini multiple della scena sotto la luce naturale</i></b>" ha detto Akkaynak.</p>
      <h3> </h3>
      <h3>Non chiamatelo Photoshop</h3>
      <p>Akkaynak tende a precisare che <b>non si tratta semplicemente di una correzione del contrasto e della palette colori di un’immagine come avviene per Photoshop</b>, ma si tratta di un automatismo che è stato allenato a riconoscere il modo in cui i colori vengono diffusi nell’acqua.</p>
      <p>Il meccanismo dell’algoritmo è descritto in <a href="http://openaccess.thecvf.com/content_CVPR_2019/papers/Akkaynak_Sea-Thru_A_Method_for_Removing_Water_From_Underwater_Images_CVPR_2019_paper.pdf">questo articolo scientifico</a> pubblicato da Akkaynak e Treibitz. Scienza che torna anche nella declinazione climatica, dato che Sea-thru è stato pensato anche <b>per offrire agli studiosi della flora e della fauna marine uno strumento di analisi visiva che possa identificare con più facilità le specie che si stanno cercando</b>.</p>
    </article>
  </body>
</html>