<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/us-war-on-terror-has-cost-nearly-6-trillion-since-11th-september-2001"/>
    <meta property="og:site_name" content="euronews"/>
    <meta property="article:published_time" content="2019-11-15T14:58:51+00:00"/>
    <meta property="og:title" content="هزینه «جنگ با تروریسم» آمریکا به نزدیک به ۶ هزار میلیارد دلار رسید"/>
    <meta property="og:description" content="واشنگتن با گذشت نزدیک به دو دهه از حملات ۱۱ سپتامبر هم اکنون در حال انجام عملیات ضدتروریستی در ۷۶ کشور جهان است."/>
  </head>
  <body>
    <article>
      <h1>هزینه «جنگ با تروریسم» آمریکا به نزدیک به ۶ هزار میلیارد دلار رسید</h1>
      <address><time datetime="2019-11-15T14:58:51+00:00">15 Nov 2019, 14:58</time> by <a rel="author">یورونیوز فارسی </a></address>
      <p>یک گزارش جدید نشان می دهد که آمریکا تا ماه اکتبر سال جاری میلادی نزدیک به شش هزار میلیارد دلار خرج «جنگ با تروریسم» کرده است.</p>
      <p>این رقم از سوی «پروژه هزینه های جنگ» (Costs of War project) در دانشگاه براون در ایالت رود آیلند آمریکا منتشر شده است. بنا به این گزارش هزینه «جنگ با تروریسم» آمریکا تا سال ۲۰۱۹ به ۵.۹ هزار میلیارد دلار رسیده است.</p>
      <p>در این گزارش هزینه های کل دولت فدرال آمریکا که ناشی از پیامدهای جنگ بوده نیز محاسبه شده است. به همین دلیل رقم اعلام شده از رقمی که وزارت دفاع آمریکا اعلام کرده بیشتر است. پنتاگون هزینه «جنگ با تروریسم» را ۱.۵ هزار میلیارد دلار اعلام کرده است.</p>
      <p>در گزارش «پروژه هزینه های جنگ» هزینه های دولت فدرال برای کهنه سربازان، بهره بدهی ناشی از هزینه های «جنگ با تروریسم» و هزینه جلوگیری و واکنش به «تروریسم» نیز محاسبه شده است.</p>
      <p>نویسندگان این گزارش هشدار داده اند که «اگر آمریکا به مسیر کنونی ادامه دهد هزینه های جنگ باز هم افزایش خواهد یافت.»</p>
      <p>آمریکا «جنگ با تروریسم» را پس از حملات ۱۱ سپتامبر سال ۲۰۰۱ آغاز کرد. واشنگتن با گذشت نزدیک به دو دهه از آن حملات هم اکنون در حال انجام عملیات ضدتروریستی در ۷۶ کشور جهان است. این در حالی است که نظامیان ایالات متحده در کشورهای مختلفی از جمله افغانستان و نیجر حضور دارند.</p>
      <p>بین ۴۸۰ تا ۵۰۷ هزار نفر در جنگ های آمریکا در عراق، افغانستان و پاکستان کشته اند. از این تعداد حدود هفت هزار نفر نظامی آمریکایی بودند.</p>
    </article>
  </body>
</html>