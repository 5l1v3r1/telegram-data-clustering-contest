<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Badalona-Penya-Joventut-basquet_0_2344565669.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T14:01:06+00:00"/>
    <meta property="og:title" content="El Joventut opta per la solidaritat a la samarreta mentre busca patrocini"/>
    <meta property="og:description" content="La Penya estrenarà el logotip de la Fundació Probitas contra l'Iberostar Tenerife"/>
  </head>
  <body>
    <article>
      <h1>El Joventut opta per la solidaritat a la samarreta mentre busca patrocini</h1>
      <h2>La Penya estrenarà el logotip de la Fundació Probitas contra l'Iberostar Tenerife</h2>
      <address>
        <time datetime="2019-11-15T14:01:06+00:00">15 Nov 2019, 14:01</time>
      </address>
      <p>El Joventut de Badalona lluirà a la samarreta el logotip i el nom de la Fundació Probitas tant en els partits de la Lliga Endesa com en els de l'Eurocopa a l'espera de trobar un patrocinador per al seu primer equip.</p>
      <p>El club badaloní ha tancat un acord de col·laboració amb aquesta fundació dedicada des de fa deu anys a millorar la salut de menors en situació de vulnerabilitat tant en l'àmbit local com internacional a través de beques menjador i colònies d'estiu, entre altres iniciatives. El Joventut mostra "el seu compromís amb nens i joves en risc social" amb aquesta iniciativa que té com a finalitat "donar a conèixer els programes d'una entitat que té la voluntat de millorar l'accés a la salut i als recursos sanitaris" en regions del món necessitades, ha dit el club en un comunicat.</p>
      <p>Paral·lelament, el club continua buscant un patrocinador per a l'equip, ja que que el 30 de juny s'acabarà el contracte amb Divina Seguros. L'entitat esportiva busca un acord "molt ambiciós tant pel que fa a la durada com a la quantitat a rebre" per l'empresa que vulgui posar el seu nom a la samarreta de l'equip, segons ha explicat el president del club, Juanan Morales, durant la junta general ordinària del consell d'administració que presideix.</p>
      <h3>Estrena contra l'Iberostar Tenerife</h3>
      <p>El primer equip verd-i-negre lluirà per primera vegada el logotip d'aquesta entitat en el partit d'aquest dissabte (20.45 hores) contra l'Iberostar Tenerife al Palau Olímpic de Badalona. L’entrenador Carles Duran ha explicat, durant la prèvia del partit, les claus del gran moment de forma del seu equip, després de quatre victòries consecutives a la Lliga: “Poder encaixar millor els jugadors nous o recuperar els lesionats importants com Conor Morgan i Xabi López-Arostegui. A més, les victòries ens han donat confiança, però el camí és molt llarg, i estar junts i fer pinya és important, tot i que les derrotes ens han ajudat a ser més forts com a equip”. Segons el tècnic, una victòria encara els permetria escalar més: “Un triomf contra l’Iberostar Tenerife ens podria donar l’opció de seguir pujant en la classificació, i aquesta és l’ambició i il·lusió que tenim”. </p>
    </article>
  </body>
</html>