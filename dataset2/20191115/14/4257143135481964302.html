<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/fontos-adatot-tettek-kozze-a-kozepiskolai-felvetelirol"/>
    <meta property="og:site_name" content="infostart"/>
    <meta property="article:published_time" content="2019-11-15T14:29:00+00:00"/>
    <meta property="og:title" content="Fontos adatot tettek közzé a középiskolai felvételiről"/>
    <meta property="og:description" content="Az Oktatási Hivatal nyilvánosságra hozta a központi írásbeli felvételi vizsgát hirdető középiskolák adatait."/>
  </head>
  <body>
    <article>
      <h1>Fontos adatot tettek közzé a középiskolai felvételiről</h1>
      <address><time datetime="2019-11-15T14:29:00+00:00">15 Nov 2019, 14:29</time> by <a rel="author">Infostart</a></address>
      <h3>Az Oktatási Hivatal nyilvánosságra hozta a központi írásbeli felvételi vizsgát hirdető középiskolák adatait.</h3>
      <p>A középfokú iskolák az utóbbi hetekben közzétették felvételi tájékoztatójukat, amelyben meghatározták, milyen osztályokat indítanak majd a 2020/2021-es tanévben, és megjelölték azt is, hogy – az adott jogszabályi keretek között – milyen felvételi eljárással veszik majd fel a hozzájuk jelentkezőket.</p>
      <p>A felvételhez központi írásbeli vizsgát csak a gimnáziumok és a szakgimnáziumok (technikumok) írhatnak elő. Közülük 434 középiskola (64%) jelezte, hogy a hozzájuk jelentkező tanulók előzetesen vegyenek részt a központi írásbeliken. Ha egy tanuló februárban ezek valamelyikébe is beadja felvételi jelentkezését, mindenképp részt kell vennie a központi írásbeli vizsgákon. <a href="https://www.oktatas.hu/kozneveles/kozepfoku_felveteli_eljaras/kifir_felveteli_taj_vizsgahelyszin_kereso">Ezeknek az iskoláknak és feladatellátási helyeknek az adatai, valamint a központi felvételi vizsgákkal és a középfokú felvételi eljárás további menetével kapcsolatos minden információ elérhető az oktatas.hu honlapon.</a></p>
      <p>Az írásbeli vizsgákra való jelentkezés határideje december 6. A jelentkezést ahhoz a központi írásbeli vizsgát szervező középiskolai feladatellátási helyhez kell beadni, amelyben a jelentkező a vizsgáit meg kívánja írni.</p>
      <figure>
        <img src="https://infostart.hu/images/site/articles/inline/2019/11/1573824941-S80F2uogd_md.jpg"/>
      </figure>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>