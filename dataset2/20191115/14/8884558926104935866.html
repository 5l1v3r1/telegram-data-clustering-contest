<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/napredovale-stiri-primorske-ekipe"/>
    <meta property="og:site_name" content="Primorske novice"/>
    <meta property="article:published_time" content="2019-11-15T14:31:30+00:00"/>
    <meta property="og:title" content="Napredovale štiri primorske ekipe"/>
    <meta property="og:description" content="V sredo so odigrali večino tekem osmine finala ženskega in moškega odbojkarskega pokala Slovenije. Napredovale so štiri od petih primorskih ekip. Četrtfinalisti so fantje Salonita Anhovo ter dekleta Gen-I Volleyja, Ankarana in Luke Koper."/>
  </head>
  <body>
    <article>
      <h1>Napredovale štiri primorske ekipe</h1>
      <address><time datetime="2019-11-15T14:31:30+00:00">15 Nov 2019, 14:31</time> by <a rel="author">Igor Mušič</a></address>
      <p>
        <b>V sredo so odigrali večino tekem osmine finala ženskega in moškega odbojkarskega pokala Slovenije. Napredovale so štiri od petih primorskih ekip. Četrtfinalisti so fantje Salonita Anhovo ter dekleta Gen-I Volleyja, Ankarana in Luke Koper.</b>
      </p>
      <figure>
        <img src="https://static.primorske.si/foto/highres/sport/719921_f259odbojka_anka_koper09t-1.jpg"/>
        <figcaption>Sobotno medsebojno ligaško tekmo so dobile odbojkarice Luke Koper (v rumenih dresih), skupaj z Ankarančankami pa so se uvrstile tudi med osmerico najboljših ekip v pokalnem tekmovanju. Foto: Tomaž Primožič/FPA</figcaption>
      </figure>
      <p>Pokalno tekmovanje je dobra priložnost za uveljavitev manj znanih ekip in vedno postreže s kakšnim presenečenjem. V moški konkurenci v to kategorijo z uvrstitvijo v osmino finala sodi rekreativna ekipa ŠD Hit iz Šempetra, ki je sestavljena iz veteranov - nekdanjih članov primorskih ligašev. Že v predtekmovanju (tam so bili na sporedu štirje krogi) so izpadli vsi tretjeligaši. V sredo je bilo presenečenj konec. Hitovce je s 3:0 (1 3, 10, 17) ustavil finalist lanskega tekmovanja, kamniški Calcit. Na sporedu sta bila tudi dva prvoligaška obračuna, ki sta se razpletla v skladu s položajem ekip na lestvici. Kanalski Salonit Anhovo je že v torek s 3:1 premagal Hoče, Krka pa je brez izgubljenega niza izločila Črnuče.</p>
      <p>Ostale moške tekme so se razpletle pričakovano - z zmagami prvoligašev nad drugoligaši s 3:0. Prvak ACH Volley je izločil štajerski SIP, Triglav je bil boljši od Braslovč, Panvita Pomgrad od Fužinarja, Šoštanj Topolšica od Brezovice, Maribor pa od Žužemberka.</p>
      <p>V četrtfinalu bo Salonit 21. novembra prvič igral z ACH Volleyjem, za katerega uspešno igra tudi Kanalec <b>Jure Okroglič</b>. Povratna tekma bo 27. novembra v Kanalu. Neugoden žreb bo cementarjem bržkone preprečil igranje na zaključnem turnirju četverice. Udeleženec lige prvakov je realno zanje pač prevelik zalogaj. Ostali pari so - Panvita-Pomgrad :Triglav, Šoštanj Topolšica : Calcit in Krka : Maribor.</p>
      <h3>Presenečenja pri ženskah</h3>
      <p>V ženski konkurenci je bilo dogajanje precej bolj zanimivo. Že z uvrstitvijo v osmino finala so presenetili tretjeligaš Kajuh Šoštanj (s prvakom Calcitom je igral včeraj po oddaji naših besedil v tisk) in dva drugoligaša - Šentvid Vital in podmladek mariborske NKBM Branika. Za Šentvid se je tu pot končala (finalist NKBM Branik I je zmagal s 3:0), z izjemnim pohodom pa so nadaljevale mlade Mariborčanke, ki so s 3:2 izločile prvoligaša iz Grosupljega. Drugo presenečenje je pripravil član prve B lige Krim, ki je s 3:2 premagal prvoligaša Formis.</p>
      <p>Na ostalih tekmah proti članom prve B lige so napredovali A ligaši. Po treh nizih (18, 16, 18) je Gen-I Volley v Novi Gorici odpihnil Zreče. Ankaran je imel kar nekaj dela s Ptujem, a je zmagal s 3:1 (-22, 10, 14, 11). Kar pet nizov je potrebovala Luka Koper, da je ugnala podmladek Calcita, ki je dvakrat izničil vodstvo Primork (po nizih 22, -22, 21, -20, 10). Tekma SIP (prvoligaš) : Braslovče (drugoligaš) se je končala včeraj že po oddaji naših besedil v tisk.</p>
      <p>Ženski četrtfinalni obračuni bodo 27. novembra. Ankaran skoraj gotovo čaka pokalni zmagovalec Calcit. Bolj napet bo obračun lanskih finalistov državnega prvenstva Gen-I Volleyja in NKBM Branika. Luka Koper bi morala biti favorit v boju s Krimom. Preostali par bo verjetno SIP : NKBM Branik II.</p>
    </article>
  </body>
</html>