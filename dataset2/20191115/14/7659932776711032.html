<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993126/m%C3%BCsl%C3%BCman-kad%C4%B1nlar-gezerken-80-milyar-dolar-harcad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-15T14:45:00+00:00"/>
    <meta property="og:title" content="Müslüman kadınlar gezerken 80 milyar dolar harcadı"/>
    <meta property="og:description" content="Ödeme teknolojileri devi Mastercard, CrescentRating ile Müslüman kadınların seyahat alışkanlıklarını ve karşılaştıkları zorlukları ortaya koyan bir araştırma yaptı. “Seyahat Eden Müslüman Kadınlar” araştırmasına göre 2018’de sayıları 140 milyon olan"/>
  </head>
  <body>
    <article>
      <h1>Müslüman kadınlar gezerken 80 milyar dolar harcadı</h1>
      <address>
        <time datetime="2019-11-15T14:45:00+00:00">15 Nov 2019, 14:45</time>
      </address>
      <p>Ödeme teknolojileri devi Mastercard, CrescentRating ile Müslüman kadınların seyahat alışkanlıklarını ve karşılaştıkları zorlukları ortaya koyan bir araştırma yaptı. “Seyahat Eden Müslüman Kadınlar” araştırmasına göre 2018’de sayıları 140 milyon olan Müslüman seyahat severlerin 2026’da neredeyse iki katına çıkacağı tahmin ediliyor. Özellikle de yalnız, aileleriyle, arkadaşlarla veya iş için seyahat eden Müslüman kadın seyahatseverlerin sayıları hızla artıyor.<br/><br/><b>Keyif için seyahat ediyorlar</b><br/><br/>Araştırma sonuçlarına göre keyif için seyahat edenler yüzde 91 ile ağırlıkta; dini amaçlı seyahat edenlerin oranı ise yüzde 21. Bunu yüzde 11 ile iş amaçlı seyahatler takip ediyor. Müslüman gezginlerin yüzde 71’i aileleriyle seyahat ettiği için aile dostu yerleri tercih ediyorlar. Müslüman seyahat severler arasında en çok dikkat çeken grup ise 80 milyar dolar harcama ile sayıları 63 milyonu bulan Müslüman kadın seyahat severler. Bunların yarısından fazlası da konaklama, lojistik ve yeme-içme yerlerini keşfetmek için sosyal medya kullanıyor.<br/><br/><b>Türkiye ilk 4 arasında </b><br/><br/>Araştırma sonuçlarına göre Müslüman kadın gezginlerin aradıkları seyahat beklentilerini karşılayan ilk dört ülke Malezya, Birleşik Arap Emirlikleri, Türkiye ve Endonezya. Bu dört ülke, helal yiyecek, ibadethaneler ve mahremiyet sağlayan dinlenme alanları Müslüman Seyahat Endeksi’nde (GMTI) sürekli olarak üst sıralarda yer alıyorlar. Bu dört ülkeden sonra Japonya, Singapur, Güney Kore, İngiltere ve Avustralya geliyor. Müslüman kadın gezginler için en önemli seyahat kriteri olan kişisel güvenlik açısından ise Türkiye ilk 3 ülke arasında yer alıyor.<br/><br/><b>Güvenliği yüksek ve inançlarına uygun ülkeler ilk sırada</b><br/><br/>Müslüman kadın gezginler genellikle tüm dünyada olduğu gibi seyahatlerinde güvenliğe öncelik veriyorlar. Sağlıklı yiyecek seçenekleri ve iyi bir alış veriş deneyimi de yine önemli. Bununla birlikte, çoğu helal yemek (yüzde 94), sadece kadınlara ibadet odaları sunan dini tesisler (yüzde 86), kadınlara özel spalar veya güzellik salonları (yüzde 79) gibi hizmetlerle inançlarına uygun seyahat edebilmeyi istiyor.</p>
    </article>
  </body>
</html>