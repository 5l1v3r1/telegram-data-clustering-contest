<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232088/"/>
    <meta property="og:site_name" content="Українська правда"/>
    <meta property="article:published_time" content="2019-11-15T14:25:56+00:00"/>
    <meta property="og:title" content="ТСК перевірить, чи займався Павелко корупцією в асоціації футболу"/>
    <meta property="og:description" content="Рада ухвалила постанову про утворення Тимчасової слідчої комісії ВР з розслідування можливого порушення законодавства президентом УАФ Андрієм Павелком при будівництві футбольних полів у 2017-2018 роках."/>
  </head>
  <body>
    <article>
      <h1>ТСК перевірить, чи займався Павелко корупцією в асоціації футболу</h1>
      <address>
        <time datetime="2019-11-15T14:25:56+00:00">15 Nov 2019, 14:25</time>
      </address>
      <p>Рада ухвалила постанову про утворення Тимчасової слідчої комісії ВР з розслідування можливого порушення законодавства президентом УАФ Андрієм Павелком при будівництві футбольних полів у 2017-2018 роках.</p>
      <p><b>Джерело:</b> засідання Верховної Ради 15 листопада</p>
      <p><b>Деталі:</b> За постанову проголосувало 260 депутатів.</p>
      <p>У пояснювальній записці до прийнятої постанови сказано, що ТСК створюється за зверненням громадських організацій: "Ініціативи майбутнього", "Стоп корупції", "Народ проти корупції" та "Стоп Мангул" щодо можливих фактів корупції керівництва Української асоціації футболу (Федерації футболу України).</p>
      <p>Йдеться про можливе зловживання службовим становищем президентом Української асоціації футболу (Федерації футболу України), головою Комітету з питань бюджету Верховної Ради України восьмого скликання Андрієм Павелком при реалізації бюджетної програми "Будівництво футбольних полів зі штучним покриттям в регіонах України" у 2017-2018 роках.</p>
      <p><b>Що було раніше:</b> У 2018 році українські ЗМІ опублікували низку розслідувань про корупцію в Федерації футболу України. Зокрема,  в сюжеті "<a href="https://bihus.info/kucerava-trava-pid-zavod-federacii-futbolu-aku-ocolue-nardep-pavelko-stvorili-budzetnu-monopoliu">Наші гроші з Денисом Бігусом</a>" в травні 2018 року йшлося, про маніпуляції з отриманням бюджетних замовлень на виготовлення штучних покриттів для футбольних майданчиків комерційним заводом.</p>
      <p>В програмі повідомляли, що Міністерство регіонального розвитку прописало такі вимоги для закупівлі штучної трави, під які в Україні підходить тільки ТОВ "ФФУ Продакшн".</p>
      <p>У 2016 році громадська організація "ФФУ", очолювана Павелком, зареєструвала ТОВ "ФФУ Продакшн", яке у 2017 році під Києвом відкрило завод по виробництву штучного покриття для футбольних полів.</p>
      <p>У червні 2018 року <a href="https://www.pravda.com.ua/news/2018/06/14/7183381/">НАБУ </a>розпочало розслідування про можливу корупцію ФФУ. З початку 2019 року Генеральною прокуратурою України здійснюється розслідування; кримінального провадження за фактом вчинення керівництвом ФФУ/УАФ розтрати коштів, в тому числі цільових надходжень та інвестицій від УЄФА.</p>
      <p>Однак, дотепер розслідування не завершені.</p>
      <footer>Стас Бичек, УП</footer>
      <related>
        <a href="https://www.pravda.com.ua/news/2019/11/14/7231996/"/>
        <a href="https://www.pravda.com.ua/news/2019/11/11/7231574/"/>
        <a href="https://www.pravda.com.ua/news/2019/11/10/7231561/"/>
      </related>
    </article>
  </body>
</html>