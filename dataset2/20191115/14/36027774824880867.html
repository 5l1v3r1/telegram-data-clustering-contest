<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/15/kop-kvartirali-uylarni-boshqarish-togrisidagi-qonunning-yangi-tahriri-amaldagisidan-qanday-farqlanadi/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-15T14:18:00+00:00"/>
    <meta property="og:title" content="“Ko‘p kvartirali uylarni boshqarish to‘g‘risida”gi qonunning yangi tahriri amaldagisidan qanday farqlanadi?"/>
    <meta property="og:description" content="Qonun normalari ayrim tuman va shaharlarda dastlabki sinovdan o‘tkaziladi, keyin esa tuzatishlar kiritilishi mumkin va shundan keyingina ular kuchga kiradi"/>
  </head>
  <body>
    <article>
      <h1>“Ko‘p kvartirali uylarni boshqarish to‘g‘risida”gi qonunning yangi tahriri amaldagisidan qanday farqlanadi?</h1>
      <address>
        <time datetime="2019-11-15T14:18:00+00:00">15 Nov 2019, 14:18</time>
      </address>
      <p>“Ko‘p kvartirali uylarni boshqarish to‘g‘risida”gi qonun 7-noyabr kuni e’lon qilindi. Norma’ning <a href="https://www.norma.uz/qonunchilikda_yangi/yangi_qonun_avval_sinaladi_-_keyin_joriy_etiladi">xabar berishicha</a>, qonun normalari ayrim tuman va shaharlarda dastlabki sinovdan o‘tkaziladi, keyin esa tuzatishlar kiritilishi mumkin va shundan keyingina ular kuchga kiradi.</p>
      <figure>
        <img src="https://s.daryo.uz/wp-content/uploads/2019/11/uy.jpg"/>
        <figcaption>Foto: “Daryo”</figcaption>
      </figure>
      <p>Bu hujjat ushbu sohani tartibga soluvchi qonun hujjatining uchinchi versiyasi hisoblanadi. Birinchi qonun 1999-yilda, ikkinchisi 2006-yilda qabul qilingan edi.</p>
      <p>
        <b>Qonunning yangi tahriri amaldagisidan farqi quyidagicha:</b>
      </p>
      <ul>
        <li><b>birinchidan</b>, unda ayrim atamalarga (“ko‘p kvartirali uy” va boshqalar) ta’riflar berilgan, uylarga tutash hududlarga munosabatlar va boshqa umumiy qoidalar yanada batafsil tartibga solingan;</li>
        <li><b>ikkinchidan</b>, bir tarafdan, Uy-joy kommunal xizmat ko‘rsatish vazirligi tomonidan sohani muvofiqlashtirish yo‘nalishlari va uy-joy fondi inspeksiyasining nazorat vakolatlari, boshqa tarafdan esa uy-joylar mulkdorlarining huquq va majburiyatlari qayd etildi. Ko‘p kvartirali uylarning boshqaruv organlarini davlat tomonidan qo‘llab-quvvatlash dastaklari ko‘paytirildi – avariya holatlarini tugatishda hamda soha uchun kadrlarni tayyorlash va qayta tayyorlashda ko‘maklashish ular jumlasiga kiritildi;</li>
        <li><b>uchinchidan</b>, tartib-taomillarga oid masalalarga – ko‘p kvartirali uylarni boshqarish usulini tanlash va o‘zgartirish tartibiga, bunday shakllarning har birining jihatlariga – bino mulkdorlari, boshqaruvchi tashkilotlar yoki boshqaruvchi yoxud XUMSH tomonidan bevosita boshqaruv (har bir shakliga alohida bob bag‘ishlangan);</li>
        <li><b>to‘rtinchidan</b>, mahalliy hokimiyat va fuqarolarning o‘zini o‘zi boshqarish organlari o‘zaro munosabatlarining o‘ziga xos xususiyatlari belgilandi. Joylardagi hokimiyat organlariga va ularning mansabdor shaxslariga ko‘p kvartirali uylarni boshqaruvchi organlarning ishiga aralashish taqiqlandi. Bank kreditlarini olishda hokimiyatlar kafil bo‘lishi mumkinligi belgilandi. Subyektlar ko‘p kvartirali uylarga tutash hududlarda obodonlashtirish va ko‘kalamzorlashtirish ishlarini tashkil etish va boshqa masalalar yuzasidan tashkilotlar bilan hamkorlik qiladilar.</li>
      </ul>
      <p><b>Mavzuga doir:</b> <a href="https://daryo.uz/2019/11/12/toshkent-markazidagi-birorta-ham-uy-avariya-holatida-emasligi-malum-qilindi/">Toshkent markazidagi birorta ham uy avariya holatida emasligi ma’lum qilindi</a></p>
      <p>Qonun 2020-yil 1-avgustdan kuchga kiradi. Bu o‘zgartirishlarni birdaniga amaliyotga kiritmaslik, avvaliga ular qanchalik o‘rinli ekanligini kuzatishga qaror qilinganligi bilan bog‘liqdir. 2020-yil 1-maygacha yangi qonun normalari ishlashini sinab ko‘rish uchun Toshkent shahrining Yakkasaroy tumanida, shuningdek, Jizzax va Marg‘ilonda <a href="https://daryo.uz/2019/11/08/ozbekistonda-kop-kvartirali-uylarni-boshqarish-togrisidagi-qonun-qabul-qilindi/">huquqiy eksperiment o‘tkaziladi</a>. Uning yakunlariga ko‘ra 2020-yil 1-iyungacha hujjat takomillashtirilishiga zarurat bor-yo‘qligi va respublikaning boshqa hududlarida qanday qo‘llanilishi belgilanadi.</p>
      <p>Eslatib o‘tamiz, joriy yil boshidan poytaxtning Yunusobod tumanida ko‘p kvartirali uy-joy fondini boshqarish bo‘yicha tajriba o‘tkazilmoqda. Tajriba doirasida barcha vakolatlar professional boshqaruv kompaniyalariga berilgan.</p>
      <p>Qonunning to‘liq matni bilan quyidagi <a href="http://xs.uz/uzkr/21441">havola</a> orqali batafsil tanishib chiqish mumkin.</p>
    </article>
  </body>
</html>