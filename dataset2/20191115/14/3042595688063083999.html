<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kalkulert-voksen-edm/71816963"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T14:51:28+00:00"/>
    <meta property="og:title" content="Kalkulert voksen-EDM"/>
    <meta property="og:description" content="Første engelskspråklige album på seks år - med norsk hjelp."/>
  </head>
  <body>
    <article>
      <h1>Kalkulert voksen-EDM</h1>
      <h2>Første engelskspråklige album på seks år - med norsk hjelp.</h2>
      <address><time datetime="2019-11-15T14:51:28+00:00">15 Nov 2019, 14:51</time> by <a rel="author">Øyvind Rønning</a></address>
      <p><b>ALBUM: </b>Når artister som Céline Dion (51) skal gi ut plate, er det gjerne en hel bataljon av låtskrivere og produsenter som står bak. Til dette albumet satt hun på forhånd med 48 låtbidrag som ble til 20 (hvoravS fire bonuslåter). Resultatet blir ofte deretter. For mange kokker blir ofte mye søl.</p>
      <figure>
        <img src="https://dbstatic.no/71817114.jpg?imageId=71817114&amp;x=0&amp;y=0&amp;cropw=100&amp;croph=100&amp;width=270&amp;height=270"/>
      </figure>
      <h3>«Courage»</h3>
      <p>Céline Dion</p>
      <p>3 1 6</p>
      <h4>Pop</h4>
      <p>2019 Plateselskap:</p>
      <h4>Columbia / Sony Music</h4>
      <blockquote>«Overprodusert og pompøst.»</blockquote>
      <p>
        <a href="https://www.dagbladet.no/anmeldelser">Se alle anmeldelser</a>
      </p>
      <p>Når det er nevnt, så må det også bemerkes at den beste låten på dette albumet, r'n'b-inspirerte <b>«How Did You Get Here»</b>, med blåsere og strykere, har hele sju låtskrivere, deriblant flere fra The New Royales - blant andre Eminem- og 50 Cent-produsent DJ Khalil og Liz Rodrigues. Dessverre er ikke låten representativ for hva Dion står for på dette albumet.</p>
      <h4>250 millioner</h4>
      <p>Dion har solgt over 250 millioner plater, og er dermed den mestselgende kvinnelige artist noensinne. Hun huskes for låter som «My Heart Will Go On» fra «Titanic»-filmen, «The Power of Love» og «All By Myself».</p>
      <p>Dagens lyttemønster legger et stort press på artistene om å ha de gode <i>låtene</i> og derfor også de gode <i>låtskriverne</i>. I disse strømmetider er det åpenbart mye viktigere enn et gjennomarbeidet album.</p>
      <h4>Svenske låtskrivere</h4>
      <p>Svenskene har bygd opp et sterkt renomme for låtskriving innenfor moderne pop, med Max Martin som ei ledestjerne. Ved siden av låtskrivere fra fødelandet Canada, omgir Céline Dion seg her med flere krefter fra vårt naboland - fra produsenten Björn Yttling (fra gruppa Peter Bjorn and John) til Jörgen Elofsson (som har skrevet for Britney Spears og Kelly Clarkson), Anton Mårtensson og Jörgen Carlsson (fra sørstatsrockerne Govt. Mule!). På albumets Wikipedia-side er det listet opp 24 låtskrivere og produsenter, mens Dion sjøl for første gang er eksekutiv produsent. Hun har ikke skrevet ei linje sjøl, men er en<i> tolker</i>.</p>
      <h4>Guetta, Sia og Stargate</h4>
      <p>Blant dem som er innom prosjektet er DJ-superstjerna David Guetta og Sia (med klassisk skolerte Giorgia Tuinfort) og det norske produksjonsteamet Stargate (Tor Erik Hermansen og Mikkel Eriksen, her sammen med «smørsanger» Sam Smith og James Napier),. Deres <b>«For The Lover That I Lost»</b> er blant albumets beste, både fordi det er nedstrippet og på grunn av Sam Smiths ordløse bidrag.</p>
      <h4>Kalkulert</h4>
      <p>Dion har alltid fått tyn av anmelderne, særlig på grunn av sin sentimentalitet og sine ofte overproduserte og pompøse låter og album. «Courage» er dessverre ikke noe unntak. Hun kan bli litt «mye».</p>
      <p>Og spørsmålet blir jo: Når så mange gode krefter har jobbet med dette, hvorfor blir resultatet da så lite spennende? Hvorfor låter det som så mange andre, når Dion har apparatet og ressursene til å lage noe som er mer unikt? Albumet virker både kalkulert, forutsigbart og overlesset, og det er kanskje helt bevisst.</p>
      <h4>Ektemannens død</h4>
      <p>Dion, opprinnelig fra Quebec i Canada, ga i 2016 ut franskspråklige «Encore un soir». «Courage» er hennes første engelskspråklige album på seks år.</p>
      <p>Flere av låtene har som bakteppe at ektemannen René Angélil, som også var Dions manager fram til 1914, døde av kreft i 2016. To dager seinere døde også broren Daniel av kreft.</p>
      <p>En av dem er åpningen, fengende og EDM/elektronikainfiserte <b>«Flying On My Own»</b>: <i>«I'm flying on my own / On the wings of your love (...) I look to the sky now / It's a beautiful day».</i></p>
      <p>Hun trenger motet nå. I tittellåten <b>«Courage» </b>synger hun:<b> </b><i>«I need you to keep away the doubts / I'm staring in the face of something new / You're all I've got to hold on to / So courage, don't you dare fail me now»</i>.</p>
      <p>Men livet går videre, og hun ser framover i ballader som <b>«I Will Be Stronger»</b> og <b>«Falling In Love Again»</b>.</p>
      <h4>Hipp</h4>
      <p>Det er tydelig at Dion ønsker å «være med i tida». Hun er 51, men skiller seg musikalsk ikke veldig fra en del av de langt yngre artistene som spilles for tida. Hun vil henge med. Hun vil være hipp, og det kan virke noe krampaktig.</p>
      <p>Stemmen er hennes største aktivum, men den drukner litt i den store produksjonen. I <b>«Look At Us Now»</b> blir sangen dessuten i overkant affektert. Kule og forfriskende <b>«Nobody's Watching» </b>løftes derimot av et lekende arrangement.</p>
      <h4>Fire bonuslåter</h4>
      <p>Albumet gis ut i en deluxe-versjon med 20 låter. Du klarer deg fint uten de fire bonuslåtene. Det er gjerne en grunn til at de ikke er med på standardalbumet.</p>
      <p>
        <i>Céline Dion er allerede i gang med sin «Courage World Tour», som vil ta henne til Telenor Arena 28. og 29. august neste år.</i>
      </p>
    </article>
  </body>
</html>