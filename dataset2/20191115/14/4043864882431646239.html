<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232084/"/>
    <meta property="og:site_name" content="Українська правда"/>
    <meta property="article:published_time" content="2019-11-15T14:02:29+00:00"/>
    <meta property="og:title" content="Вибухи у Балаклії: у Міноборони запевняють, що ситуація безпечна"/>
    <meta property="og:description" content="У Міністерстві оборони запевняють, що ситуація на території центральної артилерійської бази забезпечення боєприпасами біля Балаклії Харківської області контрольована та безпечна."/>
  </head>
  <body>
    <article>
      <h1>Вибухи у Балаклії: у Міноборони запевняють, що ситуація безпечна</h1>
      <address>
        <time datetime="2019-11-15T14:02:29+00:00">15 Nov 2019, 14:02</time>
      </address>
      <p>У Міністерстві оборони запевняють, що ситуація на території центральної артилерійської бази забезпечення боєприпасами біля Балаклії Харківської області контрольована та безпечна.</p>
      <p><b>Джерело:</b> <a href="http://www.mil.gov.ua/news/2019/11/15/situacziya-na-teritorii-czentralnoi-artilerijskoi-bazi-zabezpechennya-boepripasami-kontrolovana-ta-bezpechna">Міноборони</a></p>
      <p><b>Деталі:</b> Зазначається, що на технічній території утилізували залишки боєприпасів та їхніх елементів, які не можна транспортувати. Військові здійснювали планове знищення у спеціально обладнаному для цього місці – котловані, пролунало близько 20 вибухів.</p>
      <p>Для гарантування безпеки утилізації було задіяно черговий пожежний підрозділ військової частини.</p>
      <p><b>Дослівно:</b> "На даний час на технічній території військової частини проводяться заходи щодо впорядкування місця проведення робіт з утилізації залишків боєприпасів та їхніх елементів. Місцевим мешканцям та об’єктам інфраструктури <b>нічого не загрожує</b>. Сховища боєприпасів у безпеці".</p>
      <p><b>Що передувало:</b> Раніше у п’ятницю з’явилася інформація про <a href="https://www.pravda.com.ua/news/2019/11/15/7232075/">поодинокі вибухи на складах </a>зберігання боєприпасів неподалік міста Балаклія Харківської області.</p>
      <p>Мер міста Іван Столбовий також підтвердив інформацію: одиничні вибухи сталися на території військового арсеналу. </p>
      <p>Місцеві ЗМІ повідомили, що надзвичайна подія у Балаклії сталася при вивезенні снарядів. Один з них вибухнув. Попередньо повідомляється, що один з саперів був поранений.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232086/"/>
        <a href="https://www.pravda.com.ua/news/2019/11/15/7232050/"/>
        <a href="https://www.pravda.com.ua/news/2019/11/13/7231882/"/>
      </related>
    </article>
  </body>
</html>