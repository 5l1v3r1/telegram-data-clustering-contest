<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914131.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T14:10:00+00:00"/>
    <meta property="og:title" content="Водещи волейболни клубове, сред които два пловдивски, поискаха оставката на Данчо Лазаров"/>
    <meta property="og:description" content="Водещи волейболни клубове официално поискаха смяната на президента на федерацията Данчо Лазаров. Ини..."/>
  </head>
  <body>
    <article>
      <h1>Водещи волейболни клубове, сред които два пловдивски, поискаха оставката на Данчо Лазаров</h1>
      <address>
        <time datetime="2019-11-15T14:10:00+00:00">15 Nov 2019, 14:10</time>
      </address>
      <p>Водещи волейболни клубове официално поискаха смяната на президента на федерацията Данчо Лазаров. Инициативата бе оповестена на специална пресконференция днес. </p>
      <p>Искането е подкрепено от клубовете ЦСКА, Левски, Хебър, Добруджа, Марек, Дунав, Пирин (Разлог), Черно море, Славия, както и пловдивските Виктория Волей и шампионът при жените Марица. Всички те настояват за свикване на извънредно общо изборно събрание, на което да се гласува оставка на 76-годишния Лазаров.</p>
      <p>"Поканихме ви да обявим създаването на инициативен комитет, целящ да предизвика извънредно общо събрание на БФВ и на него да се избере нов председател на Управителния съвет, както и нови членове. Смятаме, че е крайно време да имаме една работеща федерация, която да спре спускането по нанадолнището на българския волейбол. В общи линии, ние вярваме, че имаме нужда от федерация, която се грижи за клубовете, която подпомага адекватно работещите клубове. И една федерация, която да насочи усилията си към ДЮШ, защото всички виждаме резултатите на представителните отбори, но тези резултати бяха заложени в миналото", заяви по време на пресконференцията президентът на ВК Левски Владо Николов.</p>
    </article>
  </body>
</html>