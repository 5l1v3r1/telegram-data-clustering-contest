<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2819217-cerkasina-matime-vlasnij-turisticnij-brend.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:12:00+00:00"/>
    <meta property="og:title" content="Черкащина матиме власний туристичний бренд"/>
    <meta property="og:description" content="На Черкащині стартував процес створення туристичного бренду, в межах якого відбудеться конкурс на найкращий слоган для регіону."/>
  </head>
  <body>
    <article>
      <h1>Черкащина матиме власний туристичний бренд</h1>
      <h2>На Черкащині стартував процес створення туристичного бренду, в межах якого відбудеться конкурс на найкращий слоган для регіону.</h2>
      <address>
        <time datetime="2019-11-15T14:12:00+00:00">15 Nov 2019, 14:12</time>
      </address>
      <p>Долучитися до творчого змагання можуть усі охочі, <a href="http://ck-oda.gov.ua/cherkashhina-rozpochala-stvorennya-brendu-regionu/">повідомили </a>в департаменті регіонального розвитку Черкаської обласної державної адміністрації. </p>
      <p>"Бренд це – ідея, яка об’єднує мешканців області. Це імідж та впізнаваність регіону. Це історія, яку ми розповідаємо світу про себе. І як ми її розповімо – такими нас побачить і світ. Адже територіальні бренди – сучасна зброя для конкурентної боротьби між країнами, регіонами, містами за матеріальні, людські та інформаційні ресурси", – йдеться в повідомленні.</p>
      <p>У департаменті підкреслили, що брендинг – це не короткочасний проєкт, а стратегія. Слоган і логотип слугують інструментами для ідентифікації або розпізнавання суті регіону. Території з сильними брендами здатні ефективно будувати власні конкурентні переваги, залучати інвестиції, туристів і таланти, експортувати свої продукти й змінювати стереотипи.</p>
      <p>Наразі створена робоча група з брендингу регіону, до якої увійшли люди, що представляють різні сфери життя Черкащини. У департаменті регіонального розвитку Черкаської ОДА додали, що до робочої групи можна долучитися й зараз.</p>
      <p>Вже відбулося перше засідання цієї групи, на якому вирішили оголосити конкурс на обрання найкращого слогану для майбутнього бренду Черкаської області. Конкурс розпочнеться 20 листопада і триватиме до 6 грудня 2019 року (включно).</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2806967-cerkasina-otrimala-novu-turisticnu-mapu.html">Черкащина отримала нову туристичну мапу</a>
      </blockquote>
      <p>Варіант слогану має бути коротким (не більш ніж 4 слова) й легко запам’ятовуватися. У ньому потрібно охарактеризувати регіон, передати харизму Черкащини, розкрити її невідомі, цікаві, оригінальні сторони. Слоган має бути націленим на гостей області, які в ній ще ніколи не були і нічого про неї не чули, й починатися зі слів "Черкащина це...".</p>
      <p>У конкурсній заявці необхідно написати обґрунтування – не більш ніж 100 слів.</p>
      <p>Переможець отримає подарунок – туристичне спорядження (туристичний намет, рюкзак, килимок і спальний мішок).</p>
      <p>Деталі та умови участі в конкурсі обіцяють опублікувати 20 листопада на Facebook-сторінці "Черкащина туристична".</p>
    </article>
  </body>
</html>