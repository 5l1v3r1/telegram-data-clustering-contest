<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/yediyurappa-gives-up-on-roshan-baig-says-can-t-give-him-ticket-775-html.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T14:09:00+00:00"/>
    <meta property="og:title" content="വിമത എം.എല്‍.എ റോഷന്‍ ബെയ്ഗിന് ടിക്കറ്റ് നല്‍കാനാവില്ലെന്ന് യെദിയൂരപ്പ; വിശദീകരണം ഇങ്ങനെ"/>
    <meta property="og:description" content="BS Yediyurappa Karnataka Roshan Baig India  ബെംഗളൂരു: അയോഗ്യനാക്കപ്പെട്ട കോണ്‍ഗ്രസ് വിമതന്‍ റോഷന്‍ ബെയ്ഗിന് ഡിസംബര്‍ അഞ്ചിന് നടക്കുന്ന കര്‍ണാടക ഉപതെരഞ്ഞെടുപ്പില്"/>
  </head>
  <body>
    <article>
      <h1>വിമത എം.എല്‍.എ റോഷന്‍ ബെയ്ഗിന് ടിക്കറ്റ് നല്‍കാനാവില്ലെന്ന് യെദിയൂരപ്പ; വിശദീകരണം ഇങ്ങനെ</h1>
      <address><time datetime="2019-11-15T14:09:00+00:00">15 Nov 2019, 14:09</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: അയോഗ്യനാക്കപ്പെട്ട കോണ്‍ഗ്രസ് വിമതന്‍ റോഷന്‍ ബെയ്ഗിന് ഡിസംബര്‍ അഞ്ചിന് നടക്കുന്ന കര്‍ണാടക ഉപതെരഞ്ഞെടുപ്പില്‍ മത്സരിക്കാന്‍ ടിക്കറ്റ് നല്‍കില്ലെന്ന് മുഖ്യമന്ത്രി ബി.എസ് യെദിയൂരപ്പ.</p>
      <p>ബി.ജെ.പിയെ അധികാരത്തിലെത്താന്‍ സഹായിച്ച മറ്റ് 16 എം.എല്‍.എമാര്‍ ബി.ജെ.പിക്കൊപ്പം ചേര്‍ന്നപ്പോള്‍ റോഷന്‍ ബെയ്ഗ് വിട്ടുനിന്നിരുന്നു.</p>
      <p>സ്വന്തം മണ്ഡലമായ ശിവാജിനഗര്‍ നിയോജകമണ്ഡലത്തില്‍ നിന്ന് ബി.ജെ.പി ടിക്കറ്റില്‍ ബെയ്ഗ് ഉപതിരഞ്ഞെടുപ്പില്‍ മത്സരിക്കുമെന്നായിരുന്നു കരുതിയിരുന്നത്. ഇന്നലെ അയോഗ്യരാക്കപ്പെട്ട മറ്റ് ബി.ജെ.പി എം.എല്‍.എമാര്‍ ബി.ജെ.പിയില്‍ ചേര്‍ന്നപ്പോള്‍ റോഷന്‍ ബെയ്ഗ് വിട്ടുനില്‍ക്കുകയായിരുന്നു.</p>
      <p>”ഞാന്‍ ബെയ്ഗുമായി വിശദമായി സംസാരിച്ചു. നിലവിലെ സാഹചര്യങ്ങള്‍ കണക്കിലെടുത്ത് ഞങ്ങള്‍ക്ക് അദ്ദേഹത്തിന് ടിക്കറ്റ് നല്‍കാന്‍ കഴിയില്ലെന്ന് അദ്ദേഹത്തോട് വിശദീകരിച്ചിട്ടുണ്ട്. ഞങ്ങളുടെ സ്ഥാനാര്‍ത്ഥി എം. ശരവണയ്ക്ക് വേണ്ടി പ്രവര്‍ത്തിക്കാന്‍ ഞാന്‍ അദ്ദേഹത്തോട് അഭ്യര്‍ത്ഥിച്ചു. ഇനി എന്താണ് ചെയ്യേണ്ടതെന്ന് അദ്ദേഹം തീരുമാനിക്കട്ടെ”- യെദിയൂരപ്പ പറഞ്ഞു</p>
      <p>അതേസമയം ഐ.എം.എ കേസില്‍ കോടിക്കണക്കിന് രൂപയുടെ അഴിമതി ആരോപണം നേരിടുന്നതിനാലാണ് മുന്‍മന്ത്രി കൂടിയായിരുന്ന ബെയ്ഗിനെ ബി.ജെ.പി തഴഞ്ഞതെന്ന റിപ്പോര്‍ട്ടുകളും ഉണ്ട്. അഴിമതിയുമായി ബന്ധപ്പെട്ട് പ്രത്യേക അന്വേഷണ സംഘം നേരത്തെ റോഷന്‍ ബെയ്ഗിനെ കസ്റ്റഡിയിലെടുത്തിരുന്നു.</p>
      <related>
        <a href="https://www.doolnews.com/prashant-bhushan-against-ranjan-gogoi827.html?utm_source=doolnews&amp;utm_medium=related"/>
      </related>
      <p>മാത്രമല്ല നേരത്തെ ആര്‍.എസ്.എസ് പ്രവര്‍ത്തകനായ രുദ്രേഷിന്റെ കൊലപാതകത്തില്‍ ബി.ജെ.പി നോട്ടമിട്ട നേതാവുകൂടിയായിരുന്നു റോഷന്‍ ബെയ്ഗ്.</p>
      <p>അതേസമയം ഉപതെരഞ്ഞെടുപ്പില്‍ ബെയ്ഗ് സ്വതന്ത്ര സ്ഥാനാര്‍ത്ഥിയായി മത്സരിക്കുമെന്ന റിപ്പോര്‍ട്ടുകളും പുറത്തുവരുന്നുണ്ട്.</p>
      <p>എന്നാല്‍ ഉപതെരഞ്ഞെടുപ്പില്‍ മത്സരിക്കാനുള്ള ടിക്കറ്റ് ലഭിച്ചില്ലെങ്കിലും അയോഗ്യനാക്കപ്പെട്ട റാണെബെന്നൂര്‍ നിയമസഭാംഗം ആര്‍. ശങ്കറിന് മന്ത്രിസ്ഥാനം നല്‍കുമെന്ന് ബി.ജെ.പി ഉറപ്പ് നല്‍കിയിട്ടുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>”ഞാന്‍ ശങ്കറുമായി സംസാരിച്ചിരുന്നു. കാര്യങ്ങള്‍ അദ്ദേഹത്തെ ബോധ്യപ്പെടുത്തി. അദ്ദേഹത്തിന് ലെജിസ്ലേറ്റീവ് കൗണ്‍സില്‍ അംഗത്വവും മന്ത്രിസ്ഥാനവും ഞാന്‍ വാഗ്ദാനം ചെയ്തിട്ടുണ്ട്. അധികാര കസേരയില്‍ മാത്രം ഉറച്ചുനില്‍ക്കുന്ന ആളല്ല ഞാന്‍. എന്റെ വാഗ്ദാനങ്ങള്‍ ഞാന്‍ പാലിക്കും”- യെദിയൂരപ്പ പറഞ്ഞു.</p>
      <p>റാണെബെന്നൂരിലെ തങ്ങളുടെ സ്ഥാനാര്‍ത്ഥി യുവ നേതാവായ അരുങ്കുമാര്‍ പൂജര്‍ ആയിരിക്കുമെന്നും യെദിയൂരപ്പ പറഞ്ഞു.</p>
      <p>ജയിക്കാനുള്ള സാധ്യത വളരെ കുറവാണെന്ന റിപ്പോര്‍ട്ടുകളെ തുടര്‍ന്നാണ് ശങ്കറിന് റാണബെന്നൂരില്‍ സീറ്റ് നിഷേധിച്ചതെന്ന റിപ്പോര്‍ട്ടുകള്‍ പുറത്തുവന്നിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>നിയമസഭയില്‍ ഭൂരിപക്ഷം ഉറപ്പാക്കാന്‍ ബി.ജെ.പിക്ക് ഉപതെരഞ്ഞെടുപ്പില്‍ കുറഞ്ഞത് ഏഴോ എട്ടോ സീറ്റുകളെങ്കിലും നേടേണ്ടതുണ്ട്. അതുകൊണ്ട് തന്നെ ബി.ജെ.പിയെ സംബന്ധിച്ച് ഏറെ നിര്‍ണായകമാണ് തെരഞ്ഞെടുപ്പ്.</p>
      <p>എന്നാല്‍ വിമതര്‍ക്ക് മറുപടി കൊടുക്കാനുള്ള ഏറ്റവും വലിയ അവസരമായാണ് കോണ്‍ഗ്രസ് തെരഞ്ഞെടുപ്പിനെ കാണുന്നത്.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>