<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/dopo-il-maltempo-si-lavora-a-galati-ma-resta-la-paura-serve-rafforzare-la-barriera.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T14:30:49+00:00"/>
    <meta property="og:title" content="Dopo il maltempo si lavora a Galati, ma resta la paura: serve rafforzare la barriera"/>
    <meta property="og:description" content="E' stata sistemata la barriera dei massi, ma gli abitanti continuano a chiedere di alzarla e renderla più forte"/>
  </head>
  <body>
    <article>
      <h1>Dopo il maltempo si lavora a Galati, ma resta la paura: serve rafforzare la barriera</h1>
      <address><time datetime="2019-11-15T14:30:49+00:00">15 Nov 2019, 14:30</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>
        <i>E' stata sistemata la barriera dei massi, ma gli abitanti continuano a chiedere di alzarla e renderla più forte</i>
      </p>
      <p>A Galati si continua a guardare il mare con timore. Dopo la furia delle mareggiate di martedì che hanno messo ancora una volta a serio rischio l’abitato di <a href="https://www.tempostretto.it/news/video-acqua-alta-a-s-margherita-onde-a-ridosso-delle-case-a-galati.html">Galati</a> Marina, il Comune ha cercato di correre ai ripari. Il sindaco Cateno De Luca ha firmato un’ordinanza per <a href="https://www.tempostretto.it/news/interventi-urgenti-a-galati-marina-dopo-il-maltempo-il-mare-continua-a-far-paura.html">interventi</a> urgenti. E in effetti mezzi e uomini si sono immediatamente messi a lavoro.</p>
      <p>E’ stata sistemata la barriera di massi, fortemente compromessa dopo la mareggiata. Gli abitanti però hanno paura che non basti. Dopo tante sollecitazioni oggi si è deciso anche di prelevare dei massi a Tremestieri per alzare la barriera che si è rivelata insufficiente quando il mare si ingrossa. Ma serve un intervento massiccio di rifioritura dei massi. Ed è questo che sperano di vedere oggi.</p>
      <p>Lo ha chiesto a gran voce per mesi e ribadito anche in questi ultimi giorni, il consigliere della I Circoscrizione Alfredo Manganaro, da sempre in prima linea insieme ai tanti che vivono tra Galati marina e S. Margherita.</p>
      <h3>L’appello</h3>
      <p>«Non bastano pochi massi perché qua abbiamo visto tutti cosa succede. Ci sono ancora punti nella barriera in cui l’acqua riesce a passare e piano piano sta scavando mettendo a serio rischio le abitazioni. Continuiamo ad aspettare il progetto finale della Regione, ma nel frattempo non possiamo continuare a contare danni ogni volta che il mare infuria».</p>
      <p>Adesso si teme per la sciroccata prevista per domani. Hanno paura che gli interventi tampone di questi giorni vengano ingoiati dalla mareggiata. Per questo chiedono al Comune di innalzare e rafforzare la barriera portando sul litorale di Galati una quantità sufficiente di massi frangiflutti.</p>
      <p>Il consigliere Manganaro ricorda i solleciti, l’ultimo messo nero su bianco risale allo scorso mese di luglio, proprio per agire in tempo e prevenire. Non era stato fatto e già ad <a href="https://www.tempostretto.it/news/erosione-costiera-galati-marina-torna-paura-siamo-quasi-settembre-gi-tardi.html">agosto</a> erano arrivate le prime conseguenze. Adesso altri danni. Per questo chiedono di non far passare altro tempo e di agire prima della prossima forte mareggiata.</p>
      <figure>
        <img src="https://www.tempostretto.it/wp-content/uploads/2019/11/mareggiata-galati.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/mareggiata-galati-4.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/mareggiata-galati-3.jpg"/>
      </figure>
      <figure>
        <img src="https://www.tempostretto.it/wp-content/uploads/2019/11/mareggiata-galati-2.jpg"/>
      </figure>
      <h4>Articoli correlati</h4>
    </article>
  </body>
</html>