<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819221-u-lucku-znajsli-vikradenu-statuetku-klikuna-odnogo-iz-simvoliv-mista.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:17:00+00:00"/>
    <meta property="og:title" content="У Луцьку знайшли викрадену статуетку кликуна - одного із символів міста"/>
    <meta property="og:description" content="Поліція розкрила крадіжку з Театрального майдану Луцька одного із символів міста - фігурку кликуна та повернула її представникам міської ради."/>
  </head>
  <body>
    <article>
      <h1>У Луцьку знайшли викрадену статуетку кликуна - одного із символів міста</h1>
      <h2>Поліція розкрила крадіжку з Театрального майдану Луцька одного із символів міста - фігурку кликуна та повернула її представникам міської ради.</h2>
      <address>
        <time datetime="2019-11-15T14:17:00+00:00">15 Nov 2019, 14:17</time>
      </address>
      <p>Про це повідомляє <a href="https://vl.npu.gov.ua/news/Informacziya/volinski-policzejski-povernuli-luczku-vikradenij-zlodijem-simvol-mista/">сектор комунікації поліції Волинської області.</a></p>
      <p>"Сьогодні керівник Головного управління Нацполіції у Волинській області Петро Шпига передав начальнику управління туризму та промоції міста Луцької міськради Катерині Теліпській скульптуру кликуна, котрого зловмисник викрав минулого тижня із сонячного годинника на Театральному майдані міста", - йдеться у повідомленні.</p>
      <figure>
        <iframe src="https://www.youtube.com/embed/W0lhgstaSzM" width="560" height="315" data-service="Youtube" scrolling="no"/>
      </figure>
      <p>Досудовим слідством по справі встановлено, що крадіжку одного із таємничих символів древнього <a href="https://www.ukrinform.ua/tag-luck">Луцька</a> скоїв 21-річний житель обласного центру. Співробітники поліції скульптуру кликуна вилучили, вона не зазнала пошкоджень.</p>
      <figure>
        <img src="https://static.ukrinform.com/photos/2019_11/1573824653-386.jpg"/>
      </figure>
      <p>Зловмиснику оголошено про підозру в скоєнні злочину, передбаченого ч.1 ст. 185 Кримінального кодексу України, санкція якої передбачає, зокрема, до трьох років позбавлення волі.</p>
      <figure>
        <img src="https://static.ukrinform.com/photos/2019_11/1573824680-322.jpg"/>
      </figure>
      <p>У поліції нагадали, що торік таку скульптуру теж викрадали, тільки за іншою адресою — по вулиці Лесі України. Зловмисниками виявилися двоє 15-річних лучан. Підліткам оголосили про підозру у скоєнні правопорушення, передбаченого ч.2 ст. 185 Кримінального кодексу України. Викраденого кликуна вилучили та повернули місту. Наразі досудове розслідування завершено, обвинувальний акт із матеріалами провадження скеровано до суду.</p>
      <p>Як повідомляв Укрінформ, в ніч з 6 на 7 листопада у Луцьку викрали мініатюрну скульптуру кликуна Зірка, за тиждень до того встановлену на Театральному майдані, біля Сонячного годинника.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2813507-u-lucku-vikrali-odnogo-z-novih-klikuniv.html">У Луцьку викрали одного з нових кликунів</a>
      </blockquote>
      <p>Мініскульптури встановлюються в Луцьку в межах започаткованого ще 2015 року проєкту «Луцький кликун».</p>
      <figure>
        <img src="https://static.ukrinform.com/photos/2019_11/1573824696-499.jpg"/>
      </figure>
      <p>Кликун – один із головних давніх символів Луцька. В епоху Середньовіччя оповісники повідомляли населенню найрізноманітнішу інформацію: від вшанування полководців до виклику громадян до суду. У Луцьку ж кликуни, крім того, стояли на нічній варті в замку та «кликали» – постійно перегукувалися, а в разі пожежі чи нападу ворогів били на сполох. Саме ритуал «кликання» обумовив появу місцевої назви – кликун.</p>
      <p>
        <i>Фото: vl.npu.gov.ua</i>
      </p>
    </article>
  </body>
</html>