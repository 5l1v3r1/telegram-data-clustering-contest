<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653763/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T14:41:00+00:00"/>
    <meta property="og:title" content="&quot;Нафтогазу&quot; не сподобалася запропонована Путіним знижка на газ"/>
    <meta property="og:description" content="Ціна на газ з Росії для України повинна бути на 20-25% нижче, ніж ціна газу з Європи, оскільки “Газпром” при прямих поставках не платить за його транспортування до Європи"/>
  </head>
  <body>
    <article>
      <h1>"Нафтогазу" не сподобалася запропонована Путіним знижка на газ</h1>
      <address>
        <time datetime="2019-11-15T14:41:00+00:00">15 Nov 2019, 14:41</time>
      </address>
      <p>Ціна на газ з Росії для України повинна бути на 20-25% нижче, ніж ціна газу з Європи, оскільки "Газпром" при прямих поставках не платить за його транспортування до Європи.</p>
      <p>Про це написав виконавчий директор НАК "Нафтогаз України" Юрій Вітренко на своїй <a href="https://www.facebook.com/yuriy.vitrenko/posts/10157027624943458">сторінці</a> в Facebook.</p>
      <p>"20-25% - це не знижка, це нормальна ціна, наслідком якої може бути зниження доходів України від транзиту", - заявив він.</p>
      <p>Вітренко пояснив, що оскільки газ в Європу йде через Україну, то при прямих поставках в Україну "Газпром" менше подає газу для транзиту в Європу, відповідно менше платить за транзит газу Україною.</p>
      <p>"Причому знижка в 20-25%, з огляду на майбутні обсяги імпорту газу, не зможе реалістично компенсувати відмову від 3 млрд доларів, які нам зараз повинен сплатити "Газпром" за рішенням Стокгольмського арбітражу", - підкреслив представник "Нафтогазу".</p>
      <p>Він додав, що в України є можливість мати таку "нормальну" ціну якщо, наприклад, європейський антимонопольний орган зробить так, щоб "Газпром" не зловживав своїм домінуючим становищем на європейському ринку.</p>
      <p>"Наприклад, якщо буде розблокована можливість для інших компаній отримувати газ на кордоні Росії", - пояснив Вітренко.</p>
      <p>Представник НАК додав, що можливість мати таку ціну з'явиться і якщо Україна нарешті реалізує свій потенціал збільшення видобутку газу як з нових, так і існуючих родовищ і буде ефективніше споживати газ, перейшовши від його імпорту до експорту.</p>
      <p>"Знижку справедливо вважати по відношенню до рівня "ціна на німецькому ринку мінус вартість транспортування від кордону Росії до Німеччини", - вважає Вітренко.</p>
      <p>Він також зазначив, що контракт з "Газпромом" має сенс тільки тоді, коли "Газпром" виконує свої контрактні зобов'язання, тоді як предметом триваючих в Стокгольмському арбітражі суперечок є як раз невиконання "Газпромом" своїх контрактних зобов'язань.</p>
      <p>"Змушувати нас відмовитися від отримання компенсації за невиконання "Газпромом" своїх контрактних зобов'язань в обмін на новий контракт означає звільнити "Газпром" від будь-яких зобов'язань як за поточними, так і за новими контрактами. Які тоді гарантії того, що ми отримаємо те, про що домовилися?" - зазначив виконавчий директор "Нафтогазу".</p>
      <p>Він підкреслив, що найкращим доказом того, що НАК не зловживає своїм правом звертатися до арбітражу за отриманням компенсації і що його вимоги не "абсурдні" є рішення арбітражу на користь української компанії, в тому числі і арбітра, призначеного "Газпромом".</p>
      <p>"Що стосується "нових" позовних вимог, які ми недавно подали, то, по-перше, це зустрічні позовні вимоги (у відповідь на позов "Газпрому"), і, по-друге, "Нафтогаз" діяв відповідно до наказу арбітражного трибуналу, винесеного вже давно, за яким "Нафтогаз" повинен подавати такі зустрічні позовні вимоги до 1-го листопада", - відповів Вітренко.</p>
      <p>На його думку, продовження спору в Стокгольмі ніяк не повинно загрожувати продовженню транзиту газу через Україну, оскільки "Газпрому" пропонується укладати новий контракт на транзит не з "Нафтогазом", а з газотранспортним оператором, відокремленим від "Нафтогазу".</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Президент Росії Володимир Путін <a href="https://www.pravda.com.ua/news/2019/11/15/7232030/">заявив</a>, що Росія готова укласти угоду щодо транзиту газу з Україною за зниженими цінами на 20-25%.</i>
      </p>
      <p>Економічна правда</p>
    </article>
  </body>
</html>