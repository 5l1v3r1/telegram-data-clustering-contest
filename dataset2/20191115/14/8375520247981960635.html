<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-balakliji-znovu-vibuhi-viyskovi-provodyat-planovu-utilizaciyu-640210.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T14:05:32+00:00"/>
    <meta property="og:title" content="У Балаклії знову вибухи: військові проводять планову утилізацію"/>
    <meta property="og:description" content="Ніякої небезпеки на даний час немає ні для особового складу, ні для місцевих мешканців - заявили в ЗСУ"/>
  </head>
  <body>
    <article>
      <h1>У Балаклії знову вибухи: військові проводять планову утилізацію</h1>
      <address>
        <time datetime="2019-11-15T14:05:32+00:00">15 Nov 2019, 14:05</time>
      </address>
      <h4>Ніякої небезпеки на даний час немає ні для особового складу, ні для місцевих мешканців - заявили в ЗСУ</h4>
      <p>У Балаклії на Харківщині проводились планові заходи з утилізації боєприпасів. Про це повідомив начальник Управління зв'язків з громадськістю Збройних Сил України Богдан Сеник.</p>
      <p>«Там здійснювали планові заходи наші військові сапери, здійснювалась утилізація боєприпасів на місці підривно-технічної території, у спеціально відведеному котловані — тих (боєприпасів — ред.), які не підлягають утилізації. Надійшла інформація, що було чутно близько 20 вибухів по лінії оперативно-черговій. Для убезпечення і безпеки було направлено пожежний військовий танк і пожежний військовий автомобіль. Ніякої небезпеки на даний час немає ні для особового складу, ні для місцевих мешканців, вибухів не зафіксовано, — сказав співрозмовник.</p>
      <figure>
        <iframe src="https://www.youtube.com/embed/gg238ZSoI70" width="580" height="390" data-service="Youtube" scrolling="no"/>
      </figure>
      <p>Перед цим інформація про вибухи почала з'являтися в місцевих ЗМІ. Люди були стурбовані через те, що колись на цих складах вже траплялися диверсії, які призводили до пожеж і тривалих неконтрольованих вибухів. </p>
      <figure>
        <iframe src="https://www.youtube.com/embed/vS4mB7XrNlc" width="580" height="390" data-service="Youtube" scrolling="no"/>
      </figure>
      <p>Раніше повідомлялося, що <a href="https://glavcom.ua/news/rada-stvorila-komisiyu-dlya-rozsliduvannya-vibuhiv-na-skladah-bojepripasiv-636790.html">Рада створила комісію для розслідування вибухів на складах боєприпасів</a>.</p>
      <p>Нагадаємо, що в ніч на 23 березня 2017 року потужний <a href="https://glavcom.ua/news/na-harkivshchini-stavsya-potuzhniy-vibuh-bojepripasiv-mozhliva-diversiya-404901.html">вибух стався на складі боєприпасів</a> на Харківщині, в Балаклії. Вибухи і пожежа тривали ще кілька днів. Жителів міста тоді евакуювали, поки рятувальники гасили пожежу. </p>
      <p>Внаслідок пожежі на складі з боєприпасами у Балаклії Харківської області торік було <a href="https://glavcom.ua/news/u-balakliji-vnaslidok-pozhezhi-poshkodzheno-23-budinki-405251.html">пошкоджено 23 будівлі.</a></p>
      <p>Після того, як вибухи на арсеналі були припинені, а пожежу приборкано, <a href="https://glavcom.ua/news/u-balakliji-vidnovili-elektropostachannya--405702.html">у Балаклії відновили електропостачання</a> і <a href="https://glavcom.ua/news/do-balakliji-povernuli-teplo-zaraz-pidklyuchayut-gaz-405733.html">опалення.</a> Також було відновлено <a href="https://glavcom.ua/news/balakliya-povertajetsya-do-zhittya-na-50-vidnovleno-gazopostachannya--405806.html">газопостачання</a>. До міста <a href="https://glavcom.ua/news/do-balakliji-povernulisya-vsi-evakuyovani-meshkanci-405752.html">повернулися всі раніше евакуйовані мешканці.</a></p>
      <p>Міністр екології Остап Семерак тоді заявив, що <a href="https://glavcom.ua/news/teritoriya-skladu-v-balakliji-potrebuvatime-ekologichnoji-rekultivaciji-semerak-405771.html">територія арсеналу в Балаклії потребуватиме екологічної рекультивації. </a></p>
      <p>Через надзвичайну подію загалом було підраховано <a href="https://glavcom.ua/news/pozhezha-u-balakliji-vzhe-narahovano-zbitkiv-na-220-mln-grn-405938.html">збитків на 220 млн гривень</a>.</p>
      <p>Після вибухів на військовому арсеналі  р<a href="https://glavcom.ua/news/rozminuvannya-u-balakliji-trivatime-do-dvoh-misyaciv--405253.html">озмінування у Балаклії тривало кілька місяців</a>.</p>
      <related>
        <a href="https://glavcom.ua/news/hlopec-u-harkovi-pidirvav-sebe-granatoyu-na-balkoni-638684.html"/>
        <a href="https://glavcom.ua/news/u-bagatopoverhivci-v-lucku-stavsya-vibuh-je-postrazhdaliy-638613.html"/>
        <a href="https://glavcom.ua/kyiv/news/pidriv-avtomobilya-v-kijevi-pid-chas-vibuhu-zaginuv-policeyskiy-foto-video-638347.html"/>
      </related>
    </article>
  </body>
</html>