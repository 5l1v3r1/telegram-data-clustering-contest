<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/P9XVA5/thorstvedt-dobbel-holder-liv-i-em-droemmen-for-u21-landslaget"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T14:40:49+00:00"/>
    <meta property="og:title" content="Thorstvedt-dobbel holder liv i EM-drømmen for U21-landslaget"/>
    <meta property="og:description" content="To mål av Kristian Thorstvedt (20) snudde 0–1 til seier 2–1 for Norges U21-landslag mot Kypros fredag. Da er det fortsatt håp om EM-sluttspill."/>
  </head>
  <body>
    <article>
      <h1>Thorstvedt-dobbel holder liv i EM-drømmen for U21-landslaget</h1>
      <h2>To mål av Kristian Thorstvedt (20) snudde 0–1 til seier 2–1 for Norges U21-landslag mot Kypros fredag. Da er det fortsatt håp om EM-sluttspill.</h2>
      <address><time datetime="2019-11-15T14:40:49+00:00">15 Nov 2019, 14:40</time> by <a rel="author">NTB</a></address>
      <p>
        <b>Norge – Kypros 2–1</b>
      </p>
      <p>– Det var en sterk lagprestasjon å snu kampen i tøffe forhold. Dette gir oss en stor boost inn mot Portugal-kampen, skriver Thorstvedt i en melding til NTB etter sine to mål som snudde kampen mot Kypros.</p>
      <p>Norge hadde ballen klart mest i Larnaka og presset i nesten to hele omganger etter at Kypros hadde tatt ledelsen ved Andreas Neophytou etter 20 minutter.</p>
      <p>Da hadde Norges kaptein og Odd-spiller Birk Risa bommet på straffe etter snaut ti minutter tidligere i EM-kvalifiseringen for U21-gutta.</p>
      <p>Norge slet tungt i den første omgangen og fikk til lite.</p>
      <p>– Det var en sykt tøff 1. omgang. De lå lavt og det var lite rom å spille på. Så scoret de selvfølgelig på en dødball som var den første og eneste gang de var inne i 16-meteren vår, ifølge Thorstvedt.</p>
      <p>– Men vi holdt motet oppe og gjorde et par taktiske endringer i pausen for å prøve å endre kampbildet litt.</p>
      <h3>To kjappe av «Kissa»</h3>
      <p>Først etter 72 minutters spill lyktes det for Norge da Thorstvedt med venstrefoten plasserte ballen vakkert i mål bak den kypriotiske keeperen.</p>
      <p>– Vi fortsatte å stange litt i starten av den andre omgangen før vi fikk den første scoringen. Den ga oss ekstra momentum og tro på at dette kunne gå, forteller 20-åringen.</p>
      <p>Samme mann sørget for ledelse og seier 2–1 med en klassisk markkryper fra 16 meter etter en retur i det kypriotiske feltet med fem minutter igjen å spille.</p>
      <p>– Da 2-1-scoringen kom ga det oss selvtillit. Da hadde de ingenting å komme med, sier tomålsscoreren.</p>
      <p>
        <a href="https://www.bt.no/sport/i/QoXeEV/hadde-det-ikke-vaert-for-lagerbacks-velvilje-ville-vi-sagt-at-kaptein">Les også<br/>«Hadde det ikke vært for Lagerbäcks velvilje, ville vi sagt at kapteinen skulker»</a>
      </p>
      <h3>Nummer to i gruppen med sju poeng</h3>
      <p>Norge tok dermed steget opp på annenplass i gruppe 7 og har nå sju poeng. Nederland har ikke avgitt poeng så langt i kvalifiseringen og går mot en suveren gruppeseier, mens Norge kjemper om annenplassen først og fremst med Portugal og Hviterussland. Portugal ligger ett poeng bak Norge, men har én kamp mindre spilt.</p>
      <p>U21-laget har fått ekstra oppmerksomhet den siste tiden etter at de tre utenlandsproffene Tobias Heintz, Dennis Tørseth Johnsen, Rafik Zekhnini ga beskjed om at de ikke vil spille for landslaget så lenge Leif Gunnar Smerud er trener.</p>
      <p>Smerud, med støtte fra A-landslagssjef Lars Lagerbäck, har på sin side sagt at det er uaktuelt.</p>
      <p>– Jeg ønsket ikke å ha dem med, og så valgte de i ettertid å gjøre seg uaktuelle. Det er synd, men de har ikke klart å etterleve det vi forventer av dem, og da blir det sånn, sa U21-treneren da laguttaket ble offentliggjort tirsdag.</p>
      <p>(©NTB)</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/9ve2O9/politiet-kvinne-knivdrept-i-floroe"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/EWXVM2/stengte-deler-av-klostergarasjen-paa-dagen-soeylene-slaar-sprekker"/>
      </related>
      <ol>
        <li>
          <a href="https://www.bt.no/tag/Norge_U21">Norge U21</a>
        </li>
        <li>
          <a href="https://www.bt.no/tag/Kristian_Thorstvedt">Kristian Thorstvedt</a>
        </li>
      </ol>
    </article>
  </body>
</html>