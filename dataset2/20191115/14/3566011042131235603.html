<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547446.html/%D9%87%D9%81%D8%AA%D9%87-%D9%88%D8%AD%D8%AF%D8%AA-%D8%A7%D8%B2-%D8%A7%D8%A8%D8%AA%DA%A9%D8%A7%D8%B1%D8%A7%D8%AA-%D8%A8%D9%86%DB%8C%D8%A7%D9%86-%DA%AF%D8%B0%D8%A7%D8%B1-%D8%A7%D9%86%D9%82%D9%84%D8%A7%D8%A8--%D8%A7%D8%B2-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A8%D8%B1%D8%A7%DB%8C-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%AD%D9%85%D8%A7%DB%8C%D8%AA-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T14:56:00+00:00"/>
    <meta property="og:title" content="هفته وحدت از ابتکارات بنیان‌گذار انقلاب/ از قوه قضائیه برای برخورد با مفسدان حمایت می‌کنیم"/>
    <meta property="og:description" content="ائمه جماعت سیستان وبلوچستان گفتند: هفته وحدت از ابتکارات مهم و اثربخش بنیان گذار انقلاب اسلامی بوده که نقش بسیار اساسی در پیوند و همبستگی میان مسلمانان داشته است."/>
  </head>
  <body>
    <article>
      <h1>هفته وحدت از ابتکارات بنیان‌گذار انقلاب/ از قوه قضائیه برای برخورد با مفسدان حمایت می‌کنیم</h1>
      <h2>در خطبه‌های نماز جمعه عبادی سیاسی مطرح شد:</h2>
      <address>
        <time datetime="2019-11-15T14:56:00+00:00">15 Nov 2019, 14:56</time>
      </address>
      <p>ائمه جماعت سیستان وبلوچستان گفتند: هفته وحدت از ابتکارات مهم و اثربخش بنیان گذار انقلاب اسلامی بوده که نقش بسیار اساسی در پیوند و همبستگی میان مسلمانان داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، جمعی از ائمه جماعت سیستان وبلوچستان در خطبه های عبادی سیاسی این هفته نماز جمعه گفتند:هفته وحدت از ابتکارات مهم و اثربخش بنیان گذار انقلاب اسلامی بوده که نقش بسیار اساسی در پیوند و همبستگی میان مسلمانان داشته است.<br/><br/><b>از قوه قضائیه برای برخورد با مفسدان حمایت می کنیم</b><br/>حجت الاسلام مجتبی عزیزی در خطبه های نماز جمعه امروز در مصلی قدس زاهدان بیان کرد: روزهای گذشته اجرای گام چهارم کاهش تعهدات برجامی توسط دولت را شاهد بودیم اما تا چه اندازه به خواسته های رهبر معظم انقلاب در این مورد توجه شد.<br/><br/>امام جمعه موقت زاهدان ادامه داد: رهبرمعظم انقلاب بارها به دولت تذکر داده بودند که به آمریکا و کشورهای غربی اعتماد نکنند اما باز هم این اعتماد صورت گرفت و آنها به یک باره از برجام خارج شدند چرا ما باید پس از یک سال گام به گام از این تعهدات خارج می شویم.<br/><br/>وی افزود: سال 97 که امریکا از برجام خارج شد یک سال صبر راهبردی کردیم و در اردیبهشت 98 اولین گام کاهش تعهدات برجامی و در تیرماه و شهریور و آبان ماه نیز به ترتیب گام های بعدی برداشته شد اما هیچ کدام از خواسته های مقتدرانه رهبر معظم انقلاب در این موضوع رعایت نشد که باید در این باره تیم مذاکره کننده ایران جوابگو باشند.<br/><br/>حجت الاسلام عزیزی گفت: وقتی رهبر معظم انقلاب با صراحت بیان کردند اگر آمریکا برجام را پاره کند ما آن را آتش خواهیم زد یعنی باید با تمام قدرت و صلابت از حقوق مردم ایران دفاع کرد.<br/><br/>وی ادامه داد: مردم ما با تمام وجود مشکلات جامعه را درک می کنند و پای نظام مقدس جمهورس اسلامی ایران ایستاده اند و نشانه آن صبر آنهاست و اگر عشق به رهبری و نظام نبود مردم با برخی از مسئولین به گونه دیگری رفتار می کردند.<br/><br/>حجت الاسلام عزیزی تصریح کرد:اینکه هر دولتی به روی کارآمد، دولت های قبلی را مسئول مشکلات فعلی دانست و اظهار داشت آنها نگذاشتند که کارکنیم، یک بازی است وحتی برای قوه قضائیه که با صلابت در برابر مفسدان ایستاده نیز حاشیه درست می کنند و باید بدانند مردم از آن قاضی شجاعی که در برابر مفسدان ایستاده با تمام وجود حمایت می کند.<br/><br/>وی ادامه داد: قوه قضائیه باید مفسدان دانه درشتی که مثل زالو به جان مردم و مملکت افتاده‌اند را تنبیه کند و بدانند که این مردم همیشه از آنها حمایت می کنند.<br/><br/>وی با اشاره به اینکه برخی با شبه افکنی و فرافکنی به دنبال حاشیه سازی هستند گفت: بجای شبه افکنی و فرافکنی به دنبال گشایش در سفره مردم باشید چرا که هرروز سفره مردم کوچکتر شده است.<br/><br/>حجت الاسلام عزیزی ادامه داد: کسانی که در منصب قدرت هستند و به آنها اعتماد شده، نباید زخم روی زخم باشند و مردم ما نیزهیچ گاه از رهبری و نظام دلسرد نخواهند شد و هیچ گاه انقلابشان را با کسی معامله نخواهند کرد.<br/><br/>وی در ادامه با اشاره به افزایش قیمت بنزین از بامداد امروز تصریح کرد: اکثر نقاط استان ما با توجه به اینکه از نعمت گاز طبیعی و سی ان جی محروم هستند، دولتمردان و مسئولان باید دراینباره نگاه ویژه ای به این استان داشته باشند.<br/><br/>امام جمعه موقت زاهدان ادامه داد: با توجه به معظل بیکاری، افرادی هستند که با خودرو خود امرار معاش می کنند که باید برای این افراد گشایشی صورت گیرد.<br/><br/>حجت الاسلام عزیزی در ادامه خاطرنشان کرد: از استاندار محترم و مسئولین استان خواستارم تمام توان خود برای تسهیل امور مردم بکار گیرند تا مسئله افزایش قیمت بنزین در استان تبدیل به معضل برای مردم صبور سیستان و بلوچستان نشود.<br/><br/><b>اصلاح قیمت بنزین به نفع فقرا است</b><br/>حجت الاسلام ابراهیم گزمه امام جمعه شهرستان هیرمند گفت: هفته وحدت نمونه ای از نشان دادن یک پارچگی در اسلام است تا بتوانیم با اتحاد و همدلی بر دشمنان غلبه و پیروز شویم.<br/><br/>وی افزود: کتاب و کتاب خوانی در جامعه باید گسترش یابد چرا که کمترین سرانه مطالعه در جهان مربوط به کشور ماست در حالی که علم آموزی در اسلام بسیار تاکید شده است.<br/><br/>وی بیان داشت: رژیم خون آشام و جعلی اسرائیل به انسان کشی عادت کرده است و به بهانه های واهی مردم بی دفاع فلسطین را شهید می کند.<br/><br/>امام جمعه شهرستان هیرمند بیان داشت: درگیرودار کشورهای اسلامی با مسائل درون، اسرائیل با سواستفاده به این کشور ها ضربه وارد می کند که با این برنامه ها نابودی خود را جلو خواهد انداخت.<br/><br/>حجت الاسلام گزمه خاطر نشان کرد: گرفتاری های درون کشورهای اسلامی حل خواهد شد اما این دشمن جاهل و نادان خواهد بود که در نهایت رسوا می شود.<br/><br/>وی تصریح کرد: در هفته گذشته سخنانی از سوی رئیس جمهور پخش شد که دل برخی از مومنان را رنجاند سخنانی نسبت به قوه قضاییه بیان شد که جای تاسف دارد .<br/><br/>وی ادامه داد: برخورد با مفسدان دانه درشت به برکت قوه قضاییه و سپاه پاسداران آغاز شده است که جای تقدیر و تشکر دارد .<br/><br/>امام جمعه هیرمند بیان داشت: امروز سربازان امام زمان (عج) با نفوذی که دارند برای ضد انقلاب همه جا را نا امن خواهند کرد.<br/><br/>وی تصریح کرد: بیش از 6 سال است که از دولت آقای روحانی می گذرد اما خبر از فساد را اعلام نکرده اند لذا اکنون که حلقه برای آنها تنگ شده است حرف های دیگری را بیان می کنند، ملت ایران با قدردانی از قوه قضاییه خواستار برخورد بیشتر با مفسدان اقتصادی هستند.<br/><br/>وی گفت : در بحث اصلاح قیمت بنزین که به نفع مردم زیر خط فقر است هیچکس حرفی ندارد اما برخی از زیر ساخت ها باید در استان سیستان و بلوچستان به انجام برسد تا مردم زیر بار فشار کمر خم نکنند.<br/><br/><b>مبارزه با فساد خواست مردم است</b><br/>حجت الاسلام و المسلمین ابراهیمی،امام جمعه موقت سراوان در خطبه های نماز جمعه گفت: پس از پیروزی انقلاب اسلامی ایران، امام خمینی (ره) که به دنبال اخوت مسلمین بوده است، برای ایجاد وحدت این هفته را (ولادت نبی مکرم اسلام) طبق تاریخ اهل سنت و تاریخ تشیع، هفته وحدت نامگذاری کرده است.<br/><br/>وی با بیان اینکه وحدت دستورالعمل الهی است و به همه انسان ها توصیه شده تا به ریسمان الهی چنگ زنند و از آن متفرق نشوند، افزود:  وحدتی که امروز در جامعه اسلامی حکم فرما شده، به عنوان خوار در چشم دشمنان قرار گرفته و منجر به قطع شدن منافع نامشروع دشمن از ممالک اسلامی شده است.<br/><br/>امام جمعه موقت شهرستان سراوان ادامه داد: دشمنان تاکنون منافع خود را در تفرقه میان مسلمین می دیده اند، اما مسلمانان توطئه های دشمن را درک کرده  تا جاییکه شیعه و سنی مقابل داعشی های دست پرورده آمریکای جنایت کار و رژیم صهیونیستی ایستاده اند.<br/><br/> حجت الاسلام و المسلمین ابراهیمی خاطر نشان کرد: اتحاد و وحدت عامل پیشرفت جوامع اسلامی و قدرت یافتن مقابل مستکبرین، مرتجعین، معاندین و منافقین  شده است و دشمنان در تلاش هستند تا در کشورهای عراق و لبنان ایجاد نا امنی کنند.<br/><br/>وی با اشاره به سهمینه بندی بنزین، تصریح کرد: سهمیه بندی بنزین  مقابل قاچاق سوخت را می گیرد و از سوی دیگر منجر به کم شدن مصرف سوخت می شود در استقلال کشور موثر است.<br/><br/>امام جمعه شهرستان سراوان ادامه داد:  مدیریت انرژی و هدفمند سازی یارانه ها بسیار اقدام مناسبی است اما نباید به گونه ای باشد که اقشار کم درآمد آسیب ببینند و از دولت انتظار می رود که قشر ضعیف جامعه را حمایت کند.<br/><br/> حجت الاسلام و المسلمین ابراهیمی با اشاره به سفرهای استانی اخیر رئیس جمعهور، اذعان کرد:  مسئولین باید وحدت داشته باشند و نباید یکدیگر را تخریب کنند، مبارزه با فساد خواست مردم و مورد تأکید مقام معظم رهبری است، در سخنرانی ها نباید بویی از تسویه حساب های گروهی و حزبی به مشام رسد.<br/><br/>وی خاطر نشان کرد: نباید از افرادی که برای نظام و کشور با فتنه گری هزینه تراشی کرد در محافل سخنرانی تعریف و تمجید کرد چرا که چنین افرادی هزینه های سنگینی را برای کشور برجای گذاشته اند.<br/><br/><b>هفته وحدت از ابتکارات بنیان گذار انقلاب</b></p>
      <p>حجت الاسلام والمسلمین عظیم بامری در خطبه های این هفته دلگان با گرامی داشت میلاد پیامبر گرامی اسلام ، گفت: هفته وحدت از ابتکارات مهم و اثربخش بنیان گذار انقلاب اسلامی بوده که نقش بسیار اساسی در پیوند و همبستگی میان مسلمانان داشته است.</p>
      <p>خطیب جمعه دلگان در ادامه به سالروز میلاد حضرت امام جعفر صادق(ع) اشاره کرد و گفت: ایشان در مدت 34 سال پیشوایی خویش، خلافت حاکمانی از خاندان بنی امیه و بنی عباس را تجربه کرد و این دوره به دلیل همزمان شدن با ضعف و درهم ریختگی دستگاه خلافت، زمینه برای آزادی‌های سیاسی و بحث های علمی فراهم شد.<br/><br/>وی عنوان کرد: امام صادق (ع) از این فرصت ایجاد شده برای پاسخ دادن به نیازهای اندیشه ای و فلسفی مردم بهره جست و نهضتی دانش محور را پایه ریزی کرد و بنیانگذار مکتب فقه تشیع لقب گرفت. <br/><br/>حجت الاسلام بامری ادامه داد: امام جعفر صادق(ع) با نشر معارف اسلام و آیین پیامبر(ص)، کلیدی‌ترین شخصیت در شکل‌گیری مذهب فقهی امامیه به شمار می رود.<br/><br/>وی تصریح کرد: کوشش های خستگی ناپذیر ششمین امام شیعیان(ع) که با اصلاح تفکرات پیروانش و تربیت شاگردان بسیاری همراه بود به شکل گیری یک مکتب اندیشه ای نظام مند در شیعه منجر شد که به بیمه شدن و احیای اسلام ناب و پالایش تفکر اسلامی در طول سالیان متمادی انجامید. <br/><br/>حجت الاسلام بامری گفت: در دوره امامت امام صادق(ع) مسلمانان بیش از گذشته نسبت به آموختن علم و دانش اندوزی گرایش یافتند و در شهرهایی از جمله مدینه، مکّه، کوفه و بصره جلسه های درس و مناظره های علمی برقرار شد. <br/><br/>امام جمعه دلگان خاطرنشان کرد: امام صادق (ع) در ارتباط با ارزش علم می فرماید: «اگر مردم می ‏دانستند که علم چه فوایدی دارد، هر آینه در جستجوی آن بر می ‏آمدند، گرچه در راه آن خون بریزند و در ژرفای دریاها فرو روند.»<br/><br/><b>مقام معظم رهبری، بنیان گذار وحدت نظام اسلامی</b><br/>حجت الاسلام و المسلمین محمد تقی افضلی تبار در خطبه های نماز جمعه این هفته در مصلای فاطمه الزهرا(س) بیان کرد: نمازگزاران باید تقوای الهی را پیشه کنند خداوند در همه امور بیناست و فردای قیامت ان عملی که به تقوا نزدیک باشد نزد خداوند بدون پاداش نیست.<br/><br/>وی ضمن افزود: امروز 17ربیع الاول سالروز ولادت پیامبر اکرم (ص)و امام جعفر صادق(ع) می باشد که به تعبیر برادران اهل سنت 12ربیع الاول سالروز ولادت پیغمبر و به روایت اهل تشیع 17 ربیع الاول است.<br/><br/>وی با اشاره به زمان تبعید مقام معظم رهبری در ایرانشهر ادامه داد: در طول تاریخ سعی اکثر دشمنان ایجاد تفرقه بین مردم بوده است که مقام معظم رهبری قبل از انقلاب در زمان حضور در ایرانشهر تاریخ 12تا17ربیع الاول را هفته وحدت نامیدند و ایشان از منادیان وحدت و بنیان گذار وحدت در کشور بودند.<br/><br/>وی با اشاره به اهمیت وحدت بین ائمه تصریح کرد: یکی از وظایف اصلی ملت ایران حفظ وحدت در برابر کفار و صهیونیستی ها است.<br/>وی خاطر نشان کرد: امروزه در شبکه های اجتماعی و فضای مجازی مسائل کذب و دروغ از جانب صهیونیست ها برای ایجاد تفرقه اتفاق می افتد.<br/><br/>به گفته این خطیب جمعه امروز روز بزرگداشت علامه طباطبایی است و خاطر نشان کرد: علامه، در حوزه علمیه قم به جای اشتغال به فقه و اصول، درس تفسیر قرآن و فلسفه برقرار کرد. این کار او موجب رونق دانش تفسیر در حوزه قم شد. روش تفسیری او تفسیر قرآن به قرآن بود.<br/><br/>افضلی تبار گفت: افزایش قیمت بنزین با توجه به نظر کارشناسان و اقتصاددانان به مصلحت بوده است. در این راستا انتظار مردم از دولتمردان تدابیری در زمینه عدم تاثیر این عامل در سایر اجناس ها و کالاهاست.<br/><br/><b>حضرت رسول وجه مشترک وحدت در میان مذاهب جهان اسلام</b><br/>حجت الاسلام والمسلمین سید محمد موسوی در خطبه های نماز جمعه امروز چابهار بیان کرد: دولت طبق فرمایش قرآن نباید چشم امید به مذاکره با آمریکا داشته باشد شما باید تنها با اتکای به خداوند با استفاده از توان داخلی در رشد کشور موثر باشید چراکه دشمنان تنها شما را به زمین خواهند زد.<br/><br/>وی عنوان کرد: چرا باید معاون منطقه آزاد چابهار در اینجا تریاک کشی کند کسی که رئیس جمهور او را تعیین می کند و آبروی اسلام را نبرید چقدر اینها بی حیایند با حقوق های ۱۵ میلیون تومانی به مردم خیانت نکنید؛ بعد می گویند از معاونت او را برداشتند و مشاور کرده اند خوب چه فرقی می کند در جرمی که شخص مرتکب می شود.<br/><br/>وی با اشاره به ارزش غیرت در جامعه تشریح کرد: یک مرد زحمت می کشد عرق میریزد و کار می کند پول به خانه می آورد و همسرش در جامعه با آرایش و بزک کرده حاضر می شود، فرهنگ عربی با جامعه ما چه کرده است.<br/><br/>خطیب نماز جمعه چابهار ادامه داد: اخلاق نیکو در نزد خدا بسیار ارزشمند است و برخورد با خانواده باعث رشد فرزندان می شود حتی در کتاب احمد حنبل از برادران اهل سنت نقل شده که از عایشه همسر پیغمبر پرسیدند اخلاق حضرت رسول در خانواده چطور بود که می گوید هیچ گاه گفتار زشت از زبان پیغمبر جاری نشده است.<br/><br/>وی با بیان اینکه نیکو ترین انسان ها به لحاظ اخلاقی مقایسه می شوند تاکید کرد: هر کس اخلاقش از همه زیباتر باشد و با خانواده خوش اخلاق تر از دیگران باشد ایمانش کاملتر است.<br/><br/>حجت الاسلام موسوی اذعان کرد: کسی که به مردم قول می دهد باید به قولش عمل کند امروز گفتند بنزین را هم در روز عید گران کردند، برجام چه کرد برای ما، الان نزدیک انتخابات است و کاندیداها نباید به مردم وعده دورغ بدهند و این شخص مومن واقعی می باشد.<br/><br/>انتهای پیام/</p>
    </article>
  </body>
</html>