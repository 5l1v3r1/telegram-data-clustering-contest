<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/20-let-rra-severne-primorske-spacapan-smo-servis"/>
    <meta property="og:site_name" content="Primorske novice"/>
    <meta property="article:published_time" content="2019-11-15T14:35:58+00:00"/>
    <meta property="og:title" content="20 let RRA severne Primorske - Špacapan: “Smo servis in vezni člen med občinami”"/>
    <meta property="og:description" content="Regijska razvojna agencija (RRA) severne Primorske praznuje 20 let delovanja. “Drznem si reči, da je bilo za vse razvojne programe in investicije v teh letih v celotni regiji namenjeno 500 milijonov evrov. Brez tega denarja tudi velikih projektov ne bi bilo,” ocenjuje direktor Črtomir Špacapan. Izzivov za prihodnost pa ne manjka."/>
  </head>
  <body>
    <article>
      <h1>20 let RRA severne Primorske - Špacapan: “Smo servis in vezni člen med občinami”</h1>
      <address><time datetime="2019-11-15T14:35:58+00:00">15 Nov 2019, 14:35</time> by <a rel="author">Mitja Marussig</a></address>
      <p>
        <b>Regijska razvojna agencija (RRA) severne Primorske praznuje 20 let delovanja. “Drznem si reči, da je bilo za vse razvojne programe in investicije v teh letih v celotni regiji namenjeno 500 milijonov evrov. Brez tega denarja tudi velikih projektov ne bi bilo,” ocenjuje direktor Črtomir Špacapan. Izzivov za prihodnost pa ne manjka.</b>
      </p>
      <figure>
        <img src="https://static.primorske.si/foto/highres/gorica/719922_rra_20_let_237.jpg"/>
        <figcaption>Goriški župani in županja so z direktorjem Špacapanom (četrti z leve) in ministrico Bratuškovo (ob njem) na gradu Kromberk proslavili okroglo obletnico.  Foto: Leo Caharija</figcaption>
      </figure>
      <p><b>NOVA GORICA</b> &gt; Regijske razvojne agencije (RRA) pogosto nadomeščajo regije oziroma opravljajo njihovo delo, zato so zelo pomembne za razvoj občin, je na slovesnosti ob 20-letnici RRA severne Primorske poudaril direktor <b>Črtomir Špacapan</b>.</p>
      <p>“Regije žal še niso ustanovljene, zato smo regijske razvojne agencije vezni členi med občinami, da počrpajo denar EU. Brez tega denarja ne bi mogle izvesti številnih projektov, predvsem pa ne velikih infrastrukturnih naložb,” je prepričan Špacapan. Podobnega mnenja je ministrica <b>Alenka Bratušek</b>, ki se je tudi udeležila slovesnosti.</p>
      <h3>Za pol milijarde projektov in naložb</h3>
      <p>Špacapan je ocenil, da je bilo v vseh letih za regijske razvojne programe po občinah namenjenih okrog 200 milijonov evrov, če bi k temu prišteli še vse naložbe, pa so krepko presegli 500 milijonov evrov. “To je veliko denarja, ki bi si ga samo s sredstvi iz občinskih proračunov težko privoščili,” je poudaril. V 20 letih so največ pozornosti namenili komunalni infrastrukturi. “Med največjimi projekti so bile izgradnje čistilnih naprav, vodovodnega omrežja, kanalizacijskih sistemov in cest, med njimi tudi obvoznic,” našteva Špacapan. Ob tem pa izpostavlja številne manjše projekte, od sodelovanja s šolami do projektov za razvoj podeželja, ki so ravno tako pomembni.</p>
      <p>“Z našo pomočjo je veliko mladih preko projektov ali izmenjav lahko šlo v tujino, imeli smo tudi mlade raziskovalce. Vsak, ki ima željo sodelovati, mu skušamo pomagati,” pravi Špacapan, ki je prepričan, da je področje razvoja podeželja kljub programom, na Goriškem denimo LAS V objemu sonca, še podhranjeno, na voljo bi moralo biti več denarja.</p>
      <h3>Izzivi so v čezmejnem sodelovanju in okolju</h3>
      <p>V prihajajoči finančni perspektivi bo EU dala več poudarka področjem gospodarstva, razvoja in okolja, pravi. “Samo iz sredstev za razvoj regij je na voljo 40 milijonov evrov za 13 občin. Največ denarja bo šlo za obrtne oziroma poslovne cone, denimo v Ajdovščini, Brdih, Novi Gorici, in za mobilnost,” pravi Špacapan. Po njegovem je največji izziv za prihodnja leta, tako za RRA kot za državo, da se financiranje iz EU ohrani vsaj na sedanji ravni: “Poleg tega pa nadaljevanje sodelovanja z Italijo. Čezmejno povezovanje je namreč še ne do konca uresničen cilj. Pa popravilo cestne infrastrukture ter ukrepi zaradi posledic podnebnih sprememb, od poplav pa do suš.”</p>
      <p>Bratuškova je prepričana, da so razvojne agencije pomembne, občine bi jih lahko še bolj izkoristile. RRA severne Primorske je po njenih besedah ena boljših in je lahko zgled ostalim.</p>
    </article>
  </body>
</html>