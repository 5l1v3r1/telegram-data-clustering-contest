<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/na-rivnenshhyni-znajshly-ostanky-voyiniv-upa-yaki-zagynuly-v-boyu-foto/"/>
    <meta property="og:site_name" content="VARTA1"/>
    <meta property="article:published_time" content="2019-11-15T14:57:33+00:00"/>
    <meta property="og:title" content="На Рівненщині знайшли останки воїнів УПА, які загинули в бою (фото)"/>
    <meta property="og:description" content="На Рівненщині знайшли останки воїнів УПА, які загинули в бою (фото)"/>
  </head>
  <body>
    <article>
      <h1>На Рівненщині знайшли останки воїнів УПА, які загинули в бою (фото)</h1>
      <address>
        <time datetime="2019-11-15T14:57:33+00:00">15 Nov 2019, 14:57</time>
      </address>
      <p>Post Views: 269</p>
      <p>Співробітники комунального підприємства Львівської обласної ради “Доля” у ході пошукових робіт в селі Іванчі, Володимирецького району, Рівненської області, виявили останки 14 вояків Української повстанської армії<b>. </b>Про це пише “<a href="https://novynarnia.com/">Новинарня</a>“, з посиланням на пресслужбу Українського інституту національної пам’яті.</p>
      <p>“У 1944 році співробітники НКВС натрапили на підрозділ УПА в селі Іванчі. При спробі оточення села українські повстанці відійшли до лісу, аби не починати бою в населеному пункті. Вже у лісі, неподалік Іванчі, відбувся контактний бій українців з НКВДистами. Щонайменше чотирнадцять українських вояків загинули у бою. Селяни виготовили саморобні труни і поховали упівців на околиці села, неподалік адміністративної будівлі гранітного кар’єру, що з’явився в Іванчі вже у повоєнні роки”, — розповідає заступник директора КП ЛОР “Доля” Володимир Харчук. </p>
      <p>За результатом проведених робіт було встановлено, що всі загиблі – молоді хлопці. В одній із трун було поховано трьох повстанців, в іншій — ще двох, решту — в окремих трунах.</p>
      <figure>
        <img src="https://varta1.com.ua/wp-content/uploads/2019/11/9Wh15737380190Vp.jpeg"/>
      </figure>
      <figure>
        <img src="https://varta1.com.ua/wp-content/uploads/2019/11/E1C1573828137mZK.jpeg"/>
      </figure>
      <figure>
        <img src="https://varta1.com.ua/wp-content/uploads/2019/11/MFJ1573738061m4q.jpeg"/>
      </figure>
      <p>Черепи мають ознаки нанесення ударів холодною зброєю, сліди трощі, ймовірно, завданої прикладом гвинтівки. Це вказує на насильницький характер смерті покійних вказує низка фактів.</p>
      <p>Один із віднайдених останків мав кульовий отвір у нижній кінцівці, в черепній коробці іншого знайдено кулю від пістолету калібру 9 мм.</p>
      <p>З останками пошуковці знайшли супровідний матеріал: натільні хрестики, гребінці, мідні обручки, ґудзики від натільної білизни німецького зразка, а ще — залишки набору для чистки німецького карабіну К98.</p>
      <p>Тобто характер розташування останків у розкопі, їхній стан, а також віднайдений супровідний матеріал цілком підтвердили свідчення місцевих мешканців про події 1944 року на околицях Іванчі.</p>
      <p>“Протягом десятиліть державна влада не присвячувала належної уваги вшануванню вояків Української Повстанської Армії, які зробили так багато, щоб Україна таки здобула незалежність. Ситуація докорінно змінилась після Революції Гідності та з початком нової російсько-української війни. Починаючи з 2016 року на замовлення і коштом Українського інституту національної пам’яті, ексгумовано останки 22 вояків УПА. Вже найближчим часом ми ексгумуємо кістки і цих чотирнадцяти героїв. Пошук та перепоховання полеглих захисників України і надалі залишатиметься пріоритетом державної політики в сфері національної пам’яті”, — зазначає начальник відділу обліку та збереження місць пам’яті Українського інституту національної пам’яті Павло Подобєд.</p>
      <p>Ексгумація та перепоховання останків здійснюватиметься за кошти Українського інституту національної пам’яті.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>