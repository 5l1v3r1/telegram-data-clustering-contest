<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/smeri-razvoja/z-alpho-ne-ubezi-noben-motiv"/>
    <meta property="og:site_name" content="Primorske novice"/>
    <meta property="article:published_time" content="2019-11-15T14:24:13+00:00"/>
    <meta property="og:title" content="Z alpho ne ubeži noben motiv"/>
    <meta property="og:description" content="Konec leta se nezadržno približuje in ugodnih ponudb je vsak dan več spričo nevidne napetosti med proizvajalci telefonov in fotoaparatov. Izdelovalci telefonov se na vse pretege trudijo, da bi čim več iztržili iz razreda ljubiteljskih fotografov. To seveda vpliva na cene tako fotoaparatov kot telefonov."/>
  </head>
  <body>
    <article>
      <h1>Z alpho ne ubeži noben motiv</h1>
      <address><time datetime="2019-11-15T14:24:13+00:00">15 Nov 2019, 14:24</time> by <a rel="author">Leo Caharija</a></address>
      <p>
        <b>Konec leta se nezadržno približuje in ugodnih ponudb je vsak dan več spričo nevidne napetosti med proizvajalci telefonov in fotoaparatov. Izdelovalci telefonov se na vse pretege trudijo, da bi čim več iztržili iz razreda ljubiteljskih fotografov. To seveda vpliva na cene tako fotoaparatov kot telefonov.</b>
      </p>
      <figure>
        <img src="https://static.primorske.si/foto/highres/7val/719920_sony_alpha_64-6.jpg"/>
        <figcaption>Strast fotografiranja, nabiranja cvetnega prahu in barv pasijonke (ISO 250, zaslonka 5,6, čas 1/250 sekunde) Foto: Leo Caharija</figcaption>
      </figure>
      <p>Ob koncu poletja je Sony predstavil dva nova aparata v seriji E s crop tipalom, to sta alpha 6600 in 6100, v začetku leta pa še alpha 6400. Vsak od njih ima nekaj več ali pa gledano drugače nekaj manj, česar morda ne potrebujemo in nam zato tega ni treba plačati.</p>
      <p>Tipala so po zunanji obliki na vseh modelih popolnoma enaka, razlikujejo se po le milimetrih in gramih. Kaj jih torej dela tako različne? Modela alpha 6600 in 6400 sta oba praho- in vodotesna, medtem ko modela 6100 ni v takšni izvedbi. V trojici pa je 6600 edini, ki ima petosni stabilizator tipala. Novost je tudi baterija, ki sedaj premore kar 810 vklopov, kar je skoraj dvakrat več od predhodnikov. Ljubitelji video snemanja pa so dobili pogrešani vhod za slušalke.</p>
      <p>Sredi poletja smo tako imeli priložnost preizkusiti model alpha 6400. Izredno hitro samodejno ostrenje je eden pomembnejših adutov vseh treh modelov, prav tako tipalo s 24 milijonov pikslov ter zdaj že dobro znani procesor bionz X, ki skrbi za obdelavo podatkov, ki jih sprejme tipalo, ter nam jih na koncu predela v čudovite posnetke. V zelo kratkem času smo alpho 6400 preizkusili tako v dnevnih kot nočnih posnetkih pretežno z uporabo elektronskega zaklopa, ki deluje neslišno, ob tem pa varčuje z življenjsko dobo mehanskega zaklopa. Navdušeni smo bili nad že omenjeno hitrostjo ostrenja, kakovostjo ločljivosti 24 milijonov pik ter ergonomsko porazdelitvijo ukazov in objektivom, ki smo ga za to priložnost imeli na uporabo - E 18-135mm F3.5-5.6 OSS.</p>
      <p>Zaradi hitrosti ostrenja vam ne bo ubežal noben motiv, a zato morate biti tudi pripravljeni plačati. Cenovni razpon se začne pri 849 evrih za model alpha 6100, se nadaljuje z 920 evri za model 6400 ter konča pri 1399 evrih za najboljšo alpho 6600. Naštete cene veljajo samo za telo aparata.</p>
      <slideshow>
        <figure>
          <img src="https://static.primorske.si/foto/highres/7val/719920_sony_alpha_64-01.jpg"/>
          <figcaption>Sony alpha 6400 z objektivom 18-135</figcaption>
        </figure>
        <figure>
          <img src="https://static.primorske.si/foto/highres/7val/719920_alafa__6400_008.jpg"/>
          <figcaption>Le v rafalu z osmimi posnetki na sekundo lahko izberemo pravega. (ISO 125, zaslonka 5,6, čas 1/500 sekunde) Foto: Leo Caharija</figcaption>
        </figure>
        <figure>
          <img src="https://static.primorske.si/foto/highres/7val/719920_sony_alpha_64-2.jpg"/>
          <figcaption>Objektiv in aparat sta ravno pravšnja tudi za manjše motive. (ISO 100, zaslonka 5,6, čas 1/320 sekunde. Foto: Leo Caharija</figcaption>
        </figure>
        <figure>
          <img src="https://static.primorske.si/foto/highres/7val/719920_sony_alpha_64-4.jpg"/>
          <figcaption>Nočno tihožitje Rimske galaksije in zunanjega tuša (ISO 3200, zaslonka 3,5, čas 30 sekund) Foto: Leo Caharija</figcaption>
        </figure>
      </slideshow>
    </article>
  </body>
</html>