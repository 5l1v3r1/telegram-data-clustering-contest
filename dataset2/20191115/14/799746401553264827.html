<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103096/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T14:19:01+00:00"/>
    <meta property="og:title" content="Прем'єр Чехії наступного тижня приїде в Україну з дводенним візитом"/>
    <meta property="og:description" content="Андрей Бабіш перебуватиме у Києві 18 і 19 листопада разом з віцепрем’єр та міністром промисловості і торгівлі Карелом Гавлічеком та місією з 85 підприємців."/>
  </head>
  <body>
    <article>
      <h1>Прем'єр Чехії наступного тижня приїде в Україну з дводенним візитом</h1>
      <address>
        <time datetime="2019-11-15T14:19:01+00:00">15 Nov 2019, 14:19</time>
      </address>
      <p>Прем'єр-міністр Чехії Андрей Бабіш наступного тижня відвідає Україну з дводенним візитом.</p>
      <p>Про це повідомляє "Європейська правда" із посиланням на <a href="https://www.ceskenoviny.cz/">Ceske Noviny</a>.</p>
      <p>Бабіш перебуватиме у Києві 18 і 19 листопада разом з віцепрем'єром та міністром промисловості і торгівлі Карелом Гавлічеком та місією з 85 підприємців. В рамках візиту передбачена зустріч із президентом України Володимиром Зеленським та прем'єр-міністром Олексієм Гончаруком.</p>
      <p>Чеська ЗМІ пишуть, що основна мета офіційного візиту - висловити підтримку територіальної цілісності, суверенітету та незалежності України, а також подальшому зближенню України з Євросоюзом.</p>
      <p>"Особливий акцент буде зроблено на підтримці реформаторських зусиль нинішнього українського уряду, з особливим акцентом на прогрес у галузі верховенства права. Велика увага також буде приділена розвитку чесько-українських двосторонніх відносин, особливо їх економічному виміру", - цитує видання інформацію чеського уряду.</p>
      <p>Бабіш та Гавлічек візьмуть участь у чесько-українському бізнес-форумі. Ділову місію очолює президент Торгово-промислової палати Чехії Владимир Длоуга.</p>
      <p>Україна є 20-м найбільшим партнером Чехії у зовнішній торгівлі. За даними Чеської торговельної палати перед чеськими підприємцями Україна відкриває великі можливості співпраці в галузі авіаційної, оборонної й транспортної промисловості, енергетики, машинобудування.</p>
      <related>
        <a href="https://www.eurointegration.com.ua/news/2019/11/1/7102539/"/>
        <a href="https://www.eurointegration.com.ua/news/2019/11/8/7102820/"/>
      </related>
    </article>
  </body>
</html>