<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/15/news/cancro_della_prostata_sul_web_una_sitcom_per_abbattere_i_tabu_-241181772/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T14:07:00+00:00"/>
    <meta property="og:title" content="Cancro della prostata, sul web una sitcom per abbattere i tabù"/>
    <meta property="og:description" content="Stop agli equivoci, sì alla prevenzione. Per battere sul tempo il tumore più diffuso fra i maschi è online una commedia social che"/>
  </head>
  <body>
    <article>
      <h1>Cancro della prostata, sul web una sitcom per abbattere i tabù</h1>
      <h2>Stop agli equivoci, sì alla prevenzione. Per battere sul tempo il tumore più diffuso fra i maschi è online una commedia social che sensibilizza gli uomini over 50 a sottoporsi a controlli periodici</h2>
      <address><time datetime="2019-11-15T14:07:00+00:00">15 Nov 2019, 14:07</time> by <a rel="author">LETIZIA GABAGLIO</a></address>
      <p>AFFRONTARE un tema importante con il sorriso sulle labbra. Usando un mezzo, come il web, che è uno degli strumenti principali con cui i cittadini cercando informazioni sulla salute. “L’uomo tende a chiudersi quando si tratta di malattia, non solo a casa ma anche con gli amici. Vogliamo scardinare i tabù e sensibilizzare non solo gli over 50 ma anche i giovani adulti a prendersi cura di sé”, spiega Pietro Presti, vice presidente di Europa Uomo che, insieme a Fondazione Onda, promuove la campagna “Qui Pro Quo. Salute della prostata: stop agli equivoci, sì alla prevenzione”, realizzata con il contributo incondizionato di Astellas, che ha come fulcro una web sitcom interpretata da Francesco Paoloantoni ed Emanuela Rossi. Il tumore della prostata è il più diffuso fra la popolazione maschile con 37mila nuove diagnosi registrate nel 2019 e circa 470mila italiani che convivono a oggi con la malattia. Si calcola che ogni italiano con più di 65 anni abbia circa il 3% di probabilità di morire proprio per questa malattia.</p>
      <h3>I tabù</h3>
      <p>I problemi urologici e sessuali sono spesso fonte di grande imbarazzo per gli uomini, spaventati dall’idea di controlli periodici. “Parlare di temi così delicati non è semplice, ma indispensabile, e la campagna QUI PRO QUO, con la sit com diffusa sui canali social, è uno dei modi più attuali ed efficaci per informare gli uomini sulla prevenzione del tumore prostatico e stimolarli a sottoporsi a periodici controlli – dichiara Maria Laura De Cristofaro, Presidente Europa Uomo Italia Onlus – In questa campagna, uomini e donne si sono alleati perché la donna è portatrice di cultura della buona salute e del prendersi cura del proprio corpo, dentro e fuori le mura domestiche e trasmette queste conoscenze ai figli, femmine e maschi”.</p>
      <h3>L’importanza della prevenzione</h3>
      <p>Anticipare il percorso diagnostico aiuta a curare il tumore in maniera efficace. “Si tratta di un tumore a lenta crescita nella maggior parte dei casi, con una sintomatologia spesso assente nelle fasi iniziali, il cui principale fattore di rischio è la familiarità per tumore prostatico – dice Pietro Acquati, Dirigente Medico Urologo IRCCS San Donato di San Donato Milanese e Membro dell’Ufficio Ricerca della SIU – La prevenzione prevede il semplice dosaggio del marcatore PSA e la visita urologica ogni due anni dopo i 50 anni di età”. La prevenzione è fondamentale per intercettare il tumore della prostata in fase iniziale: difficoltà a urinare, in particolare a iniziare la minzione, stimolo frequente a urinare specie di notte, difficoltà a mantenere un flusso costante (getto debole o intermittente), sensazione di non riuscire a svuotare del tutto la vescica, dolore quando si urina o durante l’eiaculazione, sangue nelle urine o nello sperma sono campanelli d’allarme che possono essere intercettati meglio grazie al supporto della partner. “La donna è abituata a parlare in modo aperto e libero di problemi riguardanti la salute dell’apparato uro-genitale e con altrettanta libertà e delicatezza può avvicinare il compagno a queste tematiche suggerendogli ad esempio di confidare i propri timori e di recarsi insieme dal medico per un controllo alla prostata, magari facendo leva sul desiderio di invecchiare insieme e in salute e di rimanere anche sessualmente attivi”, afferma Francesca Merzagora, Presidente di Fondazione ONDA.</p>
      <h3>Sorveglianza e trattamento</h3>
      <p>Spesso può essere scelta la strategia della sorveglianza attiva, cioè uno stretto monitoraggio del PSA, con la ripetizione periodica di biopsie prostatiche e visite cliniche così da rilevare tempestivamente l’eventuale progressione della malattia e procedere eventualmente al trattamento locale con intento ‘radicale’. “In fase avanzata di malattia invece, si può ricorrere all’ormonoterapia, associata o meno alla chemioterapia e, in caso di metastasi ossee, a farmaci che inibiscano il riassorbimento osseo e il danno scheletrico (che provoca spesso dolore e/o fratture) oppure alla radioterapia o alla terapia radio-metabolica”, spiega Stefania Gori, Presidente Fondazione AIOM e Direttore di Oncologia Medica Ospedale Sacro Cuore-Don Calabria, Negrar, Verona. Tra le diverse opzioni terapeutiche oggi disponibili, la radioterapia ha assunto negli ultimi anni un ruolo sempre più importante. “La radioterapia riveste una funzione preponderante come alternativa alla chirurgia, con intento curativo nella malattia localizzata o poco estesa, sia associata alla chirurgia dopo l’intervento, quando si riscontra un residuo di malattia, sia in caso di recidiva, come trattamento di salvataggio con finalità di nuova guarigione – sottolinea Dario Zerini, Dirigente Medico Divisione di Radioterapia, Istituto Europeo Oncologico (IEO) e Consigliere uscente del Gruppo di Studio AIRO Uro-Oncologico – Ma la radioterapia oggi trova spazio anche in fase molto estesa di malattia, come trattamento di palliazione, in particolare per il dolore da compromissione ossea e per migliorare la qualità di vita dei pazienti”.</p>
    </article>
  </body>
</html>