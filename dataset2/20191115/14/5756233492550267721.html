<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621652/%DA%A9%D8%B3%D8%A7%D9%86%DB%8C-%DA%A9%D9%87-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D9%86%D8%AF%D8%A7%D8%B1%D9%86%D8%AF-%DA%86%D9%87-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T14:56:00+00:00"/>
    <meta property="og:title" content="کسانی که کارت سوخت ندارند چه کنند؟"/>
    <meta property="og:description" content="مدیر برنامه‌ریزی شرکت ملی پخش فرآورده‌های نفتی ایران تاکید کرد: هم اکنون عرضه سوخت در کشور بدون هیچ مشکلی در حال انجام است."/>
  </head>
  <body>
    <article>
      <h1>کسانی که کارت سوخت ندارند چه کنند؟</h1>
      <address>
        <time datetime="2019-11-15T14:56:00+00:00">15 Nov 2019, 14:56</time>
      </address>
      <p>
        <i>مدیر برنامه‌ریزی شرکت ملی پخش فرآورده‌های نفتی ایران تاکید کرد: هم اکنون عرضه سوخت در کشور بدون هیچ مشکلی در حال انجام است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شهرام رضایی در این باره گفت: بر اساس مصوبه‌ای که شامگاه پنجشنبه (۲۳ آبان‌ماه) به شرکت ملی پخش فرآورده‌های نفتی ایران ابلاغ شد، همه خودروهای بنزین‌سوز شخصی، ۶۰ لیتر و دوگانه‌سوزها ۳۰ لیتر سهمیه به صورت ماهانه در کارت سوخت آنها شارژ می‌شود، سهمیه موتور سیکلت‌ها هم ۲۵ لیتر است.</p>
      <p>وی افزود: پس از پایان سهمیه، خودروهای شخصی می‌توانند تا ۲۵۰ لیتر از طریق کارت خود بنزین با نرخ آزاد دریافت کنند و پس از آن باید از کارت جایگاه‌دار استفاده کنند.</p>
      <figure>
        <img src="https://aftabnews.ir/files/fa/news/1398/8/24/359581_813.jpg"/>
      </figure>
      <p>رضایی گفت: محدودیت ۲۰ لیتر از کارت سوخت جایگاهدار هم برداشته شد و با این کارت با قیمت سه هزار تومان تا ۶۰ لیتر امکان سوخت‌گیری وجود دارد.</p>
      <p>وی افزود: قیمت بنزین سوپر سه هزار و ۵۰۰ تومان به ازای هر لیتر است و شامل سهمیه بندی نمی‌شود، بنزین سوپر تک نرخی و فقط با کارت سوخت جایگاه‌دار قابل ارائه است.</p>
      <p>مدیر برنامه‌ریزی شرکت ملی پخش فرآورده‌های نفتی تاکید کرد: خودروهای دولتی همچون گذشته سهمیه‌ای ندارند، اما بودجه آن برای واحدهایی که از خودروهای دولتی استفاده می‌کنند، در نظر گرفته شده است.</p>
      <p>رضایی تصریح کرد: امروز (جمعه، ۲۴ آبان‌ماه) ‌باجه‌های معطله پست باز است و کسانی که تاکنون کارت خود را دریافت نکرده اند، می‌توانند به باجه‌های پستی مراجعه کنند.</p>
      <p>وی گفت: اشخاصی که کارت هوشمند سوخت در اختیار ندارند، سهمیه به مدت ۶ ماه در کارتشان محفوظ است.</p>
      <p>مدیر برنامه‌ریزی شرکت ملی پخش فرآورده‌های نفتی ادامه داد: فرآیند صدور کارت هوشمند سوخت بیش از سه هفته زمان نمی‌برد و تاخیرهای صورت گرفته به دلیل حجم بالای مراجعه‌هاست، ما هم قول می‌دهیم که این روند تسریع شود.</p>
      <p>رضایی گفت: برای تاکسی‌های اینترنتی به شرط رعایت نرخ‌های مصوب، مابه‌التفاوت نرخ یک و دو به اندازه سهمیه و به صورت اعتبار در کارت بانکی رانندگان این تاکسی‌ها شارژ می‌شود که این اعتبار قابل برداشت در جایگاه‌های عرضه سوخت است.</p>
      <p>وی تاکید کرد: سازوکار آن هم به این ترتیب است که وزارت کشور اطلاعات پیمایش این تاکسی‌ها را دریافت و تبدیل به مقدار معینی سهمیه سوخت می‌کند و این مقدار به صورت اعتبار به کارت بانکی راننده واریز می‌شود.</p>
      <p>مدیر برنامه‌ریزی شرکت ملی پخش فرآورده‌های نفتی افزود: معنای آن این است که وقتی سهمیه ۶۰ لیتری این خودروها به پایان رسید، از بنزین ۳ هزار تومانی استفاده می‌کنند، اما مابه‌التفاوت نرخ یک و دو به صورت اعتبار به حساب آن‌ها واریز می‌شود.</p>
      <p>رضایی گفت: درباره خودروهای فرسوده، ‌قانون اجازه صدور مجوز نمی‌دهد و تنها از کارت جایگاه‌دار می‌توانند استفاده کنند.</p>
      <p>وی در ادامه تاکید کرد: ساز کار آن هم به این ترتیب است که وزارت کشور اطلاعات پیمایش این تاکسی‌ها را دریافت و تبدیل به مقدار معینی سهمیه سوخت می‌کند و این مقدار به صورت اعتبار به کارت بانکی راننده واریز می‌شود.</p>
      <p>مدیر برنامه‌ریزی شرکت ملی پخش فرآورده‌های نفتی افزود: معنای آن این است که وقتی سهمیه شصت لیتری این خودروها به پایان رسید از بنزین ۳ هزار تومانی استفاده می‌کنند، اما مابه‌التفاوت نرخ یک و دو به صورت اعتبار به حساب آن‌ها واریز می‌شود.</p>
      <p>رضایی گفت: درباره خودروهای فرسوده، ‌قانون اجازه صدور مجوز نمی‌دهد و تنها از کارت جایگاه‌دار می‌توانند استفاده کنند.</p>
    </article>
  </body>
</html>