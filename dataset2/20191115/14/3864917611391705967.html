<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819229-litva-i-rosia-obminalisa-spigunami.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:26:00+00:00"/>
    <meta property="og:title" content="Литва і Росія обмінялися &quot;шпигунами&quot;"/>
    <meta property="og:description" content="Литва і Росія у п'ятницю провели обмін громадянами Литви, Росії і Норвегії, в результаті якого п'ятеро людей, раніше засуджених за шпигунство, повернулися на батьківщину."/>
  </head>
  <body>
    <article>
      <h1>Литва і Росія обмінялися "шпигунами"</h1>
      <h2>Литва і Росія у п'ятницю провели обмін громадянами Литви, Росії і Норвегії, в результаті якого п'ятеро людей, раніше засуджених за шпигунство, повернулися на батьківщину.</h2>
      <address>
        <time datetime="2019-11-15T14:26:00+00:00">15 Nov 2019, 14:26</time>
      </address>
      <p>Про це повідомляється на <a href="https://www.lrp.lt/lt/ziniasklaidos-centras/naujienos/prezidentas-isklause-vsd-vadovo-ataskaita-apie-lietuvos-pilieciu-grazinima/33397">сайті президента</a> Литви.</p>
      <p>"Я вдячний литовським чиновникам, які професійно і безперешкодно повернули литовських громадян на свою батьківщину. Я радий, що близькі нарешті отримали своїх чоловіків, батьків, синів. Дякую всім за ваше терпіння і довіру до вашої країни, основним завданням якої є захист прав і свобод нашого народу. Будь-яка політика втрачає сенс, якщо ми не бачимо її кінцевої мети - виживання людини і її близьких", - сказав Президент Гітанас Науседа після доповіді про обмін, зробленої йому директором Департаменту державної безпеки Литви Даріусом Яунішкісом.</p>
      <p>В Литву повернулися засуджені в 2016 році в Росії за шпигунство і помилувані в п'ятницю литовські громадяни Євген Матайтіс і Аристідас Тамошайтіс. Крім того, Москва погодилася відпустити Фруде Берга, колишнього норвезького прикордонника, також засудженого за шпигунство. Одночасно двоє російських громадян, Микола Філіпченко і Сергій Моїсеєнко, були передані Російській Федерації. Обмін відбувся на литовсько-російському кордоні. Президента Литви постійно інформували про перебіг операції.</p>
      <p>Литва, Норвегія і Росія протягом кількох тижнів працювали над цим обміном.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2819070-politvazen-u-rosii-sajfullaev-napisav-lista-ukrainskim-aktivistam-latvii.html">Політв'язень у Росії Сайфуллаєв написав листа українським активістам Латвії</a>
      </blockquote>
      <p>Як повідомляв раніше Укрінформ, президент Литви Гітанас Науседа помилував двох громадян Росії, засуджених за шпигунство, проклавши шлях для обміну з Москвою. Їх помилували на підставі положення Кримінального кодексу, що регулює обмін особами, засудженими за шпигунство, який набув чинності цього тижня.</p>
    </article>
  </body>
</html>