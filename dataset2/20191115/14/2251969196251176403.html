<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/un-nuovo-brindisi-a-serrapetrona-tornano-appassimenti-aperti/1325326/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T14:06:28+00:00"/>
    <meta property="og:title" content="Un nuovo brindisi a Serrapetrona, tornano Appassimenti Aperti"/>
    <meta property="og:description" content="EVENTO - Domenica la seconda giornata per apprezzare i vini da Vernaccia nera direttamente nei luoghi di produzione"/>
  </head>
  <body>
    <article>
      <h1>Un nuovo brindisi a Serrapetrona, tornano Appassimenti Aperti</h1>
      <h2>EVENTO - Domenica la seconda giornata per apprezzare i vini da Vernaccia nera direttamente nei luoghi di produzione</h2>
      <address><time datetime="2019-11-15T14:06:28+00:00">15 Nov 2019, 14:06</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fun-nuovo-brindisi-a-serrapetrona-tornano-appassimenti-aperti%2F1325326%2F">Condividi141</a><a href="https://twitter.com/intent/tweet?text=Un+nuovo+brindisi+a+Serrapetrona%2C++tornano+Appassimenti+Aperti&amp;url=https%3A%2F%2Fwww.cronachemaceratesi.it%2F2019%2F11%2F15%2Fun-nuovo-brindisi-a-serrapetrona-tornano-appassimenti-aperti%2F1325326%2F">Tweet</a>Email141 Condivisioni</p>
      <p> </p>
      <p> </p>
      <p>
        <b>Ancora una giornata per conoscere da vicino un gioiello della produzione vitivinicola marchigiana e apprezzarne tutti i sapori. Domenica 17 novembre torna a Serrapetrona “Appassimenti aperti”, l’evento organizzato dall’Istituto Marchigiano di Tutela Vini (Imt) per valorizzare il vitigno autoctono Vernaccia nera.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/AppassimentiAperti2019_lapiazza-3-325x183.jpg"/>
      </figure>
      <p>Il piacere di gustare vini di grande personalità, il legame strettissimo con il territorio, la bellezza degli appassimenti, del borgo e del paesaggio: sono le parole d’ordine di questo appuntamento che continua ad attirare tanti appassionati. «Una manifestazione, giunta alla tredicesima edizione, che continua a crescere – commenta Silvia Pinzi, sindaco di Serrapetrona – grazie al lavoro di tanti: Imt e produttori in primis, e poi gli uffici comunali, la Pro Loco, la Protezione civile, la Polizia locale fino a tutti i volontari, impegnati per garantire una perfetta accoglienza. La soddisfazione è grande perché il riscontro è straordinario, con presenze anche dall’estero. Un riscontro che ci dà lo slancio per proseguire e mettere in campo novità da aggiungere ad un format già vincente».</p>
      <figure>
        <img src="https://cdn.cronachemaceratesi.it/wp-content/uploads/2019/11/calice_paesaggio-325x244.jpg"/>
      </figure>
      <p>Domenica si comincia alle ore 11 nella piazzetta del borgo, dove saranno presenti gli stand dei produttori: l’Azienda agricola Alberto Quacquarini, Cantine Fontezoppa, Terre di Serrapetrona, Podere sul lago e Vitivinicola Serboni. Non mancheranno le altre tipicità, come salumi, formaggi, tartufo, olio e dolci, e il mercatino dell’artigianato. Dalle ore 14, a pochi passi dalla piazzetta, saranno attive le navette per la visita agli appassimenti. Saranno inoltre aperti e visitabili i siti culturali: la Chiesa di San Francesco (con lo splendido Polittico di Lorenzo d’Alessandro), Palazzo Claudi e la recuperata Chiesa di Santa Maria di Piazza con l’esposizione “L’arte salvata… si mostra”, che raccoglie le opere messe in sicurezza dopo il sisma. Info: <a href="http://www.appassimentiaperti.it/">www.appassimentiaperti.it</a>; Facebook: <a href="https://www.facebook.com/appassimenti.aperti/?ref=br_rs">Appassimenti aperti</a>.</p>
      <p> </p>
    </article>
  </body>
</html>