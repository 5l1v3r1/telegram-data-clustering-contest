<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-ikke-snakket-med-frode-enna/71825034"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T14:36:43+00:00"/>
    <meta property="og:title" content="- Har ikke snakket med Frode ennå"/>
    <meta property="og:description" content="Kona Anita Berg er svært lettet, men vet ikke når Frode Berg endelig er hjemme igjen."/>
  </head>
  <body>
    <article>
      <h1>- Har ikke snakket med Frode ennå</h1>
      <h2>Kona Anita Berg er svært lettet, men vet ikke når Frode Berg endelig er hjemme igjen.</h2>
      <address><time datetime="2019-11-15T14:36:43+00:00">15 Nov 2019, 14:36</time> by <a rel="author">Jesper Nordahl Finsveen</a></address>
      <p>Anita Berg sier til Dagbladet at hun ennå ikke har fått snakket med sin mann, Frode Berg, selv om han er en <a href="https://www.dagbladet.no/nyheter/frode-berg-er-endelig-fri/71824247">fri mann</a>. På en pressekonferanse i Vilnius tidligere i dag bekreftet Litauiske myndigheter at Frode Berg var utlevert fra Russland.<br/><br/>- Jeg har ikke fått snakke med han ennå, sier Anita Berg til Dagbladet.</p>
      <p>Anita Berg anslår at hun har snakket med sin mann i cirka fem timer til sammen i løpet av de siste to årene. Sist gang de snakket sammen var for en måned siden.<br/><br/>Hun og dattera Christina Berg er i Oslo og forlot i 14.50-tida stedet der de bor for å få seg en matbit og litt luft.<br/><br/>- Vi har det veldig bra nå, sier hun.</p>
      <h3>- Endelig fri!</h3>
      <p>Hun og dattera sier de ikke vet når de vil få treffe Frode igjen. Han ble tidligere i dag utlevert til Litauen og skal befinne seg på den norske ambassaden i hovedstaden Vilnius.<br/><br/>Anita og Christina Berg ser fram til å få hjem sitt familiemedlem.<br/><br/>- Det tar sikkert en stund til hverdagslivet kommer tilbake, sier kona.</p>
      <p>Frode Bergs norske advokat Brynjulf Risnes er i Litauen.</p>
      <p>
        <b>- Frode Berg er endelig fri! skrev han på Twitter kl. 14.04.</b>
      </p>
      <p>På en pressekonferanse tidligere i dag ble det også kjent at Litauen har benådet to spiondømte russere i en prosess som kan føre til at Frode Berg kommer hjem fra Moskva.<br/><br/>Også norske myndigheter er glade for å få nordmannen hjem.</p>
      <p>- Vi er glade for at Frode Berg nå kommer hjem til Norge, som en fri mann. Jeg vil takke litauiske myndigheter for samarbeidet og for den innsatsen de har gjort for å få Berg fri, sier statsminister Erna Solberg i en pressemelding, hvor også utenriksminister Ine Eriksen Søreide uttaler seg.</p>
      <p>- Vi er glade for at han nå kan gjenforenes med sin familie. Vi har arbeidet systematisk for å få Frode Berg hjem helt fra han ble arrestert, sier Eriksen Søreide.</p>
      <h3>- Veldig lettet</h3>
      <p>Øystein Hansen, leder av støttegruppa til Frode Berg, reagerer på nyheten med glede.</p>
      <p>- Jeg er veldig lettet. Han er per definasjon overlevert til Norge, og det er en fantastisk gledelig nyhet, sier Hansen til Dagbladet.</p>
      <p>Han karakteriserer hendelsen som en "fornuftig" avslutning på Frode Bergs nesten to år lange russiske mareritt.</p>
      <p>- Dette er bra for Frode Berg, bra for familien, bra for nasjonen Norge og bra for lokalsamfunnet. Nå kan vi begynne å legge denne saken bak oss.</p>
      <h3>Håper Berg slipper munnkurv</h3>
      <p>Trine Hamran, Frodes betrodde venn, forteller til Dagbladet at hun er utrolig lettet og glad.</p>
      <p>- Så håper jeg e-tjenesten behandler han på en god måte, og ikke prøver å gi han munnkurv om han ønsker å fortelle om hva han har vært med på. Mest av alt håper jeg han nå finner roen med familien og at de kommer til hektene etter et to års langt mareritt, sier Hamran.</p>
      <p>Bergs hjemkomst kommer etter at det de siste dagene <a href="https://www.dagbladet.no/nyheter/forventer-at-russland-tar-gjensidige-skritt/71822166">har kommet stadige hint og varsler fra russisk og litauisk side</a>. Berg er en del av en bytteavtale med russiske og litauiske spioner.</p>
      <h3>14 års fengsel</h3>
      <p>Det var 5. desember i 2017 at <a href="https://www.dagbladet.no/nyheter/her-sitter-spionsiktede-frode-fengslet---jeg-haper-han-har-en-god-advokat/69197544">Berg ble pågrepet på hotellet hvor han bodde i Moskva</a>. Siden den gang har han sittet fengslet i samme fengsel.</p>
      <p>I april i fjor kunne Dagbladet fortelle at Berg hadde innrømmet at han hadde vært <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">på oppdrag i Russland for den norske Etterretningstjenesten</a>.</p>
      <p>- Frode Berg har tvilt lenge på hvordan han skulle håndtere situasjonen, blant annet fordi han har følt lojalitet til norske myndigheter, og håpet at de ville stille opp for ham. Berg ønsker nå at hans versjon av saken blir kjent, sa hans norske advokat Brynjulf Risnes til Dagbladet.</p>
      <h3>Anket ikke</h3>
      <p>Og i april i år ble han <a href="https://www.dagbladet.no/nyheter/frode-berg-domt-til-14-ars-fengsel/70988158">dømt til 14 års fengsel i «streng fangekoloni»</a>. Samtidig kom de første hintene om at han trolig ikke ville måtte sone alle de 14 årene.</p>
      <p>- Jeg vil annonsere på vegne av Berg at dommen ikke vil bli anket, sa forsvarer Ilja Novikov til Dagbladet.</p>
      <p>- Jeg har liten tro på at russiske myndigheter har interesse av at han vil sitte mange år i russisk fengsel, sa Brynjulf Risnes, Bergs norske advokat.</p>
      <p>Og i oktober ble det klart at Litauen og Russland skulle gjennomføre spionutveksling, som kunne inkludere Frode Berg.</p>
      <p><a href="https://www.dagbladet.no/nyheter/spionen-som-kan-byttes-mot-frode-berg/71713782">To russiske spiondømte menn</a>, to litauiske spiondømte, og det som etter hvert er blitt kjent at er Frode Berg skulle utveksles.</p>
      <p>Litauen vedtok i forrige uke <a href="https://www.dagbladet.no/nyheter/vedtok-spionlov---naermere-utveksling/71792527">ny spionlov</a>, som gjorde utvekslingen av Frode Berg enklere. Litauens benådingskommisjon leverte sin innstilling til presidenten onsdag. Det er usikkert om de er eller vil bli signert, men etter alt og dømme er dette allerede gjennomført.</p>
    </article>
  </body>
</html>