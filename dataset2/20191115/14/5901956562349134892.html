<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/v-mariboru-spet-bomba-izstrelek-nasli-gradbeni-delavci-249636"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T14:51:00+00:00"/>
    <meta property="og:title" content="V Mariboru spet bomba: našli so jo gradbeni delavci"/>
    <meta property="og:description" content="MARIBOR – Potem ko so pred dvema tednoma v Mariboru uspešno deaktivirali dve bombi iz druge svetovne vojne, zaradi tega pa so morali tudi evakuirati okoliške prebivalce, so danes gradbeni delavci ..."/>
  </head>
  <body>
    <article>
      <h1>V Mariboru spet bomba: našli so jo gradbeni delavci</h1>
      <h2>Najdba ne pomeni nevarnosti za okolico in jo bodo pirotehniki odpeljali v uničenje.</h2>
      <address><time datetime="2019-11-15T14:51:00+00:00">15 Nov 2019, 14:51</time> by <a rel="author">STA, M. U.</a></address>
      <p>MARIBOR – Potem ko so <u><a href="https://www.slovenskenovice.si/novice/slovenija/clanek/foto-trojico-so-evakuirali-s-silo-245443">pred dvema tednoma v Mariboru uspešno deaktivirali dve bombi </a></u>iz druge svetovne vojne, zaradi tega pa so morali tudi evakuirati okoliške prebivalce, <u><a href="https://www.slovenskenovice.si/novice/slovenija/clanek/kdo-bi-kril-skodo-ce-bi-se-ob-deaktivaciji-bombe-zgodilo-najhujse-246067">so danes gradbeni delavci v Ljubljanski ulici v Mariboru naleteli na topovski izstrelek</a></u>. <br/><br/>Kot so sporočili z Mestne občine Maribor, so gradbeni delavci na gradbišču podvoza pod železniško progo na topovski izstrelek naleteli danes zgodaj popoldne. Na kraj najdbe so takoj prišli pirotehniki in ugotovili, da gre za izstrelek nemške izdelave iz druge svetovne vojne.<br/><b>Neeksplodiranih peklenskih strojev naj bi bilo najmanj 200</b><br/>Maribor je bil v drugi svetovni vojni eno najbolj bombardiranih mest na območju Jugoslavije. V obdobju od januarja 1944 do aprila 1945 je doživel 22 hudih zračnih napadov, v katerih so zavezniška letala na mesto odvrgla 15.795 bomb, skupno težkih 4750 ton, ki so popolnoma porušile ali poškodovale 47 odstotkov zgradb.<br/><br/>V bombardiranju so ubili 483 ljudi, med njimi 60 otrok. Po ocenah strokovnjakov je na Maribor in okolico padlo 250 zavezniških bomb, ki se niso aktivirale. V preteklih letih so na širšem območju v bližini Drave našli le dobrih 10 odstotkov teh neeksplodiranih ubojnih sredstev, na območju mesta naj bi jih bilo še najmanj 200.<br/><br/>Najdba ne pomeni nevarnosti za okolico in jo bodo pirotehniki odpeljali v uničenje.</p>
    </article>
  </body>
</html>