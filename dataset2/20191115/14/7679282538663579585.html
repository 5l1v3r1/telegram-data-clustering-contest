<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-shock-to-the-rail-passengers-prices-rise-of-the-railway-food-including-tea-lunch-and-dinner-see-the-new-rates-2850884.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T14:29:29+00:00"/>
    <meta property="og:title" content="रेलयात्रियों को झटका ! चाय से लेकर डिनर तक हुआ महंगा, जानें नया रेट"/>
    <meta property="og:description" content="राजधानी, शताब्दी व दूरंतो जैसी प्रीमियम ट्रेनों में खाना 50 से 60 रुपये तक महंगा हो गया है। आईआरसीटीसी (इंडियन रेलवे कैटरिंग और टूरिज्म कॉरपोरेशन ) के प्रस्ताव को रेलवे बोर्ड ने मंजूर कर दिया है। नए..."/>
  </head>
  <body>
    <article>
      <h1>रेलयात्रियों को झटका ! चाय से लेकर डिनर तक हुआ महंगा, जानें नया रेट</h1>
      <address><time datetime="2019-11-15T14:29:29+00:00">15 Nov 2019, 14:29</time> by <a rel="author">वरिष्ठ संवाददाता,आगरा</a></address>
      <p>राजधानी, शताब्दी व दूरंतो जैसी प्रीमियम ट्रेनों में खाना 50 से 60 रुपये तक महंगा हो गया है। आईआरसीटीसी (इंडियन रेलवे कैटरिंग और टूरिज्म कॉरपोरेशन ) के प्रस्ताव को रेलवे बोर्ड ने मंजूर कर दिया है। नए रेट 15 दिन के बाद लागू होंगे। इसके साथ ही रेलवे ने मेल और एक्सप्रेस ट्रेनों में भी खानपान के दाम भी नए सिरे से तय किए हैं।</p>
      <p>रेलवे को प्रीमियम ट्रेनों के यात्रियों से खाने की गुणवत्ता खराब होने की शिकायत मिल रही थी। खाना सप्लाई करने वालों का कहना था कि महंगाई के चलते वह पुराने रेट में उच्च गुणवत्ता का खाना नहीं दे सकते। इसके चलते आईआरसीटीसी ने रेलवे बोर्ड को खानपान के दाम बढ़ाने का प्रस्ताव भेजा था। कैग की रिपोर्ट में भी मानकों से खराब खाना परोसने पर सवाल उठाया गया था। आईआरसीटीसी का भी कहना था कि छह साल से खाने की कीमत नहीं बढ़ी है लेकिन महंगाई बढ़ गई है। प्रस्ताव दिया था कि अगर कीमत बढ़ाई जाती है तो गुणवत्ता में खासा सुधार होगा।</p>
      <p><b>पहले 120 में मिलता था लंच/डिनर</b><br/>अभी तक राजधानी व शताब्दी ट्रेनों में खाने की कीमत 120 रुपये थी। पांच दिन के लिए अलग-अलग मेन्यू है। इन्हीं को बदल-बदल कर खाना सर्व किया जाता है। इन ट्रेनों में नाश्ते में वेज कटलेट, आमलेट, ब्रेड स्लाइस और चाय मिलती है। लंच और डिनर में दो पराठे या रोटियां, दाल, दही, अचार, चावल और नॉनवेज उपलब्ध होता है। नए रेट के अनुसार अब लंच/डिनर 185 रुपये में मिलेगा।</p>
      <p><b>ये हैं नए रेट</b><br/>राजधानी, शताब्दी, दूरंतों के फर्स्ट एसी और एक्जीक्यूटिव क्लास में सुबह की चाय 35 रुपये, ब्रेकफास्ट 140 रुपये, लंच/डिनर 245 रुपये और शाम की चाय 140 रुपये में मिलेगी। इन्हीं ट्रेनों के सेकेंड एसी, थर्ड एसी व चेयरकार में सुबह की चाय 20 रुपये, ब्रेकफास्ट 105 रुपये, लंच/डिनर 185 रुपये और शाम की चाय 90 रुपये में मिलेगी।</p>
      <p><b>मेल/एक्सप्रेस में भी तय हुए रेट</b><br/>मेल/एक्सप्रेस ट्रेनों में सुबह का शाकाहारी नाश्ता 40 रुपये, मांसाहारी नाश्ता 50 रुपये, शाकाहारी खाना 80 रुपये, मांसाहारी खाना 130 रुपये में मिलेगा। वेज बिरयानी अब 80 रुपये, अंडा बिरयानी 90 रुपये और चिकन बिरयानी 110 रुपये की मिलेगी।</p>
      <p><b>क्या कहते हैं अधिकारी-</b><br/>आगरा रेल मंडल के पीआरओ एसके श्रीवास्तव ने बताया कि  रेलवे ने ट्रेनों में खानपान के नए रेट निर्धारित कर दिए हैं। अब यात्रियों को खानपान की गुणवत्ता में शिकायत का मौका नहीं मिलेगा।</p>
    </article>
  </body>
</html>