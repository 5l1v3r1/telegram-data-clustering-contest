<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819249-u-zaporizkij-oblasti-zapracuvala-orlivska-vitroelektrostancia.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T14:50:00+00:00"/>
    <meta property="og:title" content="У Запорізькій області запрацювала Орлівська вітроелектростанція"/>
    <meta property="og:description" content="Сьогодні, 15 листопада, у Приморському районі відбулось урочисте відкриття Орлівської вітроелектростанції, на якій встановлено 26 вітротурбін потужністю 3,8 МВт кожна."/>
  </head>
  <body>
    <article>
      <h1>У Запорізькій області запрацювала Орлівська вітроелектростанція</h1>
      <h2>Сьогодні, 15 листопада, у Приморському районі відбулось урочисте відкриття Орлівської вітроелектростанції, на якій встановлено 26 вітротурбін потужністю 3,8 МВт кожна.</h2>
      <address>
        <time datetime="2019-11-15T14:50:00+00:00">15 Nov 2019, 14:50</time>
      </address>
      <p>Про це повідомляє <a href="https://www.zoda.gov.ua/news/47879/u-zaporizkiy-oblasti-zapushena-v-ekspluatatsiju-orlivska-vitroelektrostantsiya.html">департамент інформаційної діяльності та комунікацій з громадськістю ОДА</a>.</p>
      <p>«Запорізька область – це реальний лідер вітроенергетики в країні. «Зелені <a href="https://www.ukrinform.ua/tag-investicii">інвестиції</a>» − це дуже перспективний напрямок. Адже це нові робочі місця в інноваційній галузі та реальний внесок у покращення екології Запорізького краю. Це крок до енергетичної незалежності усієї країни», - сказав у вітальному слові заступник голови Запорізької ОДА Андрій Антонов.</p>
      <p>Контракт на будівництво станції був підписаний у грудні 2018 року. Вже на початку 2019 року на майданчику розпочалися будівельні роботи, а в травні – встановлення вітротурбін. З жовтня всі 26 вітротурбін генерують зелену електроенергію в Об'єднану енергетичну систему України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2818379-svejcarci-zaversuut-u-vinnici-najbilsij-proekt-z-energoefektivnosti-v-ukraini.html">Швейцарці завершують у Вінниці найбільший проєкт з енергоефективності в Україні</a>
      </blockquote>
      <p>На будівництві Орлівської ВЕС було задіяно понад 250 працівників. Загальна вартість проєкту склала 131 млн євро, з яких близько 40 млн євро - це послуги та обладнання українських підрядників.</p>
      <p>Щорічно Орлівська ВЕС буде виробляти близько 380 млн кВт-год зеленої електроенергії – достатньо для забезпечення потреб 190 тис. квартир або приватних будинків.</p>
      <p>Крім того, Орлівська ВЕС заощаджує викиди СО2 в атмосферу на 300 тис. тонн щорічно. Це обсяг викидів 150 тис. автомобілів.</p>
    </article>
  </body>
</html>