<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T14:44:00+00:00"/>
    <meta property="og:title" content="مورالس: همچنان رئیس جمهوری بولیوی هستم"/>
    <meta property="og:description" content="به گزارش فارس، «اوو مورالس» رئیس جمهور قانونی بولیوی روز پنج شنبه در مصاحبه با خبرگزاری آسوشیتدپرس خواستار میانجیگری سازمان ملل و همچنین «پاپ فرانسیس» در زمینه بحران کنونی سیاسی در این کشور بعد از خروج اجباری وی از لاپاز به نیومکزیکو پایتخت مکزیک شد.  "/>
  </head>
  <body>
    <article>
      <h1>مورالس: همچنان رئیس جمهوری بولیوی هستم</h1>
      <address>
        <time datetime="2019-11-15T14:44:00+00:00">15 Nov 2019, 14:44</time>
      </address>
      <p>رئیس جمهور بولیوی در اولین مصاحبه بعد از خروج از کشورش گفت، آمریکا یک توطئه گر بزرگ است و در پشت پرده کودتا و خروج اجباری وی از لاپاز دست داشت.</p>
      <p>به گزارش فارس، «اوو مورالس» رئیس جمهور قانونی بولیوی روز پنج شنبه در مصاحبه با خبرگزاری آسوشیتدپرس خواستار میانجیگری سازمان ملل و همچنین «پاپ فرانسیس» در زمینه بحران کنونی سیاسی در این کشور بعد از خروج اجباری وی از لاپاز به نیومکزیکو پایتخت مکزیک شد.  </p>
      <p>مورالس در این مصاحبه با اشاره به اینکه تحولات اخیر بولیوی کوتای نظامی علیه وی بوده است تاکید کرد که همچنان رئیس جمهور بولیوی است چرا که مجمع قانونگذاری این کشور هنوز استعفای وی را نپذیرفته است.</p>
      <p>مورالس که حدود 14 سال رئیس جمهور بولیوی بوده است افزود: «مجمع هنوز استعفای من را رد یا تایید نکرده است، پس چیزی انجام نشده است. اگر آنها استعفای مرا تایید یا رد نکرده‌اند پس باید بگویم هنوز من رئیس جمهور هستم.»</p>
      <p>مورالس تاکید کرد که اگر این به آرام شدن شرایط کشور منجر شود به بولیوی بازخواهم گشت. </p>
      <p>رئیس جمهور بولیوی که چند روز پیش با فشار نظامیان مجبور به ترک خاک این کشور شد به آسوشیتدپرس گفت: «اطلاعاتی دریافت کرده‌ام که تعدادی از نیروهای ارتش قصد دارند علیه افرادی که من را مجبور به استعفا کردند، شورش کنند.»</p>
      <p>مورالس اضافه کرد که از خیانت «ویلیامز کالیمن» رئیس ستاد کل نیروهای مسلح به خود شگفت زده شده است. </p>
      <p>مورالس در ادامه، خواستار خویشتنداری در بولیوی شد و خطاب به هوادارانش گفت: «ما مجبوریم دموکراسی را احیا کنیم، اما با صبر زیاد و مبارزه مسالمت آمیز.»</p>
      <p>«آنتونیو گوترش» دبیرکل سازمان ملل روز پنج شنبه اعلام کرد که «خوان آرناو» را به عنوان فرستاده شخصی به بولیوی اعزام کرده است تا از تلاشهای داخلی برای پیدا شدن یک راه حل مسالمت آمیز برای بحران سیاسی در این کشور حمایت کند. </p>
      <p>اوو مورالس در این زمینه گفت: من خیلی به سازمان ملل اطمینان دارم. اما از این سازمان می‌خواهم که یک میانجی باشد نه یک تسهیل کننده و اگر نیاز است پاپ فرانسیس رهبر کاتولیکهای جهان نیز باید به آنها اضافه شود.</p>
      <p>رئیس جمهور بولیوی در ادامه مصاحبه خود، آمریکا را یک توطئه گر بزرگ و در پشت پرده کودتا علیه خود و خروج از کشور خواند. </p>
      <p>بحران در بولیوی پس از آن آغاز شد که «کارلوس مسا» رقیب مورالس در انتخابات پیروزی وی در انتخابات را نپذیرفت و هواداران وی با تظاهرات در خیابانها خواستار برگزاری انتخابات مجدد شدند. </p>
      <p>این درحالیست که کمیته عالی انتخابات پس از دوبار شمارش دستی آراء، مورالس را با کسب 47 درصد آرا برنده انتخابات این کشور اعلام کرده بود. </p>
      <p>با این حال به دنبال تشدید اعتراضات خیابانی، مورالس ابتدا با برگزاری مجدد انتخابات موافقت کرد اما در ادامه با برداشته شدن حمایت فرمانده ارتش و همچنین فرمانده پلیس این کشور از وی، مجبور به استعفا و خروج از کشور شد. </p>
      <p>بعد از خروج اوو مورالس از کشور، «جنینه آنز» معاون رئیس سنای بولیوی از خلا پیش آمده استفاده کرد و خود را رئیس موقت بولیوی خواند. آمریکا بلافاصله وی را به عنوان رئیس جمهور موقت بولیوی به رسمیت شناخت. </p>
      <p> وزارت خارجه آمریکا در بیانیه‌ای در این خصوص گفت: «آمریکا آنز سناتور بولیوی را تحسین می‌کند که بعنوان رئیس‌جمهور موقت برخاست تا کشورش را به سوی این گذار دموکراتیک، تحت قانون اساسی بولیوی و مطابق با اصول منشور دموکراتیک سازمان کشورهای آمریکایی هدایت کند».</p>
      <p>روزنامه «گاردین» روز چهارشنبه در یادداشتی در مورد تحولات بولیوی، آنچه در این کشور رخ داده را یک «کودتا» توسط نظامیان خوانده و نوشته است که رسانه‌های جریان اصلی در غرب تلاش می‌کنند این واقعیت را انکار یا توجیه کنند.</p>
    </article>
  </body>
</html>