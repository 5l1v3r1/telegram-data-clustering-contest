<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547449.html/%D9%88%D8%AD%D8%AF%D8%AA--%D8%B6%D8%B1%D9%88%D8%B1%DB%8C-%D8%AA%D8%B1%DB%8C%D9%86-%D9%86%DB%8C%D8%A7%D8%B2-%D8%A7%D9%85%D8%B1%D9%88%D8%B2-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85--%D9%82%D8%B1%D8%A2%D9%86-%D8%B1%D8%A7-%D8%A8%D8%B1%D8%A7%DB%8C-%D8%A7%D9%87%D8%AF%D8%A7%D9%81-%D8%AE%D9%88%D8%AF-%D8%A8%D9%87-%DA%AF%D9%88%D9%86%D9%87-%D8%A7%DB%8C-%D8%AF%DB%8C%DA%AF%D8%B1-%D8%AA%D9%81%D8%B3%DB%8C%D8%B1-%D9%86%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T14:56:00+00:00"/>
    <meta property="og:title" content="وحدت؛ ضروری‌ترین نیاز امروز جهان اسلام/ قرآن را برای اهداف خود به گونه‌ای دیگر تفسیر نکنیم"/>
    <meta property="og:description" content="نماز عبادی-سیاسی جمعه با حضور پرشور مردم استان همدان در میعادگاه‌های نماز جمعه اقامه شد."/>
  </head>
  <body>
    <article>
      <h1>وحدت؛ ضروری‌ترین نیاز امروز جهان اسلام/ قرآن را برای اهداف خود به گونه‌ای دیگر تفسیر نکنیم</h1>
      <h2>در خطبه‌های نمازجمعه استان همدان مطرح شد؛</h2>
      <address>
        <time datetime="2019-11-15T14:56:00+00:00">15 Nov 2019, 14:56</time>
      </address>
      <p>نماز عبادی-سیاسی جمعه با حضور پرشور مردم استان همدان در میعادگاه‌های نماز جمعه اقامه شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31965">عصر همدان</a>؛ نماز عبادی – سیاسی جمعه امروز با حضور پرشور مردم در مرکز و شهرستانهای مختلف استان همدان برگزارشد. ائمه جمعه استان همدان با توجه به فرارسیدن هفته وحدت به لزوم ایجاد وحدت بین مسلمانان اشاره کردند.</p>
      <p>
        <b>امام جمعه  موقت همدان: مسلمانان در همه مسایل با یکدیگر اتحاد داشته باشند</b>
      </p>
      <p>آیت الله سید مصطفی موسوی اصفهانی، امام جمعه موقت همدان در خطبه های نماز عبادی سیاسی جمعه این شهرستان  با اشاره به ولادت پیامبر اکرم (ص) گفت: باید جامعه اسلامی سعی کنند که از مهرورزی و اخلاق وی تاسی گیرند چرا که پیامبر بالاترین شان را نزد خداوند دارند و اخلاق را به جامعه اسلامی آوردند.</p>
      <p>وی با اشاره به هفته وحدت افزود: مسلمین جهان که تا به امروز وحدت خود را حفظ کرده اند باید اجازه ندهند تفرقه افکنی های دشمنان در بین آنها اختلاف ایجاد کند.</p>
      <p>موسوی اصفهانی با توجه به افزایش قیمت بنزین گفت: نباید مسایل اقتصادی به بحران تبدیل شود و همگی باید با نظارت از ایجاد تنش جلوگیری کنیم.</p>
      <p>امام جمعه موقت همدان گفت: افزایش برخی از کالاها برای جلوگیری از قاچاق است و همگی باید سعی کنیم با نظارت از ایجاد هرج و مرج جلوگیری کنیم.</p>
      <p>وی با اشاره به دستگیری مفسدان اقتصادی اظهار داشت: قوه قضاییه در بحث مفاسد بسیار جدی ورود پیدا کرده است و جلوی خیلی از فسادهای بزرگ گرفته شد.</p>
      <p>امام‌جمعه نهاوند: وحدت ضروری‌ترین نیاز امروز جهان اسلام است</p>
      <p>حجت‌الاسلام‌والمسلمین عباسعلی مغیثی در خطبه‌های این هفته نماز جمعه نهاوند گفت: هدف آمریکا از مذاکره نفوذ در کشور و اجرای نقشه‌های استکبار جهانی در کشور است و می‌خواهند بر کشور سلطه مجدد داشته باشند.</p>
      <p>وی اظهار داشت: آمریکا مکرر از جمهوری اسلامی سیلی خورده است و به دلیل همین شکست‌ها است که از انقلاب اسلامی عصبانی و ناراحت است چون انقلاب اسلامی جلوی اهداف استکباری آن‌ها را گرفته است.</p>
      <p>امام‌جمعه نهاوند افزود: دشمن در حال دوقطبی سازی است درحالی‌که این‌گونه نیست و مردم ایران اسلامی ولایتمدار هستند و آمریکا را دشمن اصلی می‌دانند.</p>
      <p>وی بیان داشت: دشمن در حال القای این است که بگوید ایرانی‌ها نمی‌توانند در صنایع مختلف پیشرفت کنند درحالی‌که ما ثابت کردیم در عرصه‌های مختلف مانند هسته‌ای، نظامی، پزشکی و موشکی و بخش‌های دیگر پیشرفت کردیم.</p>
      <p>مغیثی گفت: به برکت انقلاب اسلامی امروز ایران اسلامی بااقتدار در مقابل نقشه‌های دشمنان ایستاده است که این اقتدار در سایه وحدت به وجود آمده است.</p>
      <p>وی در بخش دیگری از خطبه‌ها اظهار داشت: آمریکایی‌ها و صهیونیست‌ها مخالف وحدت جامعه اسلامی هستند و مدام توطئه می‌کنند درحالی‌که وحدت نیاز امروز و اصلی جامعه اسلامی است..</p>
      <p>مغیثی افزود: پیامبر اسلام محور وحدت در جامعه اسلامی است ولی دشمنان نمی‌خواهند وحدت جامعه اسلامی را ببینند که نقشه‌ها و اتفاقات اخیر در منطقه نیز در راستای تفرقه و ایجاد آشوب در بین ملت‌های مسلمان است.</p>
      <p>امام‌جمعه نهاوند عنوان کرد: رد پای آمریکا و صهیونیست‌ها و آل سعود در آشوب‌های اخیر در عراق و لبنان دیده می‌شود و عواملی نفوذ کردند که امیدواریم ملت‌های منطقه این نقشه‌های دشمنان اسلام را خنثی کنند و امنیت به این کشورها بازگردد.</p>
      <p>وی در پایان گفت: دشمن در حال ایجاد فتنه است و هدف این است که نگذارند امت اسلامی آرامش و وحدت داشته باشد و امنیت رژیم صهیونیستی تأمین شود.</p>
      <p> </p>
      <p>
        <b>امام جمعه ملایر: قرآن را برای اهداف خود به گونه ای دیگر تفسیر نکنیم</b>
      </p>
      <p>حجت الاسلام و المسلمین محمدباقر برقراری، امام جمعه ملایر در خطبه های عبادی سیاسی این هفته نماز جمعه این شهرستان با گرامی داشت ولادت پیامبر اعظم(ص) اظهار داشت: پیامبر گرامی اسلام در دوران جوانی جایگاه مهمی در مکه داشتند و ایشان را محمدامین می نامیدند.</p>
      <p>وی به نقشه های شوم فراوان کفار علیه حضرت محمد(ص)و مسلمانان اشاره و بیان کرد: یهودیان از جمله کسانی بودند که با پیغمبر اسلام عهد و پیمان بستند اما آن را شکستند.</p>
      <p>امام جمعه ملایر با اشاره به سخنان رئیس جمهور در سفر به یزد اظهار کرد: آقای روحانی در این سفر آیه ای از قرآن درآیه ۵۶ سوره انفال را بیان کرد اما وی به گونه ای دیگر این آیه را تفسیر کردند.</p>
      <p>وی افزود: رئیس جمهور کشور این آیه را اینگونه تفسیر کرد که پیغمبر با کفار پیمان می بست که آنها آن را نقض کنند اما این در حالی است که عهد و پیمان پیامبر به گونه ای دیگر بوده است.</p>
      <p>برقراری با اشاره به آیاتی در قرآن درباره عهدشکنی دشمنان بیان کرد: در آیات قرآن به صراحت به پیامبر بیان شده که اگر در پیمانی احساس توطئه کردی زودتر از کفار آن پیمان را بشکن.</p>
      <p>ویی گفت: همه ما باید مراقب باشیم که قرآن را به گونه ای دیگر تفسیر نکنیم و برای اهداف خود از آن استفاده کنیم.</p>
      <p>وی هر جای دنیا که مسئله ای وجود داشته که توجه عموم را جلب کند اشرائیل از ان سوء استفاده می کند و جنایات زیادی می کند اما فلسطین همواره در مقابل آنان مقاومت کرده و امروز فلسطینی ها پاسخ این مقاومت را گرفته اند و آنها تعیین کننده هستند.</p>
      <p>امام جمعه نهاوند گفت: کتاب و کتابخوانی به فرهنگ جامعه کمک می کند و اعتلای فرهنگ اولیم ثمره آن است که برای فرهنگ کتاب کتابخوانی باید بیش از این تلاش کرد.</p>
      <p>وی با اشاره برداشتن گام چهارم از سوی مسئولین برای کاهش تعهدات برجام بیان کرد: نکته قابل توجه آغاز به کار مجتمع هسته ای فردو است اما با توجه به اینکه در گام های قبلی کشور های اروپایی اقدامی نکردند می طلبد قدمی محکمتر برداشته شود و خوب بود به جای سانریفیوژهای نسل یک از ماشین های پیشرفته استفاده شود و انتظار هست نظارت آژانس بر سایت ها هم کم شود.</p>
      <p>برقراری افزود: با توجه به نیاز کشور به اورانیوم ۲۰ درصد سایت فردو برای این غنی سازی آماده شود تا دشمن بداند کشوراسلامی ما در اراده خود جدی است.</p>
      <p>امام جمعه ملایر تاکید کرد: انتطار می رود که مسئولین در مقابل وعده های پوچ اروپایی ها بایستند و نه کشور را معطل آمریکایی ها و اروپایی ها کنند. در پایان گام چهارم یک قدم بزرگ بردارند</p>
      <p>وی به سهمیه بندی بنزین از شب گذشته اشاره و تصریح گرد: سهمیه بندی بنزین این گونه تصمیمات در مجلس تصویب و دولت هم اجرا می شود و هدفمند کردن یارانه ها و سهمیه بندی از گذشته بوده است و ممکن است گله مندی هایی پیش آید و مسئولین باید نواقص و معایب این طرح را ببینند و برای همه آنها تدابیری اندیشیده شود .</p>
      <p>برقراری گفت: اصل و ضرورت امر سهمیه بندی با تفاوق دولت و مجلس و مشورت نخبگان بوده و دولت به درستی در اجرای این طرح نظارت کند و جلوی گرانی بی رویه کالاها گرفته شود و به بهانه گران شدن بنزین قیمت کالاها بی رویه بالا نرود.</p>
      <p>وی با اشاره به اقدامات قوه قضاییه در دستگیری دانه درشت ها بیان کرد: نمی دانیم چرا برخی از این مسئله ناراحت می شوند و سخنرانی هایی انجام می دهند و در پی ایجاد دوقطبی هایی هستند در حالی باید از اقدامات قوه قضاییه تقدیر شود.</p>
      <p>
        <b>امام جمعه بهار: افزایش ۳۰۰ درصدی قیمت بنزین کام مردم را در شب عید تلخ کرد</b>
      </p>
      <p>حجت الاسلام محمد علی ارزنده، امام جمعه شهرستان بهار در خطبه نماز جمعه شهر بهار با تبریک هفته وحدت و ولادت حضرت محمد (ص) به انتقادات وارد شده به برخورد قوه قضائیه با مفاسد اقتصادی اشاره کرد و گفت: برخورد با مفاسد اقتصادی، دانه درشت و دانه ریز ندارد در ثانی اتفاقا الان برخورد با دانه درشت ها صورت می گیرد که فریاد برخی ها بر آسمان بلند شده است.</p>
      <p>ارزنده با اشاره به هفته کتاب و کتابخوانی گفت: کتاب به منزله قوای عقل و روح انسان است. کتاب دریچه ای برای بدست آوردن علم است اما در کشور ما آمار مطالعه بسیار پایین است و مقام معظم رهبری نیز از این مسئله ابراز ناراحتی کرده اند.</p>
      <p>امام جمعه شهرستان بهار با اشاره به افزایش قیمت بنزین گفت: ما نیز قائل به افزایش قیمت سوخت هستیم اما افزایش قیمت باید به تدریج صورت می گرفت نه اینکه به یکباره اضافه و ۳۰۰ برابر شود.</p>
      <p>وی به فلسفه ایجاد یارانه در کشور اشاره کرد و گفت: در سالهای گذشته شاهد این بودیم که قیمت بنزین بالا رفت تورم بالا رفت اما یارانه ها تغییر نکرد. اگر الان میخواستند مابه التفاوت حامل های انرژی را به عنوان یارانه به مردم بدهند باید حداقل ماهی ۴۰۰ هزار تومان به افراد می دادند.</p>
      <p>ارزنده افزایش قیمت بنزین در سالی که انتخابات در پیش است را حرکتی ناسنجیده دانست و گفت: شما اگر سیاسی بودید می دانستید که امسال که انتخابات در پیش است نباید این تصمیم گرفته میشد. شما خوب می دانید که این حرکت چه تبعاتی به دنبال خواهد داشت.</p>
      <p>وی گفت: می گویند در دولت ما یک ریال هم گم نمی شود. اما بنا به اعلام دیوان محاسبات کشور در سال ۹۶ دولت ۶۲ درصد از مصارف بودجه کشور را اعلام نکرده است. این میزان ۱۸ میلیارد دلار است. پس این مبالغ کجا رفته و چه شده است؟</p>
      <p>امام جمعه شهرستان بهار با اشاره به برخورد با مفاسد اقتصادی گفت: اطراف خود را ببینید که مفسدان چه کسانی هستند مگر چند درصد آن عوام مردم هستند.</p>
      <p>ارزنده گفت: یک طلبه عادی می داند که در روز عید نباید کام مردم را تلخ کرد. این چه عیدی بود که به مردم دادید. مگر شما گذاشته اید که خوشی برای مردم بماند.</p>
      <p>وی در مورد سوء استفاده برخی مخالفین نظام از شرایط موجود گفت: صحبت های من حرف دل شما مردم است. در این نظام خیلی ها هستند که خواسته مردم را فریاد می زنند اما مواظب باشید در این اوضاع ممکن است دشمن به دنبال ایجاد فتنه باشد. مراقب باشیم که نکند جزء لشگر دشمن باشیم.</p>
      <p>ارزنده در پایان انتخاب محمدرضا یاری به عنوان شهردار بهار را تبریک گفت و تصریح کرد: انصاف به این است که به مردم مناطق محروم بیشتر رسیدگی شود و قطعا شهردار جدید منصف هستند و به این مسئله توجه دارند.</p>
      <p> </p>
      <p>
        <b>امام جمعه رزن: پاسداران گمنام امام زمان در مبارزه با فساد موفقیت مهمی کسب کردند</b>
      </p>
      <p>حجت الاسلام‌عبدالعظیم مولازاده، امام جمعه رزن در خطبه های نماز جمعه این شهرستان عنوان کرد: روحیه معنوی و عاطفی مردم در حوادث طبیعی سالهای گذشته قابل تقدیر بوده است .</p>
      <p>وی با اشاره به برگزاری برنامه ها متنوع مذهبی در مساجد و حسینیه ها در اعیاد پیش رو گفت :از همشهریان عزیز می خواهیم در مجالس جشن و شادی ائمه حضور پیدا کنند زیرا این حضور به منزله احترام و ارزش گذاری برای ائمه است مولازاده ادامه داد:از غیبت مردم در این مراسم ناخرسندیم .</p>
      <p>وی با اشاره به برخی جنایتهای صورت گرفته در غزه گفت: ما خودمان جنگ هشت ساله را درک کرده ایم ،اما در فلسطین شصت سال است با یک ملت می جنگند ،خانه هایشان را تخریب می کنند و انواع جنایت‌ها را مرتکب می شوند.</p>
      <p>مولازاده با اشاره به اینکه در روزهای اخیر رژیم صهیونیستی فرماندهان جهاد اسلامی و خانواده اش را ترور کردند ادامه داد:هدف راهبردی این رژیم تضعیف محور مقاومت است ،ملت فلسطین بدانند که ما پشتیبان این مظلومین هستیم.</p>
      <p>وی با اشاره به برگزاری هفته کتاب افزود: مسئولین باید مردم را در هفته کتاب و سایر روزهای سال با بحث مطالعه و کتابخوانی آشنا کنند.همه باید در این مسیر همکاری کنند تا اهمیت کتابخوانی در بین جوانان نهادینه شود.</p>
      <p>امام جمعه رزن نشر کتابهای مناسب و خوب برای جوانان را لازم برشمرد و گفت: باید از نشر کتابهای مسئله دار جلوگیری شود.</p>
      <p>مولازاده با قدردانی از پاسداران گمنام امام زمان در بازگرداندن مفسد اقتصادی گفت: با این مبارزه امیدواری مردم به نظام و انقلاب بیشتر خواهد شد.</p>
      <p>امام‌جمعه رزن در خصوص افزایش قیمت بنزین گفت: آیا افراد نیازمندی که به نان شب محتاج هستند این پول حاصل افزایش قیمت به دستشان خواهد رسید؟ زیرا اگر این پول به دست نیازمندان برسد می توان تا حدودی مشکلات رفع کند.</p>
      <p>وی خاطرنشان کرد: فقرا همیشه متاسفانه تحت فشار قرار می گیرند این بار امیدواریم اعتبار حاصل از این افزایش قیمت بین نیازمندان و فقرایی واقعی تقسیم شود.</p>
      <p> </p>
      <p>
        <b>امام جمعه بخش گل تپه: گران شدن بنزین تصمیم دولت و مجلس بوده است</b>
      </p>
      <p>حجت الاسلام ابراهیم موسوی، خطیب جمعه بخش گل تپه در خطبه های نماز جمعه این بخش اظهار کرد: خلق و خوی پیامبر اکرم (ص) آنقدر نرم بوده مردم او را برای خویش همچون پدری دلسوز و مهربان می دانستند، همه ی مردم نزد او از نظر حقوق در یک درجه قرار داشتند.</p>
      <p>امام جمعه گل تپه تاکید کرد: از ویژگی های بارز پیامبر انتقاد پذیری و عدم جبهه گیری علیه نظرات شخصی دیگران بود.</p>
      <p>وی افزود: از دیگر ویژگی‌هایی که می توان درباره ایشان گفت این بود که کار‌ها را بر اساس عشق مداری انجام می‌دادند، نه وظیفه مداری. این بدان معنا نبود که وظیفه را نادیده می‌گرفتند، بلکه وظیفه را از روی عشق انجام می‌دادند.</p>
      <p>موسوی با اشاره به افزایش قیمت بنزین گفت: مساله بنزین یک تصمیمی است که دولت و مجلس با مشورت فرهیختگان حوزه اقتصاد گرفتند ولی باید به اجرای این تصمیم توجه کرد و در کنار آن نظارت هم داشت.</p>
      <p>وی افزود: علاوه بر نظارت و اجرا باید به آن کسی که کالا می‌فروشد گفت که چه ربطی دارد اگر بنزین گران شد آن کالاها هم باید گران شود؛ باید انصاف باشد. آنهایی که مساله بنزین را مطرح می‌کنند در واقع یک مساله اقتصادی را تصویر می‌کنند، بنابراین اجرای آن مهم است و نباید بروند دنبال اینکه اگر بنزین گران شد بقیه کالاها هم گران شود و بعد بحران درست کنند؛ باید انصاف داشت.</p>
      <p>امام جمعه گل تپه با اشاره به اینکه عهدشکنی در برجام موجب خجالت و ذلت ملت آمریکا شد، گفت: هیچ زمانی آمریکا تا این حد ذلیل و شکست خورده نبوده است</p>
      <p>موسوی افزود: دشمن صهیونیستی باید بداندکه جهان اسلام، فلسطین و مسجدالاقصی را به عنوان نخستین قبله مسلمانان، جزئی از وجود و پیکره خود می داند و تجاوز به آن را برنمی تابد.</p>
      <p>وی گفت: آنان که می خواهند با جنایت، به قلمرو مردم مظلوم فلسطین تجاوز کنند و استڪبار جهانی و آمریکا نیز از آنها حمایت می کند، در نهایت کاری از پیش نخواهند برد.</p>
      <p> </p>
      <p>
        <b>امام جمعه شهرستان کبودراهنگ: مسئولین از خواب بیدار شوند بی مدیریتی قابل قبول نیست</b>
      </p>
      <p>حجت الاسلام نقی باقری، امام جمعه شهرستان کبودراهنگ در خطبه های نماز جمعه امروز با انتقاد از عدم کنترل برخی اختلاس گران میلیاردی در کشور اظهار کرد:به ما می گویند اختلاس های میلیاردی را به مردم نگویید خدا لعنت کند اختلاس گرانی که با این کارها مردم را نسبت به دین بدبین کردند.</p>
      <p>وی افزود:چرا مسئولین خود را به خواب غفلت زده اند چرا دانیال زاده و زند بدون ضامن چنین اختلاس های سنگینی کرده اند؟</p>
      <p>امام جمعه کبودراهنگ با اشاره به گرانی بنزین در کشور افزود: دولت باید نظارت بر نحوه اجرا و گرانی کالاها و خدمات را بیشتر کند گرانی بنزین به هیچ وجه نباید به این موارد تاثیر بگذارد.</p>
      <p>باقری اطلاع از نحوه مصرف منابع مالی در کشور را حق مسلم مردم دانست و گفت:مردم حق دارند بدانند چگونه در منابع کشوری این پول ها خرج می شود و این حق مسلم مردم ماست.</p>
      <p>وی در پایان با تاکید بر خواندن کتاب در جامعه خاطر نشان کرد:خواندن کتاب جامعه را دربرابر معضلات و آسیب های دست ساخته دشمن ایمن خواهد کرد.</p>
      <p> </p>
      <p>
        <b>امام جمعه بخش شیرین سو: عزت کشور در گرو مذاکره با آمریکا نیست</b>
      </p>
      <p>حجت الاسلام علی اکبر منصوری، امام جمعه بخش شیرین سو در خطبه های امروز با اشاره به خصوصیات پیامبر اکرم اظهار کرد:یکی از خصوصیت های حکومت پیامبر این بود که ایشان رفتار خود ومسئولین را بر اساس حفظ اقتدار و عزت حکومت تنظیم می نمودند و اجازه نمی‌داند کسی عزت و احترام او و حکومتش را بشکند.</p>
      <p>وی خصوصیات مدیریتی پیامبر را الگوی رفتاری مسئولین دانست و افزود: ما هم اگر میخواهیم در حکومت اسلامی عزت و احتراممان نشکند بایدطبق سیره نبوی وطبق فرمایش امام سجاد اطاعت از ولایت حق که ولایت حق امروز ولایت فقیه است را سر لوحه کار خود قرار بدهیم.</p>
      <p>وی افزود: عزت دست خداست اما مسئولین ما چرا این عزت را از راه دیگر واز راه مذاکره با اروپائیان و کفار جستجو میکنند.</p>
      <p>منصوری خاطر نشان کرد: بعضی از مسئولین طرح مذاکره را با مذاکرات پیامبر خواستند توجیه بکنند اما طبق بیان قرآن پیامبر با دوشرط می‌توانست مذاکره را با کفار داشته باشد یک به شرطی که کسی او وحکومتش را تحقیر نکند و دوم اینکه با مشرکان به شرطی به مذاکره بنشیند که کفار بر علیه او و حکومتش قیام و اقدامی نکنند اما کدام یک از مسئولین ما به این مسأله شک دارند که دشمنان ما همیشه به دنبال از بین بردن این نظام و انقلاب بوده اند.</p>
      <p>انتهای پیام/</p>
    </article>
  </body>
</html>