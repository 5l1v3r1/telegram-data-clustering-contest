<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621649/%D8%B3%D8%A7%D8%B9%D8%AA-%DA%A9%D8%A7%D8%B1-%D8%B7%D9%88%D9%84%D8%A7%D9%86%DB%8C-%DA%A9%D8%A7%D9%85%D9%BE%DB%8C%D9%88%D8%AA%D8%B1-%D8%AE%D8%B3%D8%AA%DA%AF%DB%8C-%D8%A8%DB%8C%D9%85%D8%A7%D8%B1%DB%8C-%D8%B3%D8%B1%D8%AF%D8%B1%D8%AF-%DA%A9%D8%A7%D8%B1%D9%85%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T14:22:00+00:00"/>
    <meta property="og:title" content="ساعت کار طولانی کامپیوتر خستگی بیماری سردرد کارمند"/>
    <meta property="og:description" content="نتایج یک مطالعه جدید نشان داده است مدیرانی که به آموزش‌های بهداشت روانی در محل کار خود دسترسی دارند، درک بهتری از سلامت روان داشته و به طور جدی‌تری برای پیشگیری از مشکلات سلامت روان در کارمندان خود، تلاش می‌کنند."/>
  </head>
  <body>
    <article>
      <h1>ساعت کار طولانی کامپیوتر خستگی بیماری سردرد کارمند</h1>
      <h2>ضرورت آموزش بهداشت روان در محل کار</h2>
      <address>
        <time datetime="2019-11-15T14:22:00+00:00">15 Nov 2019, 14:22</time>
      </address>
      <p>
        <i>نتایج یک مطالعه جدید نشان داده است مدیرانی که به آموزش‌های بهداشت روانی در محل کار خود دسترسی دارند، درک بهتری از سلامت روان داشته و به طور جدی‌تری برای پیشگیری از مشکلات سلامت روان در کارمندان خود، تلاش می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مدیران نه تنها در مورد عملکرد شغلی بلکه در مورد سلامتی و ایمنی کارمندان خود نیز مسوولیت دارند.</p>
      <p>این مطالعه نتیجه یک نظرسنجی شبکه‌ای است که ۴۷۳۷ مدیر را در سوئد به منظور بررسی اینکه چگونه مهارت‌های مدیریتی آن‌ها باعث بهبود وضعیت محل کار و سلامت کارکنانشان شده، مورد پرسش قرار داده که در نهایت از این میان پاسخ‌های ۲۹۲۱ مدیر مورد تجزیه و تحلیل قرار گرفت.</p>
      <figure>
        <img src="https://aftabnews.ir/files/fa/news/1398/8/24/359578_674.jpg"/>
      </figure>
      <p>در این نظرسنجی پاسخ‌دهندگان به سؤالات متنوعی در مورد نقش‌های مدیریتی خود و هرگونه اقدامات پیشگیرانه‌ای که در مورد سلامت روان کارمندان خود انجام داده بودند، پاسخ دادند.</p>
      <p>این بررسی نشان داد که نیمی از مدیران در تلاش برای جلوگیری از مشکلات احتمالی بهداشت روان شرح وظایف کارکنان خود را در دو سال گذشته بررسی کرده‌اند. علاوه بر این ۵۷ درصد از مدیران برای بهبود درک اضطراب و افسردگی با کارمندان خود بحث و گفتگویی را آغاز کرده بودند.</p>
      <p>در این نظرسنجی هم‌چنین سؤال شد که آیا این مدیران آموزش‌هایی شامل آموزش در مورد افسردگی و اضطراب را دریافت کرده‌اند یا خیر و آیا شرکت‌های آن‌ها کارکردهای کلی مربوط به سلامت روان را انجام داده‌اند یا خیر؟</p>
      <p>محققان با بررسی پاسخ‌ مدیران به این سوال‌ها دریافتند که این ابتکارات اثرات مثبت گسترده‌ای داشته است. به گفته مولف اصلی این مطالعه، اگر مدیر در سازمانی فعالیت کند که اقدامات کلی از قبیل مشاوره استرس و سخنرانی در مورد افسردگی و اضطراب را ارائه می‌دهد، در مقایسه با سازمانی که چنین اقداماتی انجام نمی‌دهد، احتمال این که در واقع بحث‌های پیشگیرانه‌ای درباره اضطراب و افسردگی با کارمندان خود داشته باشد، ۸۴ درصد بیشتر می‌شود.</p>
      <p>این تحقیق به بررسی تأثیر ابتکارات بهداشت روان در محیط‌ های کاری در سوئد پرداخته است اما استرس ناشی از شغل و مسائل مربوط به سلامت روان منحصر به آن کشور نیست. طبق اعلام مرکز کنترل و پیشگیری از امراض ایالات متحده (CDC)، در سال ۲۰۱۶ میلادی تقریباً یک پنجم بزرگسالان آمریکایی ابتلا نوعی بیماری روانی را گزارش کرده‌اند. مسائل مربوط به سلامت روان اغلب در کنار مسائل مربوط به سلامت جسمی اتفاق می‌افتد و مشکلاتی را که کارمندان با آن روبرو هستند، پیچیده‌تر می‌سازد.</p>
      <p>مرکز کنترل و پیشگیری از امراض ایالات متحده خاطر نشان می‌کند که کارفرمایان می‌توانند از ابزارهایی برای بهبود رفاه در محیط کار استفاده کنند. برای مثال آن‌ها می‌توانند برنامه‌های سلامتی را برگزار کنند که به شناسایی افرادی که در معرض بیماری‌های روانی هستند، کمک کرده و آن‌ها را به سمت معالجه هدایت کند. هم‌چنین از آنجایی که استرس عاملی کلیدی در محیط کار است، آموزش مدیریت استرس می‌تواند مزایای چشمگیری برای کارفرمایان و کارمندان داشته باشد.</p>
      <p>چنین برنامه‌هایی نه تنها می‌تواند هزینه‌های مراقبت های بهداشتی را در سراسر محیط کاری کاهش دهد بلکه می‌تواند کارآمدی افراد را بهبود بخشیده و تأثیر مثبتی بر زندگی کارمندان بگذارد.</p>
      <p>این مطالعه اقدامات بعدی را که شرکت‌ها می‌توانند در راستای بهبود وضعیت سلامت روان کارمندان خود انجام دهند، تشریح کرده است که از آن میان می‌توان به ارائه آموزش به مدیران با هدف کمک آن‌ها به کارمندان و ارائه اقدامات گسترده شرکت جهت کمک به مدیریت استرس و شناسایی علائم افسردگی و اضطراب اشاره کرد.</p>
      <p>بنا بر گزارش سایت تخصصی مدیکال نیوز تودی، متخصصان بر اهمیت انجام اقدامات کلی پیشگیری و اطلاع رسانی توسط سازمان‌ها و آموزش به مدیران در زمینه افسردگی و اضطراب برای بهبود سلامت روان کارمندان تاکید کرده‌اند.</p>
    </article>
  </body>
</html>