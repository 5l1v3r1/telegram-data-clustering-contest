<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/legkoatletka-yuliya-levchenko-pro-progres-u-rezultatah-travmu-i-bez-medalni-dva-metri-640233.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T14:59:37+00:00"/>
    <meta property="og:title" content="Легкоатлетка Юлія Левченко – про прогрес у результатах, травму і без медальні два метри"/>
    <meta property="og:description" content="Одна з найсильніших стрибунок у висоту нашого часу загалом задоволена сезоном-2019"/>
  </head>
  <body>
    <article>
      <h1>Легкоатлетка Юлія Левченко – про прогрес у результатах, травму і без медальні два метри</h1>
      <address>
        <time datetime="2019-11-15T14:59:37+00:00">15 Nov 2019, 14:59</time>
      </address>
      <h4>Одна з найсильніших стрибунок у висоту нашого часу загалом задоволена сезоном-2019</h4>
      <p>
        <i>Золото чемпіонату України та молодіжного чемпіонату Європи, друге місце у фіналі Діамантової ліги, новий особистий рекорд і четверте місце на чемпіонаті світу — сезон 2019 року вийшов украй насиченим для стрибунки у висоту Юлії Левченко.</i>
      </p>
      <p>
        <i>Якщо порівнювати з минулим сезоном, українка зробила крок уперед, додала у стабільності та кілька разів взяла планку на висоті два метри і вище. Водночас вона втратила звання віце-чемпіонки світу, хоча й показала на головному старті сезону результат два метри рівно.</i>
      </p>
      <p>«Для мене літній сезон 2019 року став найдовшим у кар’єрі, закінчився у другій половині жовтня, - каже Юлія в інтерв’ю <a href="https://www.redbull.com/">redbull.com</a>. - У зв’язку з цим було багато інтриги, було цікаво стежити, хто як готуватиметься, яку тактику обере під чемпіонат світу в Досі. Ми з тренеркою <i>(Іриною Пустовойт</i> – <b>прим.</b><i>)</i> не змінювали підготовку через пізній старт — вирішили не експериментувати. Тобто не починали сезон пізніше, не робили довшою саме тренувальну підготовку, а пішли шляхом набору форми через змагання.</p>
      <p>Якщо говорити загалом про сезон, то я дуже задоволена результатами — вдалося показати стабільність. Ми готувалися до двох пікових стартів: молодіжного чемпіонату Європи та дорослого чемпіонату світу. На першому ключовому старті я виграла золото, виконала олімпійський норматив, на другому — фінішувала четвертою.</p>
      <p>Так, четверте місце в Досі — прикрість, проте мені вдалося показати конкурентні стрибки, а результати загалом були високі. Це вдруге в історії стрибунка з результатом два метри залишилася без медалі.</p>
      <p>Єдиний прикрий момент трапився ще на початку сезону, у травні: у Стокгольмі на змаганнях була дуже погана погода, холодно, і я травмувала спину. Спазмувало м’язи, і я довго виходила з цієї ситуації. Здавалося б, можна було тоді відмовитися від стрибків, але це не в моєму стилі. Тому навіть попри дискомфорт я не знялася зі змагань, а намагалася поєднувати лікування та старти. Вважаю, що потрібно вміти стрибати за будь-яких умов. Тепер уже проблем зі спиною нема, вдалося вилікувати».</p>
      <blockquote>
        <b>Читайте також: <a href="https://glavcom.ua/sport/publications/legkoatletka-yuliya-levchenko-populyarnist-vigrayu-chempionat-jevropi-a-mene-ne-zustrichaje-zhoden-zhurnalist-610385.html">Легкоатлетка Юлія Левченко: Популярність? Виграю чемпіонат Європи, а мене не зустрічає жоден журналіст</a></b>
      </blockquote>
      <related>
        <a href="https://glavcom.ua/sport/news/providna-ukrajinska-legkoatletka-naperedodni-vesillya-vlashtuvala-divich-vechir-na-yahti-foto-620657.html"/>
      </related>
    </article>
  </body>
</html>