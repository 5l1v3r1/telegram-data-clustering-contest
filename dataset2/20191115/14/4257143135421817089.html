<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/erre-kiranduljunk-a-hetvegen-szep-ido-lesz"/>
    <meta property="og:site_name" content="infostart"/>
    <meta property="article:published_time" content="2019-11-15T14:02:00+00:00"/>
    <meta property="og:title" content="Erre kiránduljunk a hétvégén, szép idő lesz!"/>
    <meta property="og:description" content="Ősi templom, koporsó formájú hegy, Magyarország legmagasabban fekvő várhelye -- sok látnivaló közül válogathatnak azok, akik kihasználják a szép időt, és kirándulnak egyet a hétvégén. Nekik szól az InfoRádió összeállítása."/>
  </head>
  <body>
    <article>
      <h1>Erre kiránduljunk a hétvégén, szép idő lesz!</h1>
      <address><time datetime="2019-11-15T14:02:00+00:00">15 Nov 2019, 14:02</time> by <a rel="author">Infostart / InfoRádió - Herczeg Zsolt</a></address>
      <h3>Ősi templom, koporsó formájú hegy, Magyarország legmagasabban fekvő várhelye -- sok látnivaló közül válogathatnak azok, akik kihasználják a szép időt, és kirándulnak egyet a hétvégén. Nekik szól az InfoRádió összeállítása.</h3>
      <p>A beregi és tiszaháti, református többségű falvak környékén templomtúrára indulhatnak. A fakazettás mennyezetű tákosi és a a népi reneszánsz festéssel díszített csarodai templomot semmiképpen se hagyják ki!</p>
      <blockquote>Szatmárcsekén a csónakos fejfás temető, Túristvándiban a vízimalom várja, hogy felkeressék.</blockquote>
      <p>A Balaton-felvidéken Salföld, Kővágóörs és Köveskál környékén tölthetnek el egy szép napot. Csodálják meg a Hegyestű félbevágott bazaltkúpját!</p>
      <p>A Tapolcai-medencében a koporsó formájú Szent György-hegyen, a várrommal koronázott Csobáncon és a mértani tökéletességű kúpként magasodó Gulácson kirándulhatnak.</p>
      <p>A Mátrában a Galyatetőtől Ágasvárig húzódó Mátra-bérc-túrát ajánljuk a figyelmükbe. Mátraszentlászlóról induljanak el a Vörös-kő irányában, majd haladjanak tovább a Piszkés-tető északi oldalában. Útjuk során érinteni fogják Galyavár erdővel borított csúcsát, ahol ősi sáncárkokat fedezhetnek fel. Ez Magyarország legmagasabban fekvő várhelye, amelynek története a múlt homályába vész.</p>
      <p>A Dunakanyarban a Gyadai-rétről a Naszály csúcsára mehetnek fel, de Zebegényből gyalogolva megnézhetik a Remete-barlangot is.</p>
      <p>Nagybörzsönyből a Nagy-Koppányt, Nagyirtáspusztát és a Tolmács-hegyet célozzák meg!</p>
      <p>Budaörsön az Odvas és Farkas-hegy örvendezteti meg önöket pazar kilátással.</p>
      <blockquote>Az időjárásra nem lesz panaszuk.</blockquote>
      <p>Teljesítménytúrák is lesznek a hétvégén gyaloglóknak, futóknak és kerékpárosoknak egyaránt. Most rendezik meg egyebek mellett a Sebes Pisztrángot, a Lővéreket, Felsőoktatási intézmények túráját, a Hegedűs Róbert- és az Áprily Lajos-emléktúrát, valamint az ott a Pont!, a Hídtól-Hídig és a 32-es baka vagyok én elnevezésű programokat. Ezekről a <a href="http://www.teljesitmenyturazoktarsasaga.hu/">Teljesítménytúrázók Társaságának honlapján</a> olvashatnak.</p>
      <p>
        <b>Kapcsolódó hang</b>
      </p>
      <p>Outdoor programajánló</p>
      <figure>
        <audio src="https://infostart.hu/audio/00005/00005218b.mp3"/>
      </figure>
      <p> </p>
    </article>
  </body>
</html>