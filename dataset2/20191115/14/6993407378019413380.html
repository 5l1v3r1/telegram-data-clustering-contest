<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-bilyj-dim-persha-rozmova-trampa-i-zelenskogo/30274041.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T14:54:18+00:00"/>
    <meta property="og:title" content="Білий дім опублікував виклад першої розмови Трампа із Зеленським"/>
    <meta property="og:description" content="Білий дім 15 листопада опублікував виклад першої розмови президента США Дональда Трампа з українським колегою Володимиром Зеленським. Розмова відбулася в квітні 2019 року, відразу після обрання Зеленс"/>
  </head>
  <body>
    <article>
      <h1>Білий дім опублікував виклад першої розмови Трампа із Зеленським</h1>
      <address>
        <time datetime="2019-11-15T14:54:18+00:00">15 Nov 2019, 14:54</time>
      </address>
      <p>Білий дім 15 листопада опублікував виклад першої розмови президента США Дональда Трампа з українським колегою Володимиром Зеленським. Розмова відбулася в квітні 2019 року, відразу після обрання Зеленського президентом України.</p>
      <p>Текст був опублікований саме в час, коли в Палаті представників розпочалися чергові відкриті слухання з питання про імпічмент Трампа, якого підозрюють у тиску на Україну з метою нашкодити його політичним опонентам у США.</p>
      <p>На початку розмови Трамп вітає Зеленського з перемогою на виборах, стверджуючи при цьому, що «знає багатьох людей в Україні», яким «подобається Зеленський», і які очікували, що він переможе. Обраний президент України дякує президенту США.</p>
      <p>Зеленський запросив Трампа на свою інавгурацію і заявив, що для багатьох у його команді Трамп є прикладом. Президент США пообіцяв, що його країна буде представлена на інавгурації на дуже високому рівні (у підсумку делегацію США очолив на церемонії 20 травня міністр енергетики Рік Перрі).</p>
      <p>Зеленський запросив Трампа відвідати Україну, сказавши, що важко описати, наскільки доброзичливі її люди і як смачні страви української кухні. Трамп у відповідь нагадав про українських учасницях конкурсу Miss Universe і заявив: «Коли ви будете готові, я буду радий запросити вас до Білого дому. Нам потрібно багато обговорити, але ми завжди будемо на вашому боці».</p>
      <p>Зеленський відповів, що приймає запрошення і практикуватиметься в англійській, щоб говорити з Трампом при зустрічі цією мовою. Трамп відповів, що шкодуж, що не може поговорити з Зеленським українською.</p>
      <p>У цьому викладі не йдеться про Джо Байдена, його сина Гантера, компанію Burisma, заморожування військової допомоги Україні та інші питання, які опинилися в центрі розслідування щодо імпічменту Трампа.</p>
      <p>Володимир Зеленський поки не отримав запрошення до Білого дому. Кілька свідків у справі про імпічмент стверджували, що умовою запрошення українського президента підлеглі Трампа називали відновлення в Україні розслідування щодо сина імовірного суперника Трампа на виборах2020 року Джо Байдена.</p>
      <p>Документ, як і виклад раніше опублікованої розмови із Зеленським від 25 липня, містить позначення, що це не дослівний запис спілкування.</p>
    </article>
  </body>
</html>