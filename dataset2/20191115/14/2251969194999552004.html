<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/cantieri-al-palo-sindacati-in-piazza-cambio-di-passo-su-ricostruzione-strade-e-ospedali/1325333/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T14:30:06+00:00"/>
    <meta property="og:title" content="Cantieri al palo, sindacati in piazza: «Cambio di passo su ricostruzione, strade e ospedali»"/>
    <meta property="og:description" content="PRESIDIO regionale ad Ancona della filiera delle costruzioni per rilanciare uno dei settori più colpiti dalla crisi. «Nelle Marche si parta da uscita dal porto e Fano-Grosseto. E il post terremoto potrebbe essere un volano importante. La Regione deve farsi sentire con il governo»"/>
  </head>
  <body>
    <article>
      <h1>Cantieri al palo, sindacati in piazza: «Cambio di passo su ricostruzione, strade e ospedali»</h1>
      <h2>PRESIDIO regionale ad Ancona della filiera delle costruzioni per rilanciare uno dei settori più colpiti dalla crisi. «Nelle Marche si parta da uscita dal porto e Fano-Grosseto. E il post terremoto potrebbe essere un volano importante. La Regione deve farsi sentire con il governo»</h2>
      <address><time datetime="2019-11-15T14:30:06+00:00">15 Nov 2019, 14:30</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fcantieri-al-palo-sindacati-in-piazza-cambio-di-passo-su-ricostruzione-strade-e-ospedali%2F1325333%2F">Condividi10</a><a href="https://twitter.com/intent/tweet?text=Cantieri+al+palo%2C+sindacati+in+piazza%3A++%C2%ABCambio+di+passo+su+ricostruzione%2C++strade+e+ospedali%C2%BB&amp;url=https%3A%2F%2Fwww.cronachemaceratesi.it%2F2019%2F11%2F15%2Fcantieri-al-palo-sindacati-in-piazza-cambio-di-passo-su-ricostruzione-strade-e-ospedali%2F1325333%2F">Tweet</a>Email10 Condivisioni</p>
      <p> </p>
      <p>di<b> Martina Marinangeli</b></p>
      <p>
        <b>«Noi non ci fermiamo». I sindacati della filiera delle costruzioni scendono in piazza in tutta Italia per chiedere alle istituzioni di «rilanciare il settore per rilanciare il Paese». La ricostruzione post sisma che avanza a passo di lumaca ed i cantieri delle infrastrutture – e non solo – al palo da troppo tempo rappresentano la declinazione marchigiana di un problema generalizzato, figlio anche di una crisi economica perdurante che ha colpito questo settore più di altri.</b>
      </p>
      <p>«Dal 2008 al 2018 – tracciano il preoccupante perimetro della questione le sigle <b>Feneal Uil, Filca Cisl e Fillea Cgil</b> – nelle Marche si sono persi circa 13.000 posti di lavoro ed hanno chiuso circa 3.000 aziende, mentre le ore lavorate sono passate da 25 milioni a 13 milioni. La massa salariale delle cinque casse edili, per analizzare un altro indicatore, è passata da 225 milioni del 2009 ai 139 circa del 2018. A questo quadro desolante si aggiunge che, a oltre 3 anni dal grave sisma del 2016, solo il 12% circa dei 42.000 edifici danneggiati sono stati ricostruiti». Per invertire questa tendenza a dir poco negativa, i sindacati chiedono a gran voce, sia al governo che alla Regione, una politica industriale seria che passi da un rilancio vero delle infrastrutture, dalla riqualificazione e messa in sicurezza del territorio, dalla riforma delle pensioni e del fisco, da un impegno più forte sulla legalità e da una reale riforma del Codice degli Appalti, che riduca il ricorso al subappalto.</p>
      <figure>
        <img src="https://www.cronacheancona.it/wp-content/uploads/2019/11/WhatsApp-Image-2019-11-15-at-13.08.32-1-325x244.jpeg"/>
      </figure>
      <p>«Per le Marche, nello specifico – scende nel dettaglio territoriale<b> Luca Tassi, </b><b>Filca Cisl</b> – si dovrebbe partire da due opere in particolare: l’uscita nord dal porto di Ancona, fondamentale per tutta la regione, e la Fano-Grosseto, perché è l’unica provincia a non avere un collegamento est-ovest serio. Poi, a queste partite si aggiungono anche i cantieri per i nuovi ospedali, che procedono troppo lenti (vedi Inrca e nuovo Salesi), il completamento della Quadrilatero, rallentata dalla crisi della Astaldi e la galleria di Trisungo, per giunta in un territorio fortemente colpito dal sisma, a forte rischio incompiuta. In questo caso, il fallimento della Carena, storica azienda del settore, ha determinato uno stallo che oramai si protrae da agosto». Ed è proprio in quell’area sfregiata dalle scosse che, secondo le sigle, si dovrebbero concentrare maggiori energie: «la ricostruzione post-terremoto potrebbe essere per le Marche un volano importante di rilancio del settore, ma assistiamo ad una lentezza nella partenza della ricostruzione pesante a fronte invece di una fase emergenziale ancora non definitivamente chiusa». Sul lato infrastrutturale,<b> Daniele Boccelli (Fillea Cgil)</b> fa notare che nella regione «sono fermi investimenti per oltre 5 miliardi di euro stanziati negli ultimi anni che non si sono mai tramutati in cantieri per problemi amministrativi, o burocratici, o peggio ancora per problemi delle aziende vincitrici degli appalti. Solo l’8% dei fondi è stato di fatto speso. Dalla Regione ci aspettiamo una maggior attenzione al settore, importante per il pil marchigiano, che passi anche per significativi investimenti». E palazzo Raffaello è chiamato in causa anche al fine di «farsi carico di una lunga serie di problemi e ritardi nei vari cantieri e di portarli al Governo al fine di monitorare una situazione senza precedenti in termini di scostamento tra lavoro effettivamente svolto e lavoro potenziale». «Servono politiche di settore, visione d’insieme e investimenti forti: un altro new deal insomma – detta la linea<b> Christian Fioretti, Feneal Uil</b> –. Chiediamo sicurezza nella messa in cantiere delle opere e vogliamo sapere perché nelle Marche non si sia ancora concretizzata la ricostruzione».</p>
    </article>
  </body>
</html>