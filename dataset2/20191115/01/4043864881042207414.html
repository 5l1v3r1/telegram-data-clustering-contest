<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232004/"/>
    <meta property="og:site_name" content="Українська правда"/>
    <meta property="article:published_time" content="2019-11-15T01:21:32+00:00"/>
    <meta property="og:title" content="&quot;Рінат&quot; просив дозволу поїхати в окупований Донецьк у помічника Путіна – JIT"/>
    <meta property="og:description" content="Помічник президента РФ Владислав Сурков мав зустріч із певним “Рінатом” влітку 2014 року. Останній просив у нього дозволу відвідати окупований Донецьк."/>
  </head>
  <body>
    <article>
      <h1>"Рінат" просив дозволу поїхати в окупований Донецьк у помічника Путіна – JIT</h1>
      <address>
        <time datetime="2019-11-15T01:21:32+00:00">15 Nov 2019, 01:21</time>
      </address>
      <p>Помічник президента РФ Владислав Сурков мав зустріч із певним "Рінатом" влітку 2014 року. Останній просив у нього дозволу відвідати окупований Донецьк.</p>
      <p><b>Джерело:</b> <a href="https://youtu.be/RpE0YMivLu0?t=383">JIT, </a>"<a href="https://interfax.com.ua/news/general/624772.html">Інтерфакс-Україна</a>" з посиланням на прессекретаря олігарха Ріната Ахметова</p>
      <p><b>Деталі: </b>Про це стало відомо із запису розмови Суркова з одним із "очільників" так званої ДНР Олександром Бородаєм, який оприлюднила об’єднана слідча група (JIT).</p>
      <p>У цій розмові йдеться про те, що "Рінат" мав зустрічі у столиці РФ із своїм "колишнім патроном". Той пропонував "Рінату" "сидіти за столом перемовин на стороні республіки (так званої ДНР)". На що останній відмовився. </p>
      <figure>
        <iframe src="https://www.youtube.com/embed/RpE0YMivLu0" width="640" height="360" data-service="Youtube" scrolling="no"/>
      </figure>
      <p>У цій же розмові Сурков сказав Бородаю, що не хотів зустрічатись із ймовірно олігархом Рінатом Ахметовим.</p>
      <p><b>Пряма мова Суркова:</b> "Я просто не хотів з ним зустрічатись. Він терпляче чекав мене три години в ресторані. При цьому достатньо довга і беззмістовна розмова.</p>
      <p>Я, чесно кажучи, сказав йому, що краще цього не робити (їхати в Донецьк – УП). Сашка, у нього погані наміри. Він буде вас лише розкладати."</p>
      <p><b>Ще більше деталей:</b> У цій же розмові помічник Путіна сказав, що "Рінат" багато говорив про мир та гарно відгукувався про Бородая, Ходаковського і Пургіна ("керівників" так званої ДНР – УП).</p>
      <p>Лідер бойовиків Бородій під час розмови розповів, що він має інформацію, що рівень споживання газу упав втричі на всіх підприємствах "республіки", "окрім ахметовських". </p>
      <p>Та додав, що начебто підприємства Ахметова у Дружківці охороняють бойовики Ігоря Безлера та Олександра Ходаковського (лідерів бойовиків – УП).</p>
      <p>Прессекретарка Ахметова Ганна Терехова повідомила, що вони не коментують телефонні розмови третіх осіб. При цьому вона підкреслила, що олігарх мав багато зустрічей із політиками, бізнесменами та громадськими діячами, де закликав до вирішення питання Донбасу.</p>
      <p><b>Пряма мова Терехової</b>: "Більш того, він продовжує це робити і зараз, тому що Донецьк, Донбас в його серці назавжди, і щасливим він його бачить тільки в складі єдиної України. Пан Ахметов впевнений – головне, щоб усі прийшли до миру, а мир потрібно шукати за столом переговорів."</p>
      <p>
        <b>Нагадаємо:</b>
      </p>
      <ul>
        <li>Об’єднана слідча група (JIT) <a href="https://www.pravda.com.ua/news/2019/11/14/7231966/">оприлюднила новий запис</a>, зроблений на початку липня 2014 року, в якому неідентифікований не місцевий бойовик, розмовляє з бойовиком, який називає себе "комендантом Макіївки".</li>
      </ul>
      <footer>Ольга Гетьманець, УП</footer>
      <related>
        <a href="https://www.epravda.com.ua/news/2019/11/11/653548/"/>
        <a href="https://www.pravda.com.ua/news/2019/11/8/7231376/"/>
        <a href="https://www.epravda.com.ua/news/2019/10/16/652601/"/>
      </related>
    </article>
  </body>
</html>