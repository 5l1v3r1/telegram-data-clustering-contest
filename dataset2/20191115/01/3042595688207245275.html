<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/raser---dette-er-ikke-greit/71821735"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T01:11:05+00:00"/>
    <meta property="og:title" content="Raser: - Dette er ikke greit!"/>
    <meta property="og:description" content="Taylor Swift går igjen hardt ut mot stjerneprodusentene Scooter Braun og Scott Borchetta."/>
  </head>
  <body>
    <article>
      <h1>Raser: - Dette er ikke greit!</h1>
      <h2>Taylor Swift går igjen hardt ut mot stjerneprodusentene Scooter Braun og Scott Borchetta.</h2>
      <address><time datetime="2019-11-15T01:11:05+00:00">15 Nov 2019, 01:11</time> by <a rel="author">Marthe Ihle</a></address>
      <p>Dagbladet skrev i sommer om superstjerna Taylor Swift (29), som <a href="https://www.dagbladet.no/kultur/hevder-hun-blir-mobbet-av-stjernemanager/71295966">hevder hun blir mobbet</a> av stjernemanager Scooter Braun.</p>
      <p>Nå tar saken tilsynelatende fyr igjen. Taylor Swift skriver i en lengre <a href="https://www.facebook.com/notes/taylor-swift/dont-know-what-else-to-do/10156631338812023/">Facebook-post</a> at hun kommer til å få utdelt prisen som tiårets artist under American Music Awards (AMA), som går av stabelen 25. november.</p>
      <p>I den forbindelse ønsker Swift å framføre en medley, sammensatt av egne låter. Men på grunn av Braun, blir ikke dette mulig, hevder hun.</p>
      <h3>- Betingelser</h3>
      <p>Det hele startet da Braun kjøpte seg inn i produksjonsselskapet som har rettighetene til mesteparten av Swifts verker. Swift skal imidlertid «ta sangene tilbake» og spille dem inn på nytt neste år. En AMA-opptreden vil imidlertid være et brudd på denne avtalen, mener Braun og samarbeidspartner Scott Borchetta, ifølge Swift.</p>
      <p>
        <b>- De mener at det blir å spille sangene inn på nytt før jeg har lov neste år, skriver Swift.</b>
      </p>
      <p>Hun avslører samtidig at det kommer en Netflix-dokumentar om henne i nær framtid, men også der har duoen nektet produksjonen å bruke musikken til 29-åringen, sier hun.</p>
      <p>- De har gitt meg to betingelser for å få lov til å bruke musikken min: Om jeg går med på å ikke re-innspille sangene mine neste år (noe jeg ser fram til og har lov til å gjøre), og at jeg slutter å snakke om dem, skriver Swift.</p>
      <h3>Kommer til Norge</h3>
      <p>Swift skriver at hun går ut med dette for å hjelpe andre artister med å unngå samme skjebne.</p>
      <p>
        <b>- Beskjeden de gir meg, er veldig klar: Vær ei snill jente og hold kjeft. Dette er IKKE GREIT. Ingen av dem hadde noe som helst med å lage sangene mine. (...) At jeg vil er å få spille musikken min.</b>
      </p>
      <p>Det er flere grunner til at det for tida stormer rundt 29-åringen.</p>
      <p>I fjor høst ble den amerikanske superstjerna <a href="https://www.dagbladet.no/kultur/shake-it-off-ma-til-retten/71765793">saksøkt for plagiat</a>, eller låttyveri - ikke av melodi, men for små deler av teksten. Nå må hun i retten.</p>
      <p>Neste år spiller hun for øvrig <a href="https://www.dagbladet.no/kultur/taylor-swift-til-norge/71610418">i Norge</a>. Datoen er 26. juni.</p>
    </article>
  </body>
</html>