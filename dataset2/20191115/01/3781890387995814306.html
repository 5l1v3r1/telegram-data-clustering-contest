<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741749"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T01:55:00+00:00"/>
    <meta property="og:title" content="อเมริกาตกลงรับอดีตสมาชิกไอเอส ที่ถูกตุรกีเนรเทศ"/>
    <meta property="og:description" content="พลเมืองสหรัฐซึ่งเป็นอดีตสมาชิกกลุ่มไอเอส และถูกรัฐบาลอังการาเนรเทศในสัปดาห์นี้ แต่ติดค้างอยู่ที่จุดผ่านแดนระหว่างตุรกีกับกรีซหลายวัน เตรียมเดินทางกลับสหรัฐได้แล้ว หลังรัฐบาลวอชิงตันตกลงรับตัว"/>
  </head>
  <body>
    <article>
      <h1>อเมริกาตกลงรับอดีตสมาชิกไอเอส ที่ถูกตุรกีเนรเทศ</h1>
      <address>
        <time datetime="2019-11-15T01:55:00+00:00">15 Nov 2019, 01:55</time>
      </address>
      <p>
        <b>พลเมืองสหรัฐซึ่งเป็นอดีตสมาชิกกลุ่มไอเอส และถูกรัฐบาลอังการาเนรเทศในสัปดาห์นี้ แต่ติดค้างอยู่ที่จุดผ่านแดนระหว่างตุรกีกับกรีซหลายวัน เตรียมเดินทางกลับสหรัฐได้แล้ว หลังรัฐบาลวอชิงตันตกลงรับตัว</b>
      </p>
      <p>สำนักข่าวต่างประเทศรายงานจากเมืองอิสตันบูล ประเทศตุรกี เมื่อวันที่ 15 พ.ย. ว่ากระทรวงมหาดไทยของตุรกีออกแถลงการณ์เมื่อวันพฤหัสบดี เกี่ยวกับ "ชะตากรรม" ของนายมูฮัมหมัด ดาร์วิส บี. พลเมืองสหรัฐเชื้อสายจอร์แดน วัย 39 ปี ซึ่งเป็นหนึ่งในอดีตสมาชิกกลุ่มไอเอสชุดแรก ซึ่งรัฐบาลอังการาเนรเทศกลับภูมิลำเนาเดิม เมื่อต้นสัปดาห์นี้ แต่ดาร์วิสกลับติดค้างอยู่ที่จุดผ่านแดนทางบกระหว่างตุรกีกับกรีซ เนื่องจากเจ้าหน้าที่ตรวจคนเข้าเมืองของกรีซปฏิเสธรับและพยายามส่งกลับไปยังตุรกี ในขณะที่รัฐบาลอังการายืนกรานไม่รับกลับ ว่าดาร์วิสอยู่ระหว่างเข้าสู่กระบวนการตรวจสอบ "ที่จำเป็น"  ในขั้นตอนสุดท้าย ก่อนเดินทางกลับสหรัฐ หลังรัฐบาลวอชิงตันตกลงเตรียมรับตัวดาร์วิส<br/> </p>
      <figure>
        <iframe data-src="https://twitter.com/AlArabiya_Eng/status/1194955640071786496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านนายนาธาน เซลส์ ผู้ประสานงานด้านนโยบายต่อต้านการก่อการร้ายของกระทรวงการต่างประเทศสหรัฐ กล่าวเพียงว่ารัฐบาลวอชิงตัน "ประสานงานอย่างใกล้ชิดกับหน่วยงานที่เกี่ยวข้องของทั้งตุรกีและกรีซ" เพื่อจัดการกรณีพลเมืองสหรัฐซึ่งติดค้างอยู่บริเวณจุดผ่านแดนระหว่างทั้งสองประเทศ<br/> </p>
      <figure>
        <iframe data-src="https://twitter.com/abdbozkurt/status/1194581757779165184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ นอกจากการแก้ไขปัญหาเรื่องดาร์วิสได้แล้ว สื่อท้องถิ่นของตุรกีรายงานเมื่อวันพุธที่ผ่านมา ว่ารัฐบาลอังการาเตรียมเนรเทศอดีตสมาชิกกลุ่มหัวรุนแรงซึ่งส่วนใหญ่เคยร่วมรบกับกลุ่มไอเอส กลับภูมิลำเนาเดิมเพิ่มอีก 959 คน โดยในกลุ่มนี้ส่วนใหญ่มาจากอิรัก ซีเรียและรัสเซีย แต่ยังรวมถึงพลเมืองเยอรมนี 7 คน และสหราชอาณาจักร 1 คน ซึ่งกระทรวงมหาดไทยของตุรกีจัดการส่งกลับเป็นที่เรียบร้อย และมีรายงานจากสำนักงานตำรวจนครบาลกรุงลอนดอน ว่าเจ้าหน้าที่ฝ่ายความมั่นคงจับกุมชายคนหนึ่ง ทันทีที่เดินทางด้วยเที่ยวบินจากเมืออิสตันบูลถึงยังท่าอากาศยานนานาชาติฮีทโธรว์ เมื่อวันพฤหัสบดี และเจ้าหน้าที่เตรียมดำเนินคดีกับชายผู้นี้ตามกฎหมายต่อต้านการก่อการร้าย.<br/><br/><b>เครดิตภาพ : AP</b></p>
    </article>
  </body>
</html>