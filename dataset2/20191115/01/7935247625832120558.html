<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tarihi-belediye-binasive-ihtisam-15583yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T01:00:00+00:00"/>
    <meta property="og:title" content="Tarihi Belediye binası ve ihtişam"/>
    <meta property="og:description" content="Bu kaçıncı restorasyon bilmiyoruz ama Bursa Büyükşehir Belediyesi’nin prestij amaçlı kullandığı Orhan Cami bitişiğindeki Tarihi..."/>
  </head>
  <body>
    <article>
      <h1>Tarihi Belediye binası ve ihtişam</h1>
      <address><time datetime="2019-11-15T01:00:00+00:00">15 Nov 2019, 01:00</time> by <a rel="author">İhsan Aydın</a></address>
      <p>Bu kaçıncı restorasyon bilmiyoruz ama <b>Bursa Büyük</b><b>ş</b><b>ehir Belediyesi</b>’nin prestij amaçlı kullandığı <b>Orhan Cami</b> bitişiğindeki <b>Tarihi Belediye Binas</b><b>ı</b> yeni yüzüyle misafirlerini ağırlamaya başladı.</p>
      <p>O yapıya yerel yönetim gazeteciliğine başladığımız tarihten bu yana yaklaşık <b>30 y</b><b>ı</b><b>l</b>dır girip çıkarız.</p>
      <p>Burada yüzlerce hararetli geçen belediye meclis toplantısı izledik, binlerce kez haber ortamlarında bulunduk.</p>
      <p>Bu kez gerçekten etkileyici bir görüntü ortaya çıkmış.</p>
      <p>O görüntüleri geçtiğimiz hafta <b>Bursa</b>’ya gelen <b>Çevre ve </b><b>Ş</b><b>ehircilik Bakan</b><b>ı</b><b> Murat Kurum</b>’un haberlerinde fark ettik.</p>
      <p>Bakan Kurum ile <b>Büyük</b><b>ş</b><b>ehir Belediye Ba</b><b>ş</b><b>kan</b><b>ı</b><b> Alinur Akta</b><b>ş</b>’ın basın açıklamasının yapıldığı tarihi yapı<b> Bursa</b>’nın en ihtişamlı mekanlarından birine dönüşmüş. </p>
      <p>İç kısmı komple elden geçirilen ve yenilen tarihi binada kullanılan iç mobilya malzemeleri ve seçilen renkler gerçekten mekâna ayrı bir hava katmış.</p>
      <p>Restorasyon için uzun yıllar önce <b>İ</b><b>stanbul</b>’daki <b>Milli Sarayalar</b>’a gönderilen  koltuk takımları da galiba <b>Bursa</b>’ya geri dönmüş. Altın varaklı hatlarıyla oturma grupları ve vitrinler de mekâna renk katmış.</p>
      <p>Eskiden <b>Büyük</b><b>ş</b><b>ehir Belediye Meclisi</b> toplantılarının yapıldığı şimdiki kabul salonu turkuaz renkli perde ve halılarıyla da göz kamaştırıyor.</p>
      <p>Göreve gelen hemen her Büyükşehir Belediye başkanı döneminde muhakkak restore edilen Tarihi Belediye Binası bilindiği gibi <b>Vak</b><b>ı</b><b>flar Bölge Müdürlü</b><b>ğü</b>’nün açtığı tapu tescil iptal davasıyla el değiştirmişti.</p>
      <p><b>Vak</b><b>ı</b><b>flar Genel M</b><b>ü</b><b>d</b><b>ü</b><b>rl</b><b>üğü</b> envanterine geçen Tarihi Belediye Binası’nda Bursa Büyükşehir Belediyesi halen kiracı olarak gözüküyor.</p>
      <p>Bursa’nın şanına ve ihtişamına yakışır bir hale getirilen Tarihi Belediye Binası bundan sonra Başkan Aktaş’ın önemli konuklarını ağırlayacağı önemli bir merkez olacak.</p>
      <p>Gelecek yerli yabancı konukları ihtişamıyla etkileyecek yapının daha uzun yıllar yaşatılması gerekiyor.</p>
      <p>İdari yönetim birimlerinin bulunmadığı yapının gelecek kuşaklara taşınması için iyi kollanıp, korunması gerekiyor. Ahşap yapıyı korumak zordur. Ama binayı güzel kılan özelliği de bu.</p>
      <p>Bir de tabii ki, cumhuriyet öncesi ve sonrası, onlarca yıldır belediye binası olarak kullanılan tarihi yapının mülkiyeti Bursa Büyükşehir Belediyesi’ne devredilmeli.</p>
      <p>Büyükşehir Belediyesi ve Vakıflar Bölge Müdürlüğü takas yöntemiyle bu sorunu çözmeliler.</p>
      <p>Büyükşehir Belediyesi <b>Ankara yolu</b> üzerinde kendine yeni bir saray yaptı ama bu tarihi yapının da kendi mülkiyetinde olması gerektiğine inanıyoruz.</p>
      <p><b>3 milyon</b>luk nüfusuyla <b>Türkiye</b>’nin 4. büyük kenti konumundaki <b>Bursa</b>’nın belediye binası kiralık olmamalı.</p>
      <p> </p>
      <p>
        <b>Müzelerde etkinlik bol</b>
      </p>
      <p> </p>
      <p><b>Bursa</b>’nın geçmişini yeni nesillere aktarmak amacıyla açılmış onca müzemiz var.</p>
      <p>Bunların önemli bir kısmı <b>Merinos</b>’ta. Şehrin en çok ilgi görenlerinden olan <b>Kent Müzesi</b> ise <b>Heykel</b>’de. Fakat <b>Bursa</b>’nın değişik yerlerine serpiştirilmiş branş müzelerimiz de var.</p>
      <p>Kentin hemen her alandaki geçmişini yansıtan Büyükşehir Belediyesi müzelerinde bugünlerde bir aktivite bolluğu göze çarpıyor.</p>
      <p>Gün geçmiyor ki, şehrin müzelerinde etkinlik olmasın.</p>
      <p>Drama ve derslerle öğrencilere müzeleri sevdirmeyi amaçlayan <b>Bursa Büyük</b><b>ş</b><b>ehir Belediyesi,</b> yetişkinler için ise ebru kurslarından çeşitli konferanslara kadar çok sayıda etkinlik koymuş.</p>
      <p>Hemşehrilerimizin müzelerde muhakkak ilgilerini çekecek bir etkinlik bulabileceklerini düşünüyoruz.</p>
      <p>Örneğin; yarın<b> 10.00-16.00</b> saatleri arasında <b>Muradiye Kur’an ve El Yazmalar</b><b>ı</b><b> M</b><b>ü</b><b>zesi</b>’nde <b>BUSMEK</b>’in katkılarıyla <b>ebru atölyesi</b> var.</p>
      <p>Hemşehrilerimiz buraya ücretsiz katılıp, ebru yapmayı öğrenebilirler.</p>
      <p>Şehrin ve iş ortamının stresinden bir süreliğine uzaklaşmak için güzel bir aktivite olacağını düşünüyoruz.</p>
    </article>
  </body>
</html>