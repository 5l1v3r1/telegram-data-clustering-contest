<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yatirimci-zirveyi-neden-pas-gecti-15582yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T01:00:00+00:00"/>
    <meta property="og:title" content="Yatırımcı zirveyi neden pas geçti?"/>
    <meta property="og:description" content="Piyasalarda bekle gör stratejisinin öne çıktığı bir hafta yaşanıyor.Risk almak istemeyen yatırımcı beklemeyi tercih etti.Beklenen neydi peki?Washington’da..."/>
  </head>
  <body>
    <article>
      <h1>Yatırımcı zirveyi neden pas geçti?</h1>
      <address><time datetime="2019-11-15T01:00:00+00:00">15 Nov 2019, 01:00</time> by <a rel="author">Feridun Eyüpoğlu</a></address>
      <p>Piyasalarda bekle gör stratejisinin öne çıktığı bir hafta yaşanıyor.</p>
      <p>Risk almak istemeyen yatırımcı beklemeyi tercih etti.</p>
      <p>Beklenen neydi peki?</p>
      <p>Washington’da yapılacak <b>Türk-Amerikan zirvesinin</b> sonuçları.</p>
      <p>Hatta son bir haftaya kadar <b>Cumhurbaşkanı Recep Tayyip Erdoğan ile ABD Başkanı Donald Trump arasındaki görüşmenin</b> gerçekleşip gerçekleşmeyeceği bile net değildi.</p>
      <p>Ve piyasa fiyatlamalarını olumsuz etkiliyordu bu belirsizliği!</p>
      <p>Ziyaretin kesinleşmesiyle moral bulan piyasalar bu kez görüşmenin olası sonuçlarını fiyatlamaya çalıştı.</p>
      <p>
        <b>Ama net bir gelişme beklentisinin olmaması fiyatlamayı zorlaştırdı.</b>
      </p>
      <p>İşte bu nedenle <b>bekle gör taktiği</b> öne çıktı.</p>
      <p>Türk-Amerikan ilişkilerini yumuşatma hedefi taşıyan ABD’deki kritik görüşme <b>beklenenden daha sıcak</b> bir atmosferde geçti.</p>
      <p>Hem görüşme öncesi hem de görüşme sonrası kameralara yansıyan kareler sıcak mesajları  da gündeme taşıdı.</p>
      <p>Cumhurbaşkanı Erdoğan ve Başkan Trump <b>birçok konuda hemfikir </b>olduklarını açıkladı.</p>
      <p>Ancak, iki liderin iyi anlaşması sorunları kökten çözme anlamında yeterli değil.</p>
      <p>Çünkü ABD tarafında <b>Trump’ın dışındaki güçlü kurumsal aktörler</b> ülke politikasını farklı yönlere çekebilmekte!</p>
      <p>
        <b>Yani ABD Kongresi, CIA, Pentagon gibi yapıların Türk-Amerikan ilişkileri üzerinde ciddi etkileri mevcut.</b>
      </p>
      <p>Bu bağlamda Trump’ın girişimiyle Cumhurbaşkanı Erdoğan’ın Cumhuriyetçi senatörlerin</p>
      <p>bir bölümüyle görüşmesinin olumlu bir adım olduğu söylenebilir.</p>
      <p>Ancak, <b>Kongre’nin Türkiye’nin aleyhine aldığı yaptırım kararları, S-400’lerin kullanılmaması yönündeki beklentiler, Suriye çatışan çıkarlar, ABD’nin YPG VE FETÖ’ye verdiği destek ve Halkbank davası</b> gibi meseleler hala çözüm bekliyor.</p>
      <p>Başkan Trump’ın ifadesiyle Beyaz Saray bazı konuların çözüme kavuşması konusunda umutlu!</p>
      <p><b>Patriot alımları</b> ve ikili ticaretin <b>100 milyar</b> dolara çıkarılması gibi <b>karşılıklı jestler</b> de yumuşama için zemin hazırlama amacını taşıyor.</p>
      <p>
        <b>Ama hiçbir meselenin bugünden yarına hemen çözüme kavuşmasını sağlayacak bir hava yok.</b>
      </p>
      <p>Başkan Trump’ın azil sürecindeki sıkıntıları elini zayıflatıyor.</p>
      <p>Diğer politika yapıcı kurumların çektiği set duvarları da aşılma anlamında zorluklar içermekte.</p>
      <p> </p>
      <p>
        <b>Sınırlı tepki ve geri dönüş</b>
      </p>
      <p> </p>
      <p>Kısacası somut gelişmeleri fiyatlamayı tercih eden piyasalar kritik zirveye sınırlı tepki verdi.</p>
      <p>Dolar/TL’de <b>ilk tepki</b> olarak 4 kuruşluk bir geri çekilme kaydedildi.</p>
      <p>
        <b>Ancak, kur 5,74 TL seviyesinde tutunamadı.</b>
      </p>
      <p>Ve dün küresel çaptaki değerlenmenin de etkisiyle dolar <b>5,75 – 5,77 lira </b>aralığında dalgalandı.</p>
      <p>
        <b>Borsa İstanbul 100 Endeksi de 105 bin puan sınırını aşmasına karşın Halkbank hisselerindeki düşüşün yanısıra uluslararası konjoktürün de etkisiyle günü yüzde 1’in üzerinde kayıpla tamamladı!</b>
      </p>
      <p>Sözün özü; piyasalar adına ABD cephesinde değişen bir şey yok.</p>
      <p>
        <b> </b>
      </p>
      <p>
        <b>Sanayi ‘ekonomi canlanıyor’ dedi!</b>
      </p>
      <p>           </p>
      <p>Eylül itibarıyla sanayi üretimi yıllık bazda <b>yüzde 3,4</b> artış kaydetti.</p>
      <p>Ağustosa oranla ise yüzde 3,2 artış söz konusu.</p>
      <p>
        <b>Yani üretim cephesindeki iyileşme ‘ekonomi canlanıyor’ mesajını veriyor!</b>
      </p>
      <p>Eylüle ait güçlü üretim verileri <b>17 aydır süren yavaşlama trendinden çıkışın</b> başlangıcına işaret etmekte.</p>
      <p>
        <b>Ancak, henüz tüm sektörlere yayılan bir büyüme yok.</b>
      </p>
      <p>Ayrıca dış kaynaklı risklerin mevcudiyeti canlanmanın <b>dalgalı bir seyir</b> izleyebileceğini söylüyor!</p>
      <p>MB’nin <b>faiz indirimlerinin gecikmeli etkisi</b> ise destekleyici bir unsur olarak önümüzdeki aylarda sahnede olacak.</p>
    </article>
  </body>
</html>