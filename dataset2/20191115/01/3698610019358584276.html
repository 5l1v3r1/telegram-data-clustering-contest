<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/putin-zazhadav-pogodzhennya-z-boyovikami-zakonu-pro-osobliviy-status-ordlo-329717_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T01:47:00+00:00"/>
    <meta property="og:title" content="Путін зажадав погодження з бойовиками закону про особливий статус ОРДЛО"/>
    <meta property="og:description" content="Президент РФ продовжує висувати все нові вимоги для участі в саміті Нормандської четвірки."/>
  </head>
  <body>
    <article>
      <h1>Путін зажадав погодження з бойовиками закону про особливий статус ОРДЛО</h1>
      <h2>Президент РФ продовжує висувати все нові вимоги для участі в саміті "Нормандської четвірки".</h2>
      <address>
        <time datetime="2019-11-15T01:47:00+00:00">15 Nov 2019, 01:47</time>
      </address>
      <p>Президент Росії Володимир Путін назвав продовження дії закону про так званий "особливий статус" окупованих районів Донецької і Луганської областей умовою своєї участі в <b><a href="https://dt.ua/WORLD/putin-gotoviy-do-terminovoyi-zustrichi-v-normandskomu-formati-pyeskov-328360_.html">саміті "Нормандської четвірки"</a></b>. Внесення змін до закону Путін вимагає погоджувати з підконтрольними йому угрупованнями "ДНР" і "ЛНР".</p>
      <p>"1 грудня спливаєя термін дії цього закону про особливий статус Донбасу. Якщо його не буде продовжено... Далі що? Що ми обговорюватимемо в "нормандському форматі"? Це взагалі ключове питання", - заявив російський президент після саміті БРІКС у Бразилії в четвер, 14 листопада.</p>
      <p>"Ми чуємо від перших осіб України про те, що може бути прийнятий інший закон про особливий статус Донбасу. Який? Це абсолютно ключова річ. Якщо буде прийнято щось таке, що не узгоджено "ЛНР" і "ДНР", тоді все миттєво зайде в глухий кут", - додав Путін.</p>
      <p>Він також назвав так звану "формулу Штайнмаєра" "компромісом", на який пішов Кремль, "щоб рухатися вперед". За словами Путіна, у "формулі "немає нічого змістовного", і до того ж вона "не  повною мірою відповідає Мінськими угодами".</p>
      <p>Напередодні аналогічні вимоги озвучував представник Росії в Тристоронній контактній групі Борис Гризлов.</p>
      <p>1 жовтня президент Володимир Зеленський повідомив, що в Тристороння контактна група <b><a href="https://dt.ua/POLITICS/zelenskiy-pidtverdiv-uzgodzhennya-formuli-shtaynmayera-325073_.html">погодила "формулу Штайнмаєра"</a></b>, а також анонсував розробку нового <b><a href="https://dt.ua/POLITICS/zelenskiy-zaviv-pro-stvorennya-novogo-zakonu-schodo-osoblivogo-poryadku-samovryaduvannya-v-ordlo-325075_.html">законопроекту про "особливий статус" Донбасу з урахуванням "формули Штайнмаєра"</a></b>. </p>
      <p>Заяви <a href="https://dt.ua/UKRAINE/na-bankoviy-i-maydani-prohodyat-mitingi-proti-formuli-shtaynmayyera-325085_.html"><b>Зеленського спровокували масові протести</b></a> в Києві й інших українських містах. </p>
      <p>Раніше </p>
      <p>Раніше <b><a href="https://dt.ua/">DT.UA</a></b> із посиланням на джерело повідомило, що <b><a href="https://dt.ua/POLITICS/zustrich-normandskoyi-chetvirki-mozhe-vidbutisya-24-abo-26-listopada-329128_.html">зустріч "Нормандської четвірки" може відбутися 24 або 26 листопада</a></b>. За словами поінформованого співрозмовника, якщо зустріч не відбудеться в ці дні, то до кінця року вона не відбудеться взагалі. Не виключено, що "нормандський формат" взагалі буде згорнуто.</p>
      <p>14 липня в Парижі і 2 вересня у Берліні відбулися зустрічі зовнішньополітичних радників лідерів України, Німеччини, Франції і Росії з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи "нормандського формату"</a></b>. Зустріч лідерів <a href="https://dt.ua/POLITICS/zustrich-normandskogo-formatu-mala-vidbutisya-vchora-pristayko-323919_.html"><b>"Нормандської четвірки" було заплановано на 17 вересня</b></a>, але її скасували за ініціативою Росії.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>