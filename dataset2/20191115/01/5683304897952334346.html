<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/15/sabarimala-verdict-stress-reduced-confusion-prevailing.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T01:28:00+00:00"/>
    <meta property="og:title" content="പിരിമുറുക്കം അയയുന്നു; ആശയക്കുഴപ്പം മുറുകുന്നു"/>
    <meta property="og:description" content="തിരുവനന്തപുരം ∙ ശബരിമല വിഷയത്തെ കേന്ദ്രീകരിച്ചുള്ള രാഷ്ട്രീയ പിരിമുറുക്കത്തിന് അയവും ഒരു പരിധി വരെ അവധിയും നൽകുന്നതാണു സുപ്രീം കോടതി വിധി. മുൻ.Sabarimala News. Sabarimala Latest News. Sabarimala News Live. Sabarimala Live News. Sabarimala. Latest Sabarimala News. Sabarimala News Malayalam. Sabarimala News Today. Sabarimala Women Entry. SC Sabarimala Verdict. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. ശബരിമല. സുപ്രീംകോടതി. ശബരിമല സ്ത്രീ പ്രവേശനം. ശബരിമല യുവതീ പ്രവേശം.Kerala News. Malayalam News. Manorama Online"/>
  </head>
  <body>
    <article>
      <h1>പിരിമുറുക്കം അയയുന്നു; ആശയക്കുഴപ്പം മുറുകുന്നു</h1>
      <address><time datetime="2019-11-15T01:28:00+00:00">15 Nov 2019, 01:28</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം ∙ ശബരിമല വിഷയത്തെ കേന്ദ്രീകരിച്ചുള്ള രാഷ്ട്രീയ പിരിമുറുക്കത്തിന് അയവും ഒരു പരിധി വരെ അവധിയും നൽകുന്നതാണു സുപ്രീം കോടതി വിധി. മുൻ വിധിയുടെ പേരിൽ പോർവിളി മുഴക്കിയ കക്ഷികൾ വ്യത്യസ്ത കാരണങ്ങൾ ചൂണ്ടിക്കാട്ടി പുതിയ വിധിയെ സ്വാഗതം ചെയ്യുന്നു. തങ്ങളാണു ശരിയെന്നു വാദിക്കാൻ പഴുതുള്ള തീരുമാനമാണ് അവരെ സംബന്ധിച്ചു സുപ്രീം കോടതിയിൽ നിന്നുണ്ടായത്. അതേസമയം വിധിയുടെ വ്യത്യസ്ത വ്യാഖ്യാനങ്ങൾ സർക്കാരിനും ദേവസ്വം ബോർഡിനും ആശയക്കുഴപ്പവും സൃഷ്ടിച്ചു.</p>
      <p>അന്തിമതീരുമാനം ഏഴംഗ ഭരണഘടനാ ബെഞ്ചിനു വിട്ടുകൊണ്ടുള്ള പുതിയ തീരുമാനത്തെ നിലവിൽ ആരും എതിർത്തിട്ടില്ല, മറിച്ച്, സ്വാഗതം ചെയ്യുകയാണ് ഉണ്ടായത്. വിധി ഇരുകയ്യും നീട്ടി സ്വീകരിക്കുന്നുവെന്ന ദേവസ്വം മന്ത്രി കടകംപള്ളി സുരേന്ദ്രന്റെ പ്രതികരണത്തിൽ പാർട്ടിയുടെയും സർക്കാരിന്റെയും ആശ്വാസം വ്യക്തം. കൂടുതൽ വ്യക്തത ആവശ്യമുണ്ടെന്നു വിശദീകരിച്ച മുഖ്യമന്ത്രി പിണറായി വിജയന്റെ പ്രതികരണവും കരുതലോടെയായി. ‘പഴയ വിധിക്കു സ്റ്റേയില്ല’ എന്ന യുവതീപ്രവേശ വാദികളുടെ ‘പോയിന്റി’ൽ മുഖ്യമന്ത്രി പിടിച്ചില്ല. ‘യുവതികളെത്തിയാലോ’ എന്ന ചോദ്യത്തിനു പലരും പ്രതീക്ഷിച്ച ഉത്തരവും അദ്ദേഹത്തിൽ നിന്നുണ്ടായില്ല. ഇടതുമുന്നണിയുടെ അടിത്തറ തന്നെ കുലുക്കിയ വിശ്വാസവികാര വേലിയേറ്റം പാർട്ടിയിൽ സൃഷ്ടിച്ച അനുരണനങ്ങൾ മുഖ്യമന്ത്രി കണക്കിലെടുത്തിരിക്കുന്നുവെന്നു വ്യക്തം.</p>
      <p>പഴയ വിധി സ്റ്റേ ചെയ്തില്ല എന്നു ചൂണ്ടിക്കാട്ടി സിപിഎമ്മിനു തങ്ങളുടെ രാഷ്ട്രീയ നിലപാട് സുപ്രീം കോടതി തള്ളിക്കളഞ്ഞില്ലെന്നു വിശ്വസിക്കാം. വിധി പുനഃപരിശോധിക്കണമെന്ന ആവശ്യം കോടതി അംഗീകരിച്ചെന്നു കോൺഗ്രസിനു കരുതാം. ആദ്യ വിധിക്കെതിരെ ഉയർന്ന വികാരം കൂടി സുപ്രീം കോടതി കണക്കിലെടുത്തെന്നു ബിജെപിക്കും അവകാശപ്പെടാം. നിയമനിർമാണം എന്ന ആവശ്യം ഉടൻ ആരും ഉയർത്തില്ലെന്നും കേന്ദ്രം ഭരിക്കുന്ന ബിജെപിക്കു പ്രതീക്ഷിക്കാം. ശബരിമലയുടെ പേരിൽ പോർവിളി മുഴക്കിനിന്ന എസ്എൻഡിപിയും എൻഎസ്എസും ഏറെക്കുറെ സമാന പ്രതികരണങ്ങൾക്കാണു മുതിർന്നത്.</p>
      <p>
        <b>ആശയക്കുഴപ്പം പരിഹരിക്കുക സർക്കാരിന്റെ വെല്ലുവിളി</b>
      </p>
      <p>മുൻ വിധിയെ അനുകൂലിക്കുന്നവരും എതിർക്കുന്നവരും പുതിയ വിധിയെ സ്വാഗതം ചെയ്തു നടത്തുന്ന വ്യത്യസ്ത വ്യാഖ്യാനങ്ങൾ സൃഷ്ടിക്കുന്ന ആശയക്കുഴപ്പം പരിഹരിക്കുക എന്നതാണ് ഇനി സർക്കാരിന്റെ വെല്ലുവിളി. നിയമജ്ഞർ തന്നെ ഇക്കാര്യത്തിൽ പല തട്ടിലാണ്. അഞ്ചംഗ ബെഞ്ചിൽ മൂന്നു പേരുടെ ഭൂരിപക്ഷ വിധിയാണ് ഉണ്ടായിരിക്കുന്നതെങ്കിലും ആ ഭൂരിപക്ഷം ഉപയോഗിച്ചു പഴയ വിധി അപ്പാടെ പുനഃപരിശോധിക്കാനുള്ള തീരുമാനമുണ്ടായിട്ടില്ല. മണ്ഡലകാല തീർഥാടനം തുടങ്ങാനിരിക്കെ നിയമോപദേശം വാങ്ങി അക്കാര്യത്തിൽ വ്യക്തത വരുത്തുമെന്നാണു മുഖ്യമന്ത്രി അറിയിച്ചിരിക്കുന്നത്. പ്രശ്നങ്ങളുണ്ടാക്കാതെ സ്ഥിതിഗതികൾ കൈകാര്യം ചെയ്യുക എന്ന രാഷ്ട്രീയ സന്ദേശം തന്നെയായിരിക്കും പൊലീസിനും സർക്കാർ നൽകുക.</p>
      <p><b>English Summary</b>: Sabarimala women entry review petition supreme court verdict</p>
    </article>
  </body>
</html>