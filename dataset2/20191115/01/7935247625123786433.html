<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/numan-kurtulmus-milletvekillerine-hangi-mesajlari-verdi-15581yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T01:00:00+00:00"/>
    <meta property="og:title" content="Numan Kurtulmuş, milletvekillerine hangi mesajları verdi?"/>
    <meta property="og:description" content="Cumhurbaşkanı Erdoğan, Trump ile görüşmek için ABD'ye giderken Genel Başkan Yardımcısı Numan Kurtulmuş'u arayarak “Numan..."/>
  </head>
  <body>
    <article>
      <h1>Numan Kurtulmuş, milletvekillerine hangi mesajları verdi?</h1>
      <address><time datetime="2019-11-15T01:00:00+00:00">15 Nov 2019, 01:00</time> by <a rel="author">Mustafa Özdal</a></address>
      <p><b>Cumhurbaşkanı Erdoğan,</b> <b>Trump</b> ile görüşmek için <b>ABD</b>'ye giderken <b>Genel Başkan Yardımcısı Numan Kurtulmuş</b>'u arayarak “<b>Numan Bey, bu hafta grup toplantımızı yapamadık. Arkadaşları toplayıp, istişare toplantısı yapın”</b> diyor.</p>
      <p>Kurtulmuş, Erdoğan'ın talimatı üzerine derhal milletvekillerini genel merkezde topluyor.</p>
      <p>Peki basına kapalı toplantıda Kurtulmuş, milletvekillerine hangi mesajları veriyor?</p>
      <p>Toplantıdan sızan bilgiler:</p>
      <figure>
        <img src="https://www.olay.com.tr/d/other/ozdal1-183.jpg"/>
      </figure>
      <p>-Biliyorsunuz Cumhurbaşkanımız, Birleşmiş Milletler Genel Kurulu'nda, Türkiye'nin <b>bağımsız dış politikasını </b>içeren çok önemli bir konuşma yaptı. Artık Türkiye, dünyaya kendisini kabul ettirmiş güçlü bir ülke.</p>
      <p>-Türkiye; <b>ABD</b> ile de, <b>Rusya</b> ile de <b>AB </b>ülkeleriyle de ilişkilerini yürütüyor. Ancak Cumhurbaşkanımız bu ülkelerin hiçbirine farklı şeyler söylemiyor. Yani tüm ülkelere <b>Türkiye'nin tezlerini</b> anlatıyor.</p>
      <p>-Cumhurbaşkanımız içte ve dışta bu kadar güçlü mesajlar verirken, milletvekilleri olarak sizin de aynı doğrultuda hareket etmenizi istiyoruz.</p>
      <p>-Biraz daha <b>çalışmanızı, </b>biraz daha <b>sahada </b>olmanızı bekliyoruz. Halkla daha fazla iç içe olun, seçmenle daha çok temas kurun.</p>
      <p>-Ankara'da eğer bir komisyon toplantınız yoksa veya genel kurulda bulunmanız gerekmiyorsa, <b>mutlaka seçim bölgenizde olun. </b>Hafta sonu seçim bölgesinde olmayan arkadaşlarımız var. <b>(Kurtulmuş'un bu sözleri, Ankara'ya uzak mesafede olan Doğu ve Güneydoğu milletvekillerine söylediği öne sürülüyor.</b>)</p>
      <p>-Teşkilatlara daha fazla ağırlık verin. Onlarla daha fazla mesai harcayın.</p>
      <p>-Geçmiş yıllarda aktif olan arkadaşlarla mutlaka görüşün, toplantılara davet edin, parti çalışmalarının içine katın.</p>
      <p>-Yıllar içinde <b>küskünler </b>oluştu. Bu arkadaşları yeniden kazanmamız lazım. Arkadaşları kazanmak için onlarla yoğun bir şekilde temas edin.</p>
      <p>-Kongreler yaklaşıyor. Adaylar onun bunun  değil, <b>milletin adamı </b>olacak  kişilerden seçilecek. Partide <b>ahbap-çavuş</b> ilişkileriyle öne çıkan isimler değil,<b> millet için çalışacak güvenilir isimler seçilecek.</b></p>
      <p>-Yeni kurulacak partilerle ilgilenmeyin. Onlar ne yaparsa yapsınlar, biz işimize bakalım. Çünkü AK Parti, seçmenlerin <b>yüzde 65'inin</b> en az bir kere oyunu almış bir partidir. Demek ki böyle bir potansiyelimiz var. Bu gerçeği göz önünde bulundurarak <b>daha fazla çalışmalısınız.</b></p>
      <p> </p>
      <p>
        <b>Cumhurbaşkanı, en az yüzde 50 oy istiyor</b>
      </p>
      <p> </p>
      <p>Cumhurbaşkanı Erdoğan'ın ABD'ye uçarken vekili Numan Kurtulmuş'a milletvekillerini toplamasını istemesi siyasetin olağan akışıyla açıklanacak bir durum.</p>
      <p>Ancak Cumhurbaşkanı, ABD dönüşünde milletvekilerine mesajlarını bizzat kendisi de aktarabilirdi.</p>
      <p>Nitekim her ne kadar Kurtulmuş'un ağzından çıksa da, mesajların asıl sahibi Erdoğan'dan başkası değil.</p>
      <p>Peki Cumhurbaşkanı neden Kurtulmuş'a milletvekilleriyle toplantı talimatını verdi?</p>
      <p>Bilgiyle, tahminlerimi harmanlayarak bu durumun nedenlerini paylaşayım.</p>
      <p>Cumhurbaşkanı, mesajlarını Kurtulmuş aracılığıyla milletvekillerine aktardı, çünkü konunun <b>aciliyeti</b> olduğunu düşünüyor.</p>
      <p>Öyle ki AK Parti'nin eski günlerine geri dönmesi için Cumhurbaşkanı'nın kaybedecek bir günü dahi yok.</p>
      <p>Milletvekillerine verilen talimatların tümü, başka hiçbir siyasi partinin desteğine ihtiyaç olmaksızın AK Parti'nin geçmiş yıllarda olduğu gibi</p>
      <p><b>çok güçlü </b>olmasını amaçlıyor.</p>
      <p>Her ne kadar milletvekillerine yeni kurulacak partileri muhatap almayın deniliyorsa da, yeni partiler AK Parti'nin oylarını  bir miktar zayıflatabilir.</p>
      <p>
        <b>Bu nedenle Cumhurbaşkanı Erdoğan, işi çok ama çok sıkı tutmaya kararlı.</b>
      </p>
      <p> </p>
      <p>
        <b>Vekiller ne diyor?</b>
      </p>
      <p> </p>
      <figure>
        <img src="https://www.olay.com.tr/d/other/ozdal2-236.jpg"/>
      </figure>
      <p>AK Parti Genel Başkanvekili Numan Kurtulmuş'un milletvekillerine yönelik mesajlarına milletvekilleri ne diyor?</p>
      <p>Toplantıda söz alan milletvekilleri olmuş ve görüşlerini açıklamışlar.</p>
      <p>Ancak milletvekillerinin, özellikle hafta sonlarını seçim bölgelerinde geçirmeleri talimatını pek üzerlerine almamışlar.</p>
      <p>Çünkü vekiller, zaten seçim bölgelerine vakit ayırdıklarını düşünüyorlar.</p>
      <p> </p>
      <p>
        <b>Bir kentsel dönüşüm mağdurunun isyanı</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-203.jpg"/>
      </figure>
      <p>
        <b>Kükürtlü Mahallesi'nde</b>
      </p>
      <p> yaşayan <b>Nida Korkmaz</b> isimli bir okuyucudan ileti aldım.</p>
      <p>Korkmaz, kendisini bir kentsel dönüşüm mağduru olarak tanımlıyor.</p>
      <p>Tabii sadece Nida Korkmaz değil, kendisiyle birlikte 80 kişinin de mağdur olduğunu söylüyor.</p>
      <p>Kentsel dönüşüm için evlerini yıkmışlar daha sonra planlar mahkeme tarafından durdurulmuş.</p>
      <p>Ve bu 20 hane ortada kalmış.</p>
      <p>Mağdur okuyucunun isyanı:</p>
      <p>“Kükürtlü Mahallesi 3877 ada, 4 parselde bulunan 20 haneli binamız, Nisan 2016'da, riskli yapı kapsamında yıkıldı. Binamızın kentsel dönüşüm statüsünde yeniden inşa edilmesi için uğraşıyoruz. Ancak Osmangazi Belediyesi, Kükürtlü Mahallesi ile ilgili toplu plan yaptığını belirtti. 2 yıl bu planın oylanmasını bekledik. Plan onaylandı. Belediye yetkilileri de, inşaatı artık yapabileceğimizi söylediler bize. Ekonomik sıkıntı yaşayan inşaat sektöründe, binamızı yapacak firma bulmak için uğraştık ve bulduk. Hatta üstüne para vermeyi de kabul ederek müteahhitle anlaştık. Yeni plana göre yola terklerimizi yaptık ama ruhsat başvurusu için mimari projeyi belediyenin ilgili birimine verdiğimizde, <b>planın mahkeme tarafından durdurulduğunu öğrendik. </b>Zaten yeni planlara rağmen inşaat firmaları, para kazanamadıklarını gerekçe göstererek kentsel dönüşüm işini almak istemiyorlar. Biz de üstüne para vermemize rağmen dönüşüm yine olmadı.<b> 2,5 yıldır kiradayız, sakinlerimizin çoğu da emekli ve yaşlı insanlar. Ekonomik zorluklarla boğuşuyoruz ve mağduruz.</b> Başvurmadığımız yer kalmadı ama kimse bizim durumumuzu düzeltmek için yardımcı olmadı. Soruyoruz, mağduriyetimizi kim giderecek? Çevre ve Şehircilik Bakanı Bursa'ya geldiğinde kentsel dönüşüm mağdurlarının sorunlarını giderecekmiş. Sizden, 20 parselde yaşayan 80 kişi adına, sesinizi duyurmanızı rica ediyoruz.”</p>
    </article>
  </body>
</html>