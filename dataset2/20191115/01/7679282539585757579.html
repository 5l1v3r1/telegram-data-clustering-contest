<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-took-lessons-from-maharashtra-haryana-elections-will-campaign-this-way-in-jharkhand-elections-2850043.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T01:48:09+00:00"/>
    <meta property="og:title" content="कांग्रेस ने महाराष्ट्र-हरियाणा से लिया सबक, झारखंड चुनाव में ऐसे करेगी प्रचार"/>
    <meta property="og:description" content="महाराष्ट्र और हरियाणा विधानसभा चुनावों से सबक लेते हुए कांग्रेस झारखंड विधानसभा चुनाव में आक्रामक तरीके से प्रचार करेगी। पार्टी ने इस चुनाव के लिए स्टार प्रचारकों की सूची जारी कर दी है। इसमें..."/>
  </head>
  <body>
    <article>
      <h1>कांग्रेस ने महाराष्ट्र-हरियाणा से लिया सबक, झारखंड चुनाव में ऐसे करेगी प्रचार</h1>
      <address><time datetime="2019-11-15T01:48:09+00:00">15 Nov 2019, 01:48</time> by <a rel="author">नई दिल्ली, विशेष संवाददाता</a></address>
      <p>महाराष्ट्र और हरियाणा विधानसभा चुनावों से सबक लेते हुए कांग्रेस झारखंड विधानसभा चुनाव में आक्रामक तरीके से प्रचार करेगी। पार्टी ने इस चुनाव के लिए स्टार प्रचारकों की सूची जारी कर दी है। इसमें कांग्रेस की अंतरिम अध्यक्ष सोनिया गांधी, पूर्व प्रधानमंत्री मनमोहन सिंह और राहुल गांधी सहित पार्टी के कई बड़े नेता शामिल हैं। हालांकि, सूची में पार्टी महासचिव प्रियंका गांधी वाड्रा का नाम नहीं है।</p>
      <p>हरियाणा और महाराष्ट्र विधानसभा चुनाव में नतीजे कांग्रेस की उम्मीद से बेहतर रहे थे। पार्टी ने इन दोनों प्रदेशों में आक्रामक तरीके से चुनाव प्रचार किया होता तो प्रदर्शन और अच्छा हो सकता था। इससे सबक लेते हुए कांग्रेस झारखंड चुनाव के प्रचार में कोई कोर-कसर बाकी नहीं छोड़ना चाहती है। हरियाणा में राहुल गांधी ने दो और महाराष्ट्र में पांच रैलियां की थीं। जबकि, पूर्व प्रधानमंत्री मनमोहन सिंह ने महाराष्ट्र में प्रचार किया था।</p>
      <p>झारखंड विधानसभा चुनाव के लिए कांग्रेस के अन्य स्टार प्रचारकों में गुलाम नबी आजाद, आरपीएन सिंह, ज्योतिरादित्य सिंधिया, मुकुल वासनिक, सुबोधकांत सहाय, सुष्मिता देव, जितिन प्रसाद, तारिक अनवर,जयवीर शेरगिल और निखिल कुमार के नाम शामिल हैं। राजस्थान के मुख्यमंत्री अशोक गहलोत और छत्तीसगढ़ के मुख्यमंत्री भूपेश बघेल भी चुनाव प्रचार में हिस्सा लेंगे। कांग्रेस राज्य में झारखंड मुक्ति मोर्चा और राजद के साथ मिलकर चुनाव लड़ रही है।</p>
      <p>
        <b>ये भी पढ़ें: <a href="https://www.livehindustan.com/jharkhand/story-jharkhand-assembly-elections-2019-bjp-convince-ajsu-for-alliance-gave-more-seats-than-before-2847447.html">झारखंड विधानसभा चुनाव 2019: भाजपा ने आजसू को साधा, दीं पहले से ज्यादा सीटें</a></b>
      </p>
    </article>
  </body>
</html>