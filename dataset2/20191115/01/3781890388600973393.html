<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741191"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T01:00:00+00:00"/>
    <meta property="og:title" content="'ลูกหมาก'เสีย จุดเล็กๆสุดน่ารำคาญ!"/>
    <meta property="og:description" content="สังเกตอาการ 'ลูกหมากเสีย' ปัญหาเจ้าประจำเมื่อรถเจอหลุม-เนิน แม้เป็นเรื่องเล็กน้อย แต่น่ารำคาญและสำคัญกว่าที่คิด!"/>
  </head>
  <body>
    <article>
      <h1>'ลูกหมาก'เสีย จุดเล็กๆสุดน่ารำคาญ!</h1>
      <address>
        <time datetime="2019-11-15T01:00:00+00:00">15 Nov 2019, 01:00</time>
      </address>
      <p>
        <b>สังเกตอาการ "ลูกหมากเสีย" ปัญหาเจ้าประจำเมื่อรถเจอหลุม-เนิน แม้เป็นเรื่องเล็กน้อย แต่น่ารำคาญและสำคัญกว่าที่คิด!</b>
      </p>
      <p>หลายๆ ท่านคงเคยหงุดหงิดรำคาญเมื่อเวลาขับเจอหลุม หรือเนินเล็กๆ แล้วมีเสียงดังกุกๆ ที่ล้อหน้า หรือเวลาขับรถเจอรอยต่อถนน รู้สึกว่าหน้ารถไวมากแฉลบซ้าย-ขวา รวมไปถึงระยะฟรีพวงมาลัยที่กว้างขึ้น จนควบคุมรถได้ยาก อาการเหล่านี้จะเกิดขึ้นเมื่อระบบช่วงล่างเริ่มชำรุดเสียหาย โดยต้นตอของปัญหาหลักๆ มักเกิดขึ้นจาก โช๊คอัพ ลูกหมากและบู๊ชช่วงล่าง แต่ในวันนี้ขอโฟกัสไปที่ลูกหมากก่อน เพราะ 80 % ของอาการที่กล่าวมาข้างต้นเกิดจากลูกหมาก และหากไม่สนใจปล่อยทิ้งไว้จนลูกหมากหลุด จะส่งผลให้รถเสียการควบคุมจนเกิดเหตุสลดขึ้นได้<br/><br/><i><b>"ลูกหมาก( Ball Joint )"</b></i> มีหน้าที่เป็นจุดหมุนและข้อต่อระหว่างชิ้นส่วนช่วงล่างรวมทั้งต้องรับแรง ทั้งในระบบบังคับเลี้ยวและระบบกันสะเทือน<br/><br/><b>ชนิดของลูกหมาก</b><br/><br/><i><b>-ลูกหมากปีกนก</b></i> จะถูกยึดไว้กับปีกนกทั้งบนและล่าง ในช่วงล่างระบบกันสะเทือนอิสระแบบเมคเฟอร์สันสตรัท โดยอีกด้านหนึ่งจะยึดติดกับชุดคอม้าดุมล้อ เพื่อรับแรงกระแทกมาจากล้อ<br/><b><i>-ลูกหมากคันชัก</i></b> หรือลูกหมากปลายแร็ค ด้านหนึ่งจะยึดติดกับชุดคอม้า ขณะที่อีกข้างยึดติดกับลูกหมากแร็คเพื่อทำหน้าที่รับกำลังที่ถ่ายทอดจากแร็คพวงมาลัยในการควบคุมการบังคับเลี้ยว และยัง ช่วยซับแรงกระแทกขณะวิ่งและเข้าโค้ง<br/><i><b>-ลูกหมากแร็ค หรือไม้ตีกลอง</b></i> จะยึดติดอยู่กับแกนแร็คพวงมาลัย ทำหน้าที่ถ่ายถอดแรงจากพวงมาลัย เพื่อบังคับล้อ -ลูกหมากกันโคลง เป็นจุดหมุนในการรับแรงรับแรงกระแทก เพื่อยึดเหล็กกันโคลงให้นิ่งและคงที่เพื่อความนุ่มนวลในการขับขี่<br/><br/><b>เทคนิคควรรู้</b><br/><br/><b>ลางบอกเหตุลูกหมากชำรุด</b><br/><br/><i><b>-ลูกหมากปีกนก</b></i> ชำรุดเสียหายเกิดเสียงในช่วงที่ขับรถความเร็วต่ำในถนนขุขระจะมีเสียง ดังกึกๆ กุกๆ หน้ารถจะไวแถมยังควบคุมรถได้ยากด้วย<br/><i><b>-ลูกหมากคันชัก</b></i> เสียหายส่งผลให้ระยะฟรีพวงมาลัยกว้างขึ้นหน้ารถไว เวลาขับเจอหลุม หรือเนินเล็กๆ แล้วมีเสียงดังกุกๆ<br/><b><i>-ลูกหมากแร็ค</i></b> ถ้ามีอาการหลวมจะรู้สึกได้ว่าการเลี้ยวจะมีระยะมากขึ้นควบคุมรถได้ยากขึ้น<br/><b><i>-ลูกหมากกันโคลง</i></b> ถ้าเสียหายจะเกิดเสียงดังในเวลารถตกหลุมและเข้าโค้ง อย่าลืมนะครับหมั่นตรวจสอบ ลูกหมากและยางกันฝุ่นอยู่เสมอจะได้ไม่ต้องมา ละเหี่ยใจเมื่อลูกหมากชำรุดเสียเสียหายระหว่างทาง...<br/>.............................<br/>คอลัมน์ : <mark><b>รู้ก่อนเหยียบ </b></mark><br/>โดย <b>"ช่างเอก"</b><br/>ติดต่อสอบถามข้อมูลโดยตรงที่ changaek_106@hotmail.com</p>
    </article>
  </body>
</html>