<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684275/vouliazoun-ta-nisia-tou-voreiou-aigaiou-synolika-2152-prosfyges-k"/>
    <meta property="og:site_name" content="enikos.gr"/>
    <meta property="article:published_time" content="2019-11-15T04:23:00+00:00"/>
    <meta property="og:title" content="&quot;Βουλιάζουν&quot; τα νησιά του βορείου Αιγαίου: Συνολικά 2.152 πρόσφυγες και μετανάστες έφθασαν από την 1η Νοεμβρίου"/>
    <meta property="og:description" content="Συνολικά 2.152 πρόσφυγες και μετανάστες έφτασαν στα νησιά του βορείου Αιγαίου στο διάστημα από την 1η Νοεμβρίου μέχρι σήμερα, 15 Νοεμβρίου..."/>
  </head>
  <body>
    <article>
      <h1>"Βουλιάζουν" τα νησιά του βορείου Αιγαίου: Συνολικά 2.152 πρόσφυγες και μετανάστες έφθασαν από την 1η Νοεμβρίου</h1>
      <address>
        <time datetime="2019-11-15T04:23:00+00:00">15 Nov 2019, 04:23</time>
      </address>
      <p>Συνολικά 2.152 <a href="http://www.enikos.gr/society/684154/ston-peiraia-eftasan-347-prosfyges-kai-metanastes-apo-mytilini-ka">πρόσφυγες και μετανάστες</a> έφτασαν στα νησιά του βορείου Αιγαίου στο διάστημα από την 1η Νοεμβρίου μέχρι σήμερα, 15 Νοεμβρίου, σύμφωνα με τα στοιχεία της Γενικής Αστυνομικής Διεύθυνσης βορείου Αιγαίου. Από αυτούς, οι 1.425 αποβιβάστηκαν σε ακτές της Λέσβου, οι 241 στη Χίο και οι 486 στη Σάμο.</p>
      <p>Από τις 12 τα μεσάνυχτα ως τις 12 το μεσημέρι χθες δηλαδή, τις τελευταίες 12 ώρες, στη Λέσβο έφθασαν 70 άτομα, στη Χίο 40 και στη Σάμο 42.</p>
      <p>
        <b>Συζήτηση στο Ευρωκοινοβούλιο για την κατάσταση των hotspots στα ελληνικά νησιά</b>
      </p>
      <p>H κατάσταση στα <a href="http://www.enikos.gr/society/683487/pano-apo-15000-prosfyges-kai-metanastes-sti-moria-synechizetai-to">hotspots στα ελληνικά νησιά και ειδικά στη Μόρια</a>, αποτέλεσε αντικείμενο συζήτησης στην Ολομέλεια του Ευρωκοινοβουλίου, σήμερα στις Βρυξέλλες, με τη συμμετοχή εκ μέρους της Φινλανδική Προεδρίας της υπουργού Ευρωπαϊκών θεμάτων, Τίτι Τουπουράινεν, και του αρμόδιου επιτρόπου για τη Μετανάστευση, Δημήτρη Αβραμόπουλου.</p>
      <p>Στην εναρκτήρια ομιλία της, η Φινλανδή υπουργός έκανε λόγο για «δύσκολη κατάσταση», αναφέροντας συγκεκριμένα νούμερα αφίξεων. Σημείωσε, επίσης, ότι είναι αναγκαίο «να αναληφθεί κατεπείγουσα δράση» για την αποσυμφόρηση των νησιών, την επιτάχυνση των διαδικασιών ασύλου και την καλύτερη φύλαξη των συνόρων. Επίσης, τόνισε την ανάγκη να υπάρξουν περισσότεροι ανθρώπινοι πόροι και να ενισχυθούν οι επιστροφές.</p>
      <p>Ο κ. Αβραμόπουλος περιέγραψε και αυτός την κατάσταση στα ελληνικά νησιά σε συνέχεια των αυξημένων αφίξεων, υπογραμμίζοντας ότι η Ευρωπαϊκή Επιτροπή βρίσκεται σε επαφή με τις ελληνικές αρχές και παρέχει υποστήριξη για τη βελτίωση των συνθηκών. Αναφέρθηκε στην οικονομική βοήθεια που έχει λάβει η Ελλάδα, αλλά και στις προσπάθειες της νέας κυβέρνησης να αντιμετωπίσει την κατάσταση με την ψήφιση του νέου νομοσχεδίου για το άσυλο. Όπως είπε, η Επιτροπή θα αξιολογήσει το νέο νομοσχέδιο και το κατά πόσο αντικατοπτρίζει το ευρωπαϊκό κεκτημένο. Επιπλέον, επανέλαβε την έκκληση του υπουργού Εσωτερικών της Ελλάδας στους ομολόγους του να αναλάβουν ένα μέρος της ευθύνης για τους ασυνόδευτους ανήλικους που έχουν εγκλωβιστεί στην Ελλάδα και τόνισε την ανάγκη να αυξηθούν σημαντικά οι επιστροφές μεταναστών που δεν έχουν δικαίωμα ασύλου.</p>
      <p>Οι ευρωβουλευτές που πήραν το λόγο τόνισαν ότι αυτός είναι ο τέταρτος κατά σειρά χειμώνας που θα βρει χιλιάδες αιτούντες άσυλο σε απαράδεκτες συνθήκες διαβίωσης σε ευρωπαϊκό έδαφος. Οι περισσότεροι εξ αυτών περιέγραψαν τις συνθήκες σε μέρη, όπως ο καταυλισμός της Μόριας, ως «εκρηκτικές» και «ντροπιαστικές», ενώ παρότρυναν τις αρχές της Ελλάδας να επισπεύσουν τη μετεγκατάσταση των αιτούντων άσυλο στην ηπειρωτική Ελλάδα, δίνοντας προτεραιότητα στους πιο ευάλωτους ανθρώπους.</p>
      <p>Τονίστηκε, επίσης, η έλλειψη αλληλεγγύης από τα κράτη της ΕΕ προς την Ελλάδα. Κάποιοι ευρωβουλευτές κατηγόρησαν το Συμβούλιο της ΕΕ για την αδυναμία επίτευξης συμφωνίας για μια νέα κοινή ευρωπαϊκή νομοθεσία για το άσυλο, η οποία θα συνέβαλε στην ελάφρυνση του βάρους που έχει επωμιστεί η Ελλάδα.</p>
      <p>Παρεμβάσεις έκαναν και Έλληνες ευρωβουλευτές. Από τη ΝΔ, η Ελίζα Βόζενμπεργκ περιέγραψε τα βήματα που έχει κάνει η νέα κυβέρνηση, ενώ υπογράμμισε πως η Ελλάδα έχει αφεθεί μόνη της να αντιμετωπίσει τις συνεχείς ροές. Σημείωσε, δε, ότι δεν ζητάει «χάρες» αλλά «ίση και δίκαιη μεταχείριση» στη βάση της «αλληλεγγύης και του κράτους δικαίου».</p>
      <p>«Ντροπή για την Ευρώπη», χαρακτήρισε την κατάσταση στη Μόρια και τη Σάμο ο ευρωβουλευτής του ΣΥΡΙΖΑ, Δημήτρης Παπαδημούλης, υπογραμμίζοντας ότι «ο μεγάλος ένοχος γι' αυτό είναι το Συμβούλιο και οι κυβερνήσεις που άφησαν την Ελλάδα, την Ιταλία και την Ισπανία, αβοήθητες».</p>
      <p>Τις ευθύνες της ΕΕ και των ελληνικών κυβερνήσεων κατήγγειλε ο ευρωβουλευτής του ΚΚΕ, Λευτέρης Νικολάου-Αλαβάνος.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/684154/ston-peiraia-eftasan-347-prosfyges-kai-metanastes-apo-mytilini-ka%0A%20%20%20%20%0A"/>
        <a href="http://www.enikos.gr/society/684063/synelifthi-ypallilos-dimosias-ypiresias-tis-lesvou-gia-fakelaki%0A%20%20%20%20%0A"/>
        <a href="http://www.enikos.gr/society/684070/paremvasi-ieronymou-gia-to-prosfygiko-i-tourkia-ekviazei-tin-ella%0A%20%20%20%20%0A"/>
        <a href="http://www.enikos.gr/society/683993/ston-eisangelea-prosfevgei-i-ypiresia-asylou-meta-tis-katangelies%0A%20%20%20%20%0A"/>
        <a href="http://www.enikos.gr/society/684005/anastatosi-sti-veroia-prionisan-kolones-tis-dei-gia-na-kopsoun-to%0A%20%20%20%20%0A"/>
        <a href="http://www.enikos.gr/society/684020/monastiria-stin-ileia-tha-ginoun-domes-filoxenias-prosfygon%0A%20%20%20%20%0A"/>
        <a href="http://www.enikos.gr/society/684011/evropaiko-elegktiko-synedrio-i-ee-den-diacheiristike-me-apotelesm%0A%20%20%20%20%0A"/>
        <a href="http://www.enikos.gr/society/683682/ston-peiraia-eftasan-367-prosfyges-kai-metanastes-apo-ti-mytilini%0A%20%20%20%20%0A"/>
        <a href="http://www.enikos.gr/society/683604/nekros-se-trochaio-sti-lesvo-to-aftokinito-epese-pano-se-toichio-%0A%20%20%20%20%0A"/>
      </related>
    </article>
  </body>
</html>