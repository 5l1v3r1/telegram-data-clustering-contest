<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621528/%D8%A7%D8%B9%D8%AA%D8%B1%D8%A7%D9%81%D8%A7%D8%AA-%DB%B4-%D8%B3%D8%A7%D8%B1%D9%82-%D8%B4%D8%A8%E2%80%8C%D9%87%D8%A7%DB%8C-%D8%B7%D8%B1%D9%82%D8%A8%D9%87-%D8%B4%D8%A7%D9%86%D8%AF%DB%8C%D8%B2"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T04:00:00+00:00"/>
    <meta property="og:title" content="اعترافات ۴ سارق شب‌های طرقبه شاندیز"/>
    <meta property="og:description" content="جانشین فرماندهی انتظامی خراسان رضوی از متلاشی شدن باند ۴ نفره سارقان شب‌رو و کشف ۳۰ فقره سرقت خبر داد."/>
  </head>
  <body>
    <article>
      <h1>اعترافات ۴ سارق شب‌های طرقبه شاندیز</h1>
      <address>
        <time datetime="2019-11-15T04:00:00+00:00">15 Nov 2019, 04:00</time>
      </address>
      <p>
        <i>جانشین فرماندهی انتظامی خراسان رضوی از متلاشی شدن باند ۴ نفره سارقان شب‌رو و کشف ۳۰ فقره سرقت خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرتیپ ابراهیم قربانزاده گفت: در پی سرقت‌های سریالی در منطقه طرقبه شاندیز دستورات لازم برای بررسی سریع موضوع به فرماندهی انتظامی شهرستان بینالود صادر شد.</p>
      <p>جانشین فرماندهی انتظامی خراسان رضوی افزود: ماموران انتظامی بینالود بلافاصله وارد عمل شده و با استفاده از شیوه‌های هوشمندانه پلیسی و کار اطلاعاتی، به سرنخ‌هایی دست یافتند که منجر به چهره‌زنی ۲ تن از عاملان سرقت و محل نگهداری اموال مسروقه در روستای ویرانی شد.</p>
      <figure>
        <img src="https://aftabnews.ir/files/fa/news/1398/8/23/359323_458.jpg"/>
      </figure>
      <p>وی خاطرنشان کرد: پلیس با هماهنگی مقام قضایی در عملیاتی غافلگیرانه ۲ متهم موردنظر را دستگیر و در بازرسی از محل مقادیر زیادی اموال مسروقه از قبیل فرش، تلویزیون ال سی دی، انواع باند و ضبط خودرو، تعدادی ذخیر کننده دوربین و پخش دیجیتال، یخچال، آبسردکن، موتور کفکش آب، بالابر صنعتی بزرگ ساختمان، جاروبرقی و ابزار آلات نجاری کشف کرد.</p>
      <p>قربانزاده گفت: متهم ۳۵ ساله دارای سابقه کیفری و همدست او که زنی ۳۱ ساله بود و او نیز دارای سابقه کیفری بود در تحقیقات اولیه به سرقت‌های متعدد اعتراف کردند و پلیس در ادامه بررسی‌های این پرونده ۲ همدست ۳۲ و ۳۳ ساله متهمان را نیز شناسایی و دستگیر کرد.</p>
      <p>جانشین فرماندهی انتظامی خراسان رضوی بیان کرد: اعضای این باند تا کنون به ۳۰ فقره سرقت اعتراف کرده‌اند اما با توجه به میزان کشف اقلام سرقتی احتمال می‌رود تعداد سرقت‌های انجام شده توسط متهمان به حدود ۳ برابر میزان اعترافاتشان برسد.</p>
      <p>وی خاطرنشان کرد: تحقیقات پرونده با دستورات تخصصی مراجع قضایی ادامه دارد.</p>
    </article>
  </body>
</html>