<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741767"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T04:09:00+00:00"/>
    <meta property="og:title" content="อย.เตือนหนุ่มใช้'Blue M Gold' อวดอ้างสรรพคุณเกินจริง"/>
    <meta property="og:description" content="'รองเลขาธิการ' คณะกรรมการอาหารและยา ออกโรงเตือนประชาชนอย่างหลงเชื่อใช้ผลิตภัณฑ์เสริมอาหาร Blue M Gold ยันไม่มีคุณสมบัติ เพิ่มขนาดอวัยวะเพศชาย และปลุกอารมณ์ทางเพศ ตามที่อวดอ้าง"/>
  </head>
  <body>
    <article>
      <h1>อย.เตือนหนุ่มใช้'Blue M Gold' อวดอ้างสรรพคุณเกินจริง</h1>
      <address>
        <time datetime="2019-11-15T04:09:00+00:00">15 Nov 2019, 04:09</time>
      </address>
      <p>
        <b>"รองเลขาธิการ" คณะกรรมการอาหารและยา ออกโรงเตือนประชาชนอย่างหลงเชื่อใช้ผลิตภัณฑ์เสริมอาหาร Blue M Gold ยันไม่มีคุณสมบัติ เพิ่มขนาดอวัยวะเพศชาย และปลุกอารมณ์ทางเพศ ตามที่อวดอ้าง</b>
      </p>
      <p>เมื่อวันที่ 15 พ.ย. นพ. พูลลาภ ฉันทวิจิตรวงศ์ รองเลขาธิการคณะกรรมการอาหารและยา เปิดเผยว่า สำนักงานคณะกรรมการอาหารและยา (อย.) พบการโฆษณา<b>ผลิตภัณฑ์เสริมอาหาร Blue M Gold </b>ผ่านทางเว็บไซต์ และสื่อโซเชียลมีเดีย <i>มีข้อความโฆษณาชวนเชื่อสามารถเพิ่มขนาดอวัยวะเพศชาย ปลุกอารมณ์ทางเพศ </i>ซึ่ง อย.ได้ดำเนินการตรวจสอบพบว่าผลิตภัณฑ์ดังกล่าวได้รับอนุญาตโดยใช้ชื่อ สารสกัดจากกระชายดำ, ซอยโปรตีน ไอโซเลต, สารสกัดใบแป๊ะก๊วย, สารสกัดจากถั่งเช่า, สารสกัดจากโสม, สารสกัดจากเห็ดหลินจือ, สารสกัดจากหอยนางรม, ซิงก์อมิโนแอซิดคีเลต, วิตามินอี (ผลิตภัณฑ์เสริมอาหาร)  เลขสารบบอาหาร 12-2-00129-1-0253 และ<i>สถานที่ผลิตอยู่ในสถานะพักใช้ใบอนุญาต การโฆษณาดังกล่าว เป็นการโฆษณาประโยชน์สรรพคุณโดยไม่ได้รับอนุญาต ในลักษณะเสริมสมรรถภาพทางเพศ</i> ขณะนี้ <i>อย. กำลังดำเนินการเกี่ยวกับการโฆษณาฝ่าฝืนกฎหมาย จึงขอเตือนผู้บริโภคเพศชายที่ต้องการเสริมสมรรถภาพทางเพศ ด้วยการรับประทานผลิตภัณฑ์เสริมอาหาร อย่าหลงเชื่อโฆษณาเกินจริงดังกล่าว</i><br/><br/>ทั้งนี้ <b>ผลิตภัณฑ์เสริมอาหาร ไม่มีคุณสมบัติช่วยเสริมเรื่องทางเพศ ขอให้ผู้บริโภคใช้วิจารณญาณพิจารณาก่อนซื้อ </b>ที่ผ่านมา อย.พบว่าผลิตภัณฑ์เสริมอาหารที่โฆษณาโอ้อวดสรรพคุณในการเสริมสมรรถภาพทางเพศ มักลักลอบใส่ยาที่ใช้รักษาอาการหย่อนสมรรถภาพทางเพศ <b>"ซิลเดนาฟิล" </b>ซึ่งจัดเป็นยาควบคุมพิเศษ ต้องใช้ภายใต้การดูแลของแพทย์ <i>ผลข้างเคียงที่พบบ่อยคือ ปวดศีรษะ มึนงง หน้าแดง โดยเฉพาะผู้ป่วยโรคหลอดเลือดหัวใจตีบที่กินยากลุ่มไนเตรตอยู่ อาจส่งผลให้ความดันโลหิตตกจนถึงขั้นมีภาวะช็อกและเสียชีวิตได้</i> ขอให้ผู้บริโภคระมัดระวัง อย่าหลงเชื่อโฆษณา โอ้อวดสรรพคุณเกินจริง เพราะอาจได้รับผลข้างเคียงที่เป็นอันตราย หากพบผลิตภัณฑ์ต้องสงสัยหรือที่คิดว่า  จะเป็นอันตราย สามารถแจ้งร้องเรียนได้ที่สายด่วน อย. 1556 หรือ E-mail:1556@fda.moph.go.th หรือ Oryor Smart Application หรือสำนักงานสาธารณสุขจังหวัดทั่วประเทศ<br/><br/>รองเลขาธิการฯ กล่าวในตอนท้ายว่า สำหรับผู้ประกอบการ การโฆษณาโดยไม่ขออนุญาต หรือการโฆษณาที่อวดอ้างสรรพคุณเกินจริงทางสื่อต่าง ๆ ถือเป็นความผิด โดยการโฆษณาคุณประโยชน์ คุณภาพ หรือสรรพคุณของอาหารโดยไม่ได้รับอนุญาต มีโทษปรับไม่เกิน 5,000 บาท หรือถ้าพิสูจน์ได้ว่าเป็นการโฆษณาสรรพคุณโอ้อวดเกินจริง หรือหลอกลวงให้เกิดความหลงเชื่อโดยไม่สมควร จะมีโทษจำคุกไม่เกิน 3 ปี หรือปรับไม่เกิน 30,000 บาท หรือทั้งจำทั้งปรับ.</p>
    </article>
  </body>
</html>