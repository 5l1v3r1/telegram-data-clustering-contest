<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/lovbruddene-pa-andenes-er-alvorlige/71819410"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T04:45:38+00:00"/>
    <meta property="og:title" content="- Lovbruddene på Andenes er alvorlige"/>
    <meta property="og:description" content="- Når vi velger å gi en bot til Andenes Fiskemottak, er det fordi lovbruddene er alvorlige og grove, sier regiondirektør i Arbeidstilsynet, Vigdis Johnsen."/>
  </head>
  <body>
    <article>
      <h1>- Lovbruddene på Andenes er alvorlige</h1>
      <h2>- Når vi velger å gi en bot til Andenes Fiskemottak, er det fordi lovbruddene er alvorlige og grove, sier regiondirektør i Arbeidstilsynet, Vigdis Johnsen.</h2>
      <address><time datetime="2019-11-15T04:45:38+00:00">15 Nov 2019, 04:45</time> by <a rel="author">Einar Haakaas</a></address>
      <p>Dagbladet skrev tirsdag om <a href="https://www.dagbladet.no/nyheter/ned-mot-60-kroner-i-timen-og-opp-til-32-timers-arbeidsdag/71805347">graverende arbeidsforhold ved Andenes Fiskemottak</a>, med lav lønn og lange arbeidsdager. Fiskebruket har fått varsel om bot etter lovbruddene. Både Andenes Fiskemottak og det innleide selskapet Skodita har bestridt Arbeidstilsynets konklusjoner.</p>
      <p>Regiondirektøren understreker at det ikke er så ofte de møter så lav lønn som de fant ved dette fiskebruket, men de har sett det også innen bygg og transport.</p>
      <figure>
        <img src="https://dbstatic.no/71819694.jpg?imageId=71819694&amp;x=8.6075949367089&amp;y=9.8567818028644&amp;cropw=81.392405063291&amp;croph=32.518955349621&amp;width=322&amp;height=194"/>
        <figcaption><b>ALVORLIG SAK:</b> Arbeidstilsynets direktør Vigdis Johnsen ser alvorlig på forholdene som er avdekket på fiskebruk i Nordland. Foto: Arbeidstilsynet Vis mer</figcaption>
      </figure>
      <h3>Ikke normalt</h3>
      <p>- Dette er heldigvis ikke normalt. Når vi velger å bruke et overtredelsesgebyr, så er det alvor. Fiskebruket har et ansvar for å påse at loven følges. Vi snakker om en gruppe utenlandske arbeidere som er sårbare, sier Johnsen.</p>
      <p>Men hun understreker at brudd på minstelønnssatsene, manglende overtidsbetaling og arbeidstid er noe de ser jevnlig.</p>
      <p>- Det å jobbe på fiskebruk er en produksjon som er fysisk krevende. Tidspress og farlige maskiner gjør at risikoen for ulykker og skader øker. Derfor er kontrollen med arbeidstid sentralt.</p>
      <h3>Fiktiv «entreprise»</h3>
      <p>
        <i>- Modellen med en «underleverandør» for å fraskrive seg ansvar for lønns- og arbeidsforhold. Er dette noe deres ser ofte?</i>
      </p>
      <p>- Ja, vi ser dette er en metode både i fiskeindustrien og i byggebransjen. Nå legger vi vekt på dette i våre tilsyn, og det er viktig at vi er våkne på dette problemet i møte med virksomheter som benytter leverandører med utenlandsk arbeidskraft.</p>
      <p>
        <i>- Under kontrollen på Andenes Fiskemottak i vinter skal en anonym arbeider Dagbladet har snakket med ha blitt instruert og utsatt for press. Er dette noe dere ofte møter, og hva tenker dere om det?</i>
      </p>
      <p>- Det er uheldig og beklagelig at folk skal bli utsatt for press, og det er helt uakseptabelt hvis ansatte blir instruert eller presset. Det er belastende for den enkelte arbeidstaker, og det gjøre vårt arbeid vanskelig. Vi har møtt det, og det er veldig trist.</p>
      <h3>Skal være instruert</h3>
      <p>
        <i>- Det skal også ha skjedd ved at de er instruert til å oppgi at de får norsk minstelønn?</i>
      </p>
      <p>- Vi vet jo at det finnes useriøse arbeidsgivere som kutter lønn for å øke profitten. Jeg vil framheve at det å varsle til Arbeidstilsynet er trygt. Vi har taushetsplikt, og har lang erfaring med å motta tips. Dette er vi avhengige av for å kunne føre tilsyn målrettet og utføre vårt samfunnsoppdrag. Feil opplysninger gjør det vanskelig for oss å dokumentere riktig timelønn.</p>
      <p>
        <b>Både Andenes Fiskemottak og Skodita har bestridt påstandene om at arbeiderne har vært instruert eller presset.</b>
      </p>
      <h3>Kontakt i Litauen</h3>
      <p>
        <i>- Hvordan har dere samarbeidet med arbeidstilsynet i Litauen i denne saken?</i>
      </p>
      <p>- De har hentet inn dokumentasjon for oss, siden de har tilgang til dette. Det betyr at vi har fått timelister og arbeidskontrakter og sammenliknet det med kontrakter innhentet i Norge for å avdekke den reelle lønna til arbeidstakerne.</p>
      <p>
        <i>- I svarbrev fra Andenes Fiskemottak antyder de at Arbeidstilsynet har en agenda. Selve formuleringen er en ganske alvorlig beskyldning?</i>
      </p>
      <p>- Ja. Vi har et samfunnsoppdrag. Det er å håndheve loven, kontrollere at regelverket følges og at oppdragsgivere ivaretar sine plikter og følger allmenngjøringsloven. Noen agenda ut over dette har ikke Arbeidstilsynet.</p>
      <p>
        <i>- Andenes Fiskemottak mener at Skodita er et innleid selskap på linje med å bruke et renholdsfirma?</i>
      </p>
      <p>- Ifølge vår vurdering som er opprettholdt av direktoratet så er ikke det korrekt, sier regiondirektør Vigdis Johnsen.</p>
      <h4>Dette er saken</h4>
      <p><b>Grov sosial dumping:</b> Dagbladet brakte denne uka historien om underbetaling og utnytting av litauere på Andenes Fiskemottak, slik Arbeidstilsynet ser det.</p>
      <p><b>Alvorlig samlerapport:</b> A-krimsenteret i Nordland møtte det de mente minnet om menneskehandel og påstander om slavelignende forhold - under sin inspeksjon på fiskebruk tidligere i år.</p>
      <p><b>Skal ha norsk lønn: </b>Norsk tarifflønn på 181,70 kr er lovpålagt i fiskeriindustrien. Dessuten må norsk arbeidsmiljølov følges - også for utenlandske arbeidere.</p>
    </article>
  </body>
</html>