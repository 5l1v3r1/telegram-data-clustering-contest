<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/pragya-thakur-calls-godse-patriot/272583/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-15T04:55:16+00:00"/>
    <meta property="og:title" content="BJP सांसद प्रज्ञा सिंह ठाकुर ने एक बार फिर नाथूराम गोडसे को बताया ‘देशभक्त’"/>
    <meta property="og:description" content="प्रज्ञा ठाकुर ने बुधवार को कहा कि वह गांधी के दिखाए रास्तों की पब्लिसिटी करने के बजाय उसका पालन करने में विश्वास रखती हैं। उन्होंने आगे यह भी कहा"/>
  </head>
  <body>
    <article>
      <h1>BJP सांसद प्रज्ञा सिंह ठाकुर ने एक बार फिर नाथूराम गोडसे को बताया ‘देशभक्त’</h1>
      <address><time datetime="2019-11-15T04:55:16+00:00">15 Nov 2019, 04:55</time> by <a rel="author">JKR Staff</a></address>
      <p>राष्ट्रपिता महात्मा गांधी की 150वीं जयंती पर भारतीय जनता पार्टी(भाजपा) द्वारा आयोजित ‘गांधी संकल्प यात्रा’ से गायब रहने पर उठे सवाल पर भाजपा सांसद प्रज्ञा सिंह ठाकुर ने चुप्पी तोड़ी और एक बार फिर महात्मा गांधी के हत्यारे <a href="http://www.jantakareporter.com/hindi/pragya-singh-thakur-says-nathuram-godse-was-a-deshbhakt/247510/">नाथूराम गोडसे को देशभक्त बताया</a>। प्रज्ञा ठाकुर ने बुधवार को कहा कि वह गांधी के दिखाए रास्तों की पब्लिसिटी करने के बजाय उसका पालन करने में विश्वास रखती हैं। उन्होंने आगे यह भी कहा कि कांग्रेस को कभी किसी से सहानुभूति नहीं है, चाहे वह गांधी हो या गोडसे।</p>
      <figure>
        <img src="http://www.jantakareporter.com/wp-content/uploads/2019/04/Pragya-Singh-Thakur.png"/>
        <figcaption>फाइल फोटो</figcaption>
      </figure>
      <p>मध्य प्रदेश की भोपाल संसदीय सीट से भाजपा की सांसद प्रज्ञा ठाकुर ने बुधवार को <a href="https://timesofindia.indiatimes.com/city/bhopal/pragya-calls-godse-patriot-says-cong-cant-match-his-ideology-or-gandhis-ideals/articleshow/72046117.cms">टाइम्स ऑफ़ इंडिया</a> से बात करते हुए कहा, “कांग्रेस ने केवल राजनीतिक फायदों के लिए गांधी के नाम को भुनाया, उनके आदर्शों का कभी पालन नहीं किया। लेकिन, प्रधानमंत्री नरेंद्र मोदी जी ने उनके आदर्शों का पालन किया। जिस दिन मोदी जी ने गांधी जी के विचारों का प्रचार-प्रसार करने का जिम्मा लिया, उसी दिन से पूरे देश में बदलाव दिखने लगा।”</p>
      <p>प्रज्ञा ने एक बार फिर गोडसे की तारीफ करने से खुद को रोक नहीं पाईं। उन्होंने कहा, “कांग्रेस को कभी किसी से कोई सहानुभूति नहीं होगी, चाहे वह गांधी हों या गोडसे। वे (कांग्रेस) गांधी के आदर्शों तक या गोडसे की विचारधारा और ‘देशभक्ति’ तक कभी नहीं पहुंच सकती है। वे राजनीतिक लाभ के लिए जनता की भावनाओं के साथ खेलते हैं।”</p>
      <p>भाजपा के भोपाल जिला अध्यक्ष विकास विरानी ने कहा, “प्रज्ञा जी हमारे गांधी जयंती कार्यक्रमों में भाग नहीं ले सकती थीं क्योंकि वह अस्वस्थ थीं, लेकिन हमें सभी आयोजनों के दौरान उनका समर्थन था।”</p>
      <figure>
        <iframe src="https://www.youtube.com/embed/Mi9W77qjp30" width="696" height="392" data-service="Youtube" scrolling="no"/>
      </figure>
      <p>बता दें कि, लोकसभा चुनाव के दौरान गोडसे को देशभक्त बताने पर प्रज्ञा ठाकुर पीएम मोदी की नाराजगी भी झेल चुकी हैं। बीजेपी द्वारा 150वीं गांधी जयंती पर निकाली संकल्प यात्रा में प्रज्ञा की नामौजूदगी पर सवाल उठे थे। कांग्रेस ने इसके जरिए भाजपा और प्रज्ञा पर हमला बोला था।</p>
      <figure>
        <iframe data-src="https://twitter.com/ANI/status/1128948842542579713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>