<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/kilencvenezer-idozitett-bomba-kozlekedik-a-magyar-utakon"/>
    <meta property="og:site_name" content="infostart"/>
    <meta property="article:published_time" content="2019-11-15T04:00:00+00:00"/>
    <meta property="og:title" content="Kilencvenezer időzített bomba közlekedik a magyar utakon"/>
    <meta property="og:description" content="A Mabisz Díjnavigátoron és a mabisz.hu-n tanulmányozhatók az új fedezetlenségi díjak is, amelyeket a felelősségbiztosítással nem rendelkező gépjárművek tulajdonosainak, üzembentartóinak kell fizetniük."/>
  </head>
  <body>
    <article>
      <h1>Kilencvenezer időzített bomba közlekedik a magyar utakon</h1>
      <address><time datetime="2019-11-15T04:00:00+00:00">15 Nov 2019, 04:00</time> by <a rel="author">Infostart</a></address>
      <h3>A Mabisz Díjnavigátoron és a mabisz.hu-n tanulmányozhatók az új fedezetlenségi díjak is, amelyeket a felelősségbiztosítással nem rendelkező gépjárművek tulajdonosainak, üzembentartóinak kell fizetniük.</h3>
      <p>A mostani kötelező gépjármű-felelősségbiztosítási (kgfb) kampány a több mint 5,3 milliós közúti gépjármű-állományból még mindig az 1,2 milliót meghaladó gépjárművet, köztük 726 ezernél is több személygépkocsit érint.</p>
      <p>Azoknak, akik nem rendelkeznek a kötelező felelősségbiztosítási fedezettel, a csütörtökön közzétett, 2020-ra érvényes fedezetlenségi díjtáblázatot érdemes tanulmányozniuk. E szerint személygépjárművek esetében – kategóriától függően – 510-1140 forintot kell fizetni azokra a napokra, amelyeken a gépjármű nem rendelkezett érvényes kötelező gépjármű felelősség biztosítási szerződéssel. Autóbuszok esetében a fedezetlenségi díj – a busz férőhelyszámától függően – napi 820-4780 forintot tesz ki, tehergépkocsik esetében pedig akár a 3900 forintot is elérheti naponta.</p>
      <p>Az a tény, hogy a jármű hosszabb ideig nincs használatban, nem mentesít a törvény szerinti biztosítási kötelezettség alól. Azok, akik hosszabb ideig nem használják járművüket, és nem szeretnének erre az időszakra biztosítási díjat fizetni, a forgalomból történő – ideiglenes – kivonás lehetőségével élhetnek.</p>
      <p>A szeptember végi adatok szerint a segédmotoros kerékpárok nélkül számított, 5,2 millió magyarországi gépjármű közül több mint 89,5 ezer gépjármű (1,7 százalék) nem rendelkezett érvényes kgfb-szerződéssel. Ők nemcsak a fedezetlenségi díj megfizetését kockáztatják, ám ha balesetért felelősek, úgy az okozott, akár több millió forintos kárt is meg kell téríteniük.</p>
      <p>Felelősségbiztosítással nem rendelkező károkozó esetén, vagy amennyiben a kárbejelentés időpontjában a károkozó felelősségbiztosítója nem ismert, a kárbejelentést a Mabisz felé kell megtenni, a kárrendezést pedig a káriratok alapján a Mabisz vagy az időközben azonosított felelősségbiztosító folytatja le, a szövetség pedig az úgynevezett regressz eljárás keretében hajtja be a kérdéses összeget a károkozón. Tavaly a Mabisz Ügyfélszolgálatához 818, idén eddig 562 biztosítással nem rendelkező károkozó ügyében érkezett megkeresés.</p>
      <p>
        <i>Nyitókép: Pixabay</i>
      </p>
    </article>
  </body>
</html>