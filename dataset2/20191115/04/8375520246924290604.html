<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/konstituciyniy-sud-pravo-zakonodavchoji-iniciativi-narodu-potrebuje-konkretizaciji-640060.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T04:55:00+00:00"/>
    <meta property="og:title" content="Конституційний суд: право законодавчої ініціативи народу потребує конкретизації"/>
    <meta property="og:description" content="Конституційний суд вважає, що положення «право законодавчої ініціативи у Верховній Раді України належить народу» потребує конкретизації"/>
  </head>
  <body>
    <article>
      <h1>Конституційний суд: право законодавчої ініціативи народу потребує конкретизації</h1>
      <address>
        <time datetime="2019-11-15T04:55:00+00:00">15 Nov 2019, 04:55</time>
      </address>
      <h4>Конституційний суд вважає, що положення «право законодавчої ініціативи у Верховній Раді України належить народу» потребує конкретизації</h4>
      <p>Конституційний суд України (КС) визнав законопроєкт щодо законодавчої ініціативи народу таким, що відповідає нормам Конституції.</p>
      <p>Про цей йдеться у <a href="http://www.ccu.gov.ua/novyna/nadano-vysnovok-ksu-u-spravi-shchodo-zakonodavchoyi-iniciatyvy-narodu">висновку </a>КС щодо законопроєкту № 1015 про внесення змін до статті 93 Конституції України (щодо законодавчої ініціативи народу).</p>
      <p>«Конституційний суд вважає, що юридичних підстав для визнання законопроєкту таким, що не відповідає вимогам частини першої статті 157 Конституції України, немає», — йдеться в заяві суду.</p>
      <p>Згідно з висновком суду, законопроєкт також відповідає вимогам статті 158 Конституції.</p>
      <p>Водночас, на переконання КС, внесення змін до Конституції може за певних умов призвести до обмеження прав і свобод людини і громадянина.</p>
      <p> «Положення «право законодавчої ініціативи у Верховній Раді України належить народу» потребує конкретизації виходячи з того, що у Конституції України поняття «народ» застосовано у значенні «Український народ — громадяни України всіх національностей», — наголосили у суді.</p>
      <p>Нагадаємо, президент Володимир Зеленський запропонував закріпити за народом право законодавчої ініціативи.</p>
      <p>Статтю 93 Конституції пропонується викласти в новій редакції: «Право законодавчої ініціативи у Верховній Раді України належить народу, президенту України, Кабінету міністрів України, народним депутатам України та реалізується ними у випадках і порядку, визначених Конституцією України та законами України».</p>
      <p>Також нещодавно перший заступник голови Верховної Ради Руслан Стефанчук розповів про основні напрямки народовладдя в Україні та <a href="https://glavcom.ua/news/stefanchuk-poyasniv-yaki-temi-ne-vinositimut-na-vseukrajinskiy-referendum--639280.html">анонсував запуск народних ініціатив.</a></p>
      <related>
        <a href="https://glavcom.ua/news/kreml-zaklikaje-ukrajinu-zakripiti-osobliviy-status-donbasu-u-konstituciji-639517.html"/>
        <a href="https://glavcom.ua/news/sud-viznav-konstituciynim-zakonoprojekt-pro-skasuvannya-advokatskoji-monopoliji-637082.html"/>
        <a href="https://glavcom.ua/news/zjizd-obrav-drugogo-suddyu-konstituciynogo-sudu-636520.html"/>
      </related>
    </article>
  </body>
</html>