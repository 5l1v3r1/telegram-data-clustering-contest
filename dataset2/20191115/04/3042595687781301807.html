<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-ha-strengere-straff-mot-arbeidskrim/71810369"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T04:45:55+00:00"/>
    <meta property="og:title" content="Vil ha strengere straff mot arbeidskrim"/>
    <meta property="og:description" content="Frp vil ha sviende fengselsstraffer og økt kontroll. Ap vil ha svarteliste - i kampen mot arbeidskriminalitet."/>
  </head>
  <body>
    <article>
      <h1>Vil ha strengere straff mot arbeidskrim</h1>
      <h2>Frp vil ha sviende fengselsstraffer og økt kontroll. Ap vil ha svarteliste - i kampen mot arbeidskriminalitet.</h2>
      <address><time datetime="2019-11-15T04:45:55+00:00">15 Nov 2019, 04:45</time> by <a rel="author">Einar Haakaas</a></address>
      <p>Lederen for Stortingets arbeids- og sosialkomité reagerer sterkt på Dagbladets oppslag om lønns- og arbeidsforhold på <a href="https://www.dagbladet.no/nyheter/ned-mot-60-kroner-i-timen-og-opp-til-32-timers-arbeidsdag/71805347">Andenes Fiskemottak</a>. Han vil ikke gå inn i den konkrete saken, men uttaler seg generelt.</p>
      <p>- Vi kan ikke forsvare at folk utnyttes grovt på norske arbeidsplasser. Situasjonen er ille for dem som jobber for useriøse firmaer. Mange av arbeiderne kjenner ikke engang sine egne rettigheter, sier Erlend Wiborg (Frp).</p>
      <p>Han mener norske arbeidsliv i hovedsak er preget av ordnede forhold.</p>
      <p>- Problemet er at de useriøse ødelegge for dem som følger lover og regler. De sistnevnte taper i konkurransen, og samfunnet taper penger, sier Wiborg.</p>
      <h3>Liten risiko</h3>
      <p>Wiborg mener samfunnet må ta i bruk hardere lut for å stoppe arbeidskriminaliteten.</p>
      <p>- Slik det er i dag kan aktørene bli tatt, men de risikerer lite. Nå har vi økt strafferammene for grove brudd på arbeidsmiljøloven. Det er kanskje på tide å gjøre det samme for alle typer arbeidskriminalitet.</p>
      <p>Han tror man i større grad må følge sakene inn for retten, og sette eksempler med harde fengselsstraffer istedenfor bøter.</p>
      <p>- Straff som svir virker preventivt, sier Wiborg.</p>
      <h3>Effektive kontroller</h3>
      <p>Han synes det er en god tendens at Arbeidstilsynet retter kontrollene inn der man har mye problemer.</p>
      <p>- Vi i Fremskrittspartiet har jo foreslått en nasjonal minstelønn, som er innført i flere land i Europa. Jeg er fortsatt for at lønn fastsettes gjennom forhandlinger, men dette kunne være et enkelt grep. En bunnplanke alle kunne forstå, også arbeidsinnvandrere. Dessuten ville kontrollene bli lettere, mener Wiborg.</p>
      <h3>Vil begrense innleie</h3>
      <figure>
        <img src="https://dbstatic.no/71811070.jpg?imageId=71811070&amp;width=512&amp;height=308"/>
        <figcaption><b>GAPESTOKK:</b> Arild Grande (Ap) vil ha en offentlig tilgjengelig svarteliste med aktører som driver ulovlig utleie av arbeidskraft. Foto: Hans Arne Vedlog Vis mer</figcaption>
      </figure>
      <p>- Vi må stoppe dette svineriet, sier Arild Grande (Ap).</p>
      <p>Han er også medlem av arbeids- og sosialkomiteen på Stortinget.</p>
      <p>- Nesten daglig ser vi aktører som bevisst finner smutthull i lovverket eller snor seg unna på andre måter. Dette er selvsagt verst for arbeidere som blir lurt inn i landet, men det ødelegger også for seriøse aktører som ønsker å tilby faste ansettelser og norske lønns- og arbeidsvilkår sier Grande.</p>
      <p>Han har sammen med partikolleger nylig fremmet forslag for å begrense innleie av arbeidskraft.</p>
      <p>- Vi vil begrense dette til vikariater, eller at innleie skjer etter avtale med fagforeningen hos den som leier inn. Det kan jo være avtaler mellom produksjonsbedrifter hvor behovet for ansatte går opp og ned. Dessuten ber vi regjeringen om å kartlegge omfanget av innleie fordelt på bransjer på landsbasis.</p>
      <h3>Ber om svarteliste</h3>
      <p>Grande vil også ha en offentlig tilgjengelig svarteliste for aktører som driver ulovlig utleie.</p>
      <p>- Dermed kan vi ekskludere aktører som har brutt norske lover og regler fra offentlige kontrakter i framtida. En slik oversikt bør også være tilgjengelig for private aktører slik at de kan styre unna useriøse. Hvis vi ikke stopper dette, får vi en nedadgående spiral som rammer både seriøse bedrifter og arbeidere, mener Grande.</p>
      <p>Han mener Dagbladets eksempel fra Andenes viser hvor viktig det er med et effektivt arbeidstilsyn.</p>
      <p>- Jeg frykter at innstramninger og omorganisering skal svekke tilsynet, sier Grande.</p>
      <p>
        <b>Daglig leder Leif Kvivesen i Andenes Fiskemottak og det innleide firmaet Skodita har bestridt Arbeidstilsynets konklusjoner i rapportene fra fiskebruket.</b>
      </p>
    </article>
  </body>
</html>