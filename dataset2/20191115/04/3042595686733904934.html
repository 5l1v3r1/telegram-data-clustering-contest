<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/toft-for-familien/71821802"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T04:08:59+00:00"/>
    <meta property="og:title" content="- Tøft for familien"/>
    <meta property="og:description" content="President Donald Trump sier riksrettsprosessen mot ham er «veldig urettferdig», og sier det er «veldig tøft» for familien hans."/>
  </head>
  <body>
    <article>
      <h1>- Tøft for familien</h1>
      <h2>President Donald Trump sier riksrettsprosessen mot ham er «veldig urettferdig», og sier det er «veldig tøft» for familien hans.</h2>
      <address><time datetime="2019-11-15T04:08:59+00:00">15 Nov 2019, 04:08</time> by <a rel="author">NTB I</a></address>
      <p>På besøk i delstaten Louisiana gjentok den amerikanske presidenten at riksrettsgranskningen mot ham er en «heksejakt», men mente også at det er en politisk velsignelse i og med at han ønsker å bli gjenvalgt neste år.</p>
      <p>- Jeg har ett problem. Riksrett for meg er et skittent ord. Det har vært veldig urettferdig, veldig tøft for familien min, sa Trump.</p>
      <p>I Louisiana gjentok Trump også at han ikke har gjort noe galt, og han hevdet at han ikke hadde behov for å be Ukraina om å undersøke tidligere visepresident Joe Biden og sønnen Hunter.</p>
      <p>Demokratene i Representantenes hus planlegger å bruke de neste ukene til å bevise at Trump misbrukte sin makt ved å be Ukraina om hjelp til å vinne presidentvalget neste år. Trumps plan var ifølge Demokratene å få Ukraina til å sverte hans politiske rival Joe Biden og sønnen Hunter ved å innlede en korrupsjonsetterforskning mot dem.</p>
      <p>Den første høringen i riksrettssaken var onsdag. Da forklarte USAs fungerende Ukraina-ambassadør William Taylor og statssekretær George Kent i utenriksdepartementet seg.</p>
    </article>
  </body>
</html>