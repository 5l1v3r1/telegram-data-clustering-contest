<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bihar-new-police-force-will-be-ready-in-new-year-to-deal-with-riots-2850067.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T04:12:40+00:00"/>
    <meta property="og:title" content="Bihar: दंगों से निपटने को नए साल में तैयार होगी पुलिस की नई फोर्स"/>
    <meta property="og:description" content="बिहार पुलिस का अपना दंगा निरोधी बल होगा। नए साल में नई फोर्स तैयार हो जाएगी। उपद्रवियों से निपटने के लिए बनाए जा रहे इस विशेष पुलिस बल की ट्रेनिंग शुरू हो चुकी है। प्रशिक्षण कुछ इस कदर दिया जा रहा है..."/>
  </head>
  <body>
    <article>
      <h1>Bihar: दंगों से निपटने को नए साल में तैयार होगी पुलिस की नई फोर्स</h1>
      <address><time datetime="2019-11-15T04:12:40+00:00">15 Nov 2019, 04:12</time> by <a rel="author">पटना हिन्दुस्तान टीम</a></address>
      <p>बिहार पुलिस का अपना दंगा निरोधी बल होगा। नए साल में नई फोर्स तैयार हो जाएगी। उपद्रवियों से निपटने के लिए बनाए जा रहे इस विशेष पुलिस बल की ट्रेनिंग शुरू हो चुकी है। प्रशिक्षण कुछ इस कदर दिया जा रहा है कि कम से कम बल प्रयोग कर भीड़ को नियंत्रित कर लिया जाए। इस बल की वर्दी और टोपी का रंग अलग होगा। हालांकि बैज वही होगा जो बीएमपी और जिला पुलिस का होता है। पुलिस मुख्यालय की निगरानी में दंगा निरोधी बल की कुल 55 कंपनियां तैयार होगी।</p>
      <p><b>महिला बटालियन भी इसमें शामिल</b><br/>बीएमपी और जिला पुलिस के जवानों से ही दंगा निरोधी कंपनी को बनाया जा रहा है। इसके लिए अलग से बहाली नहीं होनी है। बिहार सैन्य पुलिस के अलावा जिला पुलिस बल में भी इसका गठन किया जाएगा। फिलहाल बीएमपी की तीन बटालियन को इसके लिए चुना गया है। बीएमपी की 6, 7 और महिला बटालियन को दंगा निरोधी बटालियन के रूप में जाना जाएगा। एक बटालियन में 6 कंपनी होती है इस हिसाब से बीएमपी की कुल 18 कंपनियां इसमें शामिल होंगी। इसकी ट्रेनिंग शुरू हो चुकी है और 31 दिसम्बर तक बीएमपी की दंगा निरोधी कंपनी को तैयार करने का लक्ष्य रखा गया है। पर इसमें कुछ विलंब होने की संभावना है।</p>
      <p><b>सभी जिलों में होगी दंगा निरोधी कंपनी</b><br/>बीएमपी के अलावा जिला स्तर पर भी दंगा निरोधी कंपनी का गठन होगा। पटना में जहां इसकी दो कंपनी होगी वहीं बाकी के बड़े जिलों में एक-एक कंपनी तैनाती रहेगी। इसके अलावा छोटे जिलों में कम से कम आधी कंपनी रहेगी। जिला स्तर पर गठित होनेवाले दंगा निरोधी कंपनी में जवानों का चयन जिला पुलिस बल से किया जाएगा। पुलिस मुख्यालय ने जवानों का चयन करने का आदेश सभी जिलों को भेज दिया है। </p>
      <p><b>रैफ की तर्ज पर करेगा काम</b><br/>दंगा निरोधी कंपनी को रैपिड एक्शन फोर्स (रैफ) की तर्ज पर तैयार किया जा रहा है। एक महीने के विशेष प्रशिक्षण के लिए जमशेदपुर स्थित रैफ के बटालियन मुख्यालय में ट्रेनरों को तैयार किया गया है। इन्हीं की देखरेख में ट्रेनिंग चल रही है। विशेष प्रशिक्षण का मकसद भीड़ को नियंत्रित करने के दौरान जानमाल का कम से कम नुकासन हो। इसमें हथियारबंद जवान की संख्या कुल जवानों की एक तिहाई ही होगी। रैफ में हर 15 जवानों में मात्र 5 के पास हथियार होता है, बिहार पुलिस की दंगा निरोधी कंपनी इसी तरह की होगी। </p>
    </article>
  </body>
</html>