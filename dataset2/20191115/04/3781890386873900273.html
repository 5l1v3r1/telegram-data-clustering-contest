<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741773"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T04:23:00+00:00"/>
    <meta property="og:title" content="เตือนอย่าหลงเชื่ออ้างชื่อ'แบงก์ชาติ'ลงทุนแค่พันได้ถึงล้าน"/>
    <meta property="og:description" content="แบงก์ชาติเตือนประชาชนอย่าหลงเชื่อมิจฉาชีพอ้างชื่อธปท.ลงทุน 1,000 บาทแต่ได้มากถึง 1 ล้านบาท หลังกองปราบจับกุมทลายเครือข่ายน้าหลุยฉ้อโกงเสียหายกว่า 500 ล้านบาท"/>
  </head>
  <body>
    <article>
      <h1>เตือนอย่าหลงเชื่ออ้างชื่อ'แบงก์ชาติ'ลงทุนแค่พันได้ถึงล้าน</h1>
      <address>
        <time datetime="2019-11-15T04:23:00+00:00">15 Nov 2019, 04:23</time>
      </address>
      <p>
        <b>แบงก์ชาติเตือนประชาชนอย่าหลงเชื่อมิจฉาชีพอ้างชื่อธปท.ลงทุน 1,000 บาทแต่ได้มากถึง 1 ล้านบาท หลังกองปราบจับกุมทลายเครือข่ายน้าหลุยฉ้อโกงเสียหายกว่า 500 ล้านบาท</b>
      </p>
      <p>นายพฤทธิพงศ์ ศรีมาจันทร์ ผู้ช่วยผู้ว่าการ สายกฎหมาย ธนาคารแห่งประเทศไทย (ธปท.) เปิดเผยว่า วันที่ 15 พ.ย.62 กองบังคับการปราบปรามได้ดำเนินการจับกุมผู้กระทำความผิดกรณีหลอกลวงประชาชนให้นำเงินมาลงทุน 1,000 บาท เพื่อได้ผลตอบแทน 1 ล้านบาท โดยอ้างว่าผลตอบแทนจะได้มาจากการโอนเงินจากต่างประเทศเข้ามาประเทศไทย ซึ่งได้มีการแอบอ้างชื่อ ธปท. และโฆษณาชวนเชื่อเพื่อให้ประชาชนหลงผิด ด้วยหวังจะสร้างความน่าเชื่อถือในการหลอกลวงให้ลงทุน โดยการจัดทำเอกสารปลอมอ้างว่าเป็นประกาศธนาคารแห่งประเทศไทย เรื่อง “การปล่อยระบบเงินภายในประเทศ พุทธศักราช 2562 เงินสำรองระหว่างประเทศ 23 ล้านล้านบาท” ลงวันที่ 19 มิ.ย.62 และมีการใช้ตราสัญลักษณ์องค์กรของ ธปท.ที่หัวกระดาษดังกล่าว พร้อมทั้งลงลายมือชื่อผู้ว่าการธนาคารแห่งประเทศไทย</p>
      <figure>
        <img src="https://www.dailynews.co.th/admin/upload/20191115/news_YuWVYhxrjg114205_533.jpg?v=20191115122?v=7332"/>
      </figure>
      <p>สำหรับการดำเนินการจับกุมผู้กระทำความผิดดังกล่าว เป็นกรณีเดียวกับที่ ธปท. ได้มีการแจ้งความดำเนินคดีไว้แล้ว ซึ่งทางกองบังคับการปราบปรามจะดำเนินการขยายผลเพื่อดำเนินการทางกฎหมายต่อไป และนอกจากการแอบอ้างชื่อ ธปท. เพื่อสร้างความน่าเชื่อถือแล้ว ทางธปท. ขอเตือนประชาชนว่า อย่าหลงเชื่อหากได้รับการติดต่อโดยอ้างว่าเป็นเจ้าหน้าที่ ธปท. ไม่ว่าจะเป็นทางโทรศัพท์ ไลน์ อีเมล์ และแจ้งว่ามีความผิดปกติเกี่ยวกับข้อมูลทางการเงินของลูกค้าซึ่งเป็นข้อมูลที่สถาบันการเงิน และให้ทำการโอนเงินเพื่อแก้ไขปัญหาดังกล่าว ให้ประชาชนสันนิษฐานไว้ก่อนว่าเป็นการหลอกลวงประชาชน <br/><br/>นอกจากนี้อาจมีการหลอกลวงโดยแอบอ้างบุคคลผู้มีตำแหน่งขององค์กรต่าง ๆ ธปท. ขอเตือนประชาชนว่า อย่าหลงเชื่อ และควรตรวจสอบข้อเท็จจริงกับองค์กรที่ถูกแอบอ้าง ก่อนดำเนินการใดๆ ตามคำหลอกลวง โดยประชาชนสามารถสอบถามเพิ่มเติมได้ที่ศูนย์คุ้มครองผู้ใช้บริการทางการเงิน โทร. 1213</p>
      <figure>
        <img src="https://www.dailynews.co.th/admin/upload/20191115/news_RcpIHObITZ114034_533.jpg?v=20191115122?v=3358"/>
      </figure>
    </article>
  </body>
</html>