<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741764"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T04:05:00+00:00"/>
    <meta property="og:title" content="'ฮังซอ'ไม่เซอร์ไพรส์'ช้างศึก'แพ้ ยิ้มช่วย'ญวน'ได้เปรียบ"/>
    <meta property="og:description" content="'ปาร์คฮังซอ' โค้ชเวียดนาม ไม่แปลกใจ ไทยแพ้มาเลเซีย ยิ้มช่วยสถานการณ์ดาวทองดีขึ้น ชี้ไม่ได้ส่งสายสืบไปชมเกม มีข้อมูลช้างศึกเยอะแล้ว แต่ต้องวิเคราะห์ให้ละเอียดขึ้น"/>
  </head>
  <body>
    <article>
      <h1>'ฮังซอ'ไม่เซอร์ไพรส์'ช้างศึก'แพ้ ยิ้มช่วย'ญวน'ได้เปรียบ</h1>
      <address>
        <time datetime="2019-11-15T04:05:00+00:00">15 Nov 2019, 04:05</time>
      </address>
      <figure>
        <img src="https://www.dailynews.co.th/admin/upload/20191115/news_aAuzhfgyEZ110549_533.jpg?v=20191115121"/>
      </figure>
      <p>
        <b>"ปาร์คฮังซอ" โค้ชเวียดนาม ไม่แปลกใจ ไทยแพ้มาเลเซีย ยิ้มช่วยสถานการณ์ดาวทองดีขึ้น ชี้ไม่ได้ส่งสายสืบไปชมเกม มีข้อมูลช้างศึกเยอะแล้ว แต่ต้องวิเคราะห์ให้ละเอียดขึ้น</b>
      </p>
      <p>ปาร์คฮังซอ โค้ชเวียดนาม บอกว่าเขาไม่แปลกใจใดๆ ที่ทีมชาติไทย จะบุกแพ้มาเลเซีย ในเกมฟุตบอลโลก 2022 รอบคัดเลือก โซนเอเชีย<br/><br/>เกมที่ 4 เมื่อ 14 พ.ย. ช้างศึก ภายใต้การนำของ อากิระ นิชิโนะ แพ้เกมแรก บุกไปโดน มาเลเซีย ยิงแซง 1-2 ขณะที่ เวียดนาม เปิดบ้านชนะ สหรัฐอาหรับเอมิเรตส์(ยูเออี) 1-0 ทำให้ เวียดนาม มี 10 แต้ม จากการชนะ 3 เสมอ 1 นำจ่าฝูง ตามด้วย ไทย 7 แต้ม, ยูเออี กับ มาเลเซีย 6 แต้ม และ อินโดนีเซีย ไม่มีแต้ม นัดต่อไป ไทย เยือน เวียดนาม วันที่ 19 พ.ย.<br/><br/>กุนซือเกาหลีใต้ ของเวียดนาม กล่าวว่า "ผมไม่แปลกใจที่ไทยแพ้มาเลเซีย มาเลเซียแข็งแกร่งในบ้านอยู่แล้ว ประมาทพวกเขาไม่ได้เลย ชัยชนะของพวกเขายังทำให้เรามีสถานการณ์ที่ได้เปรียบไทยด้วย"<br/><br/>"ผมไม่ได้ส่งทีมงานไปดูเกมนี้ แต่วิเคราะห์เกมผ่านทางวิดีโอ เรามีข้อมูลของไทยก่อนหน้านี้พอสมควร และต่อไปก็จะต้องวิเคราะห์การเล่นของไทยให้ละเอียดมากขึ้น"<br/><br/>ฮังซอ กล่าวถึง อากิระ นิชิโนะ ด้วยว่า รู้จักกันดีตั้งแต่ตนยังทำงานที่เกาหลีใต้ เห็นผลงานมาตลอดทั้งการทำงานให้สโมสรต่าง ๆ และทีมชาติญี่ปุ่น รู้ว่ามีประสบการณ์มากมาย คาดว่าได้ว่า นิชิโนะ นำการเปลี่ยนแปลงอย่างมากมายมาให้แก่ไทย<br/><br/>ฮังซอ ยัง ยืนยันว่า เหงียน คง เฟือง ยังเป็นนักเตะเกมรุกที่ตนไว้ใจ แม้นัดกับยูเออี จะถูกส่งลงมา 30 นาทีท้าย แต่ฟอร์มการเล่นไม่ดีนัก</p>
    </article>
  </body>
</html>