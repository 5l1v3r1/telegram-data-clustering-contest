<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425880/panetoimoi-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T15:40:02+00:00"/>
    <meta property="og:title" content="Πανέτοιμοι στη Ρόδο"/>
    <meta property="og:description" content="Την προετοιμασία τους ενόψει του αυριανού εντός έδρας αγώνα με τη Νέα Αρτάκη ολοκληρώνουν σήμερα οι παίκτες της Ρόδου."/>
  </head>
  <body>
    <article>
      <h1>Πανέτοιμοι στη Ρόδο</h1>
      <h2>Oι ποδοσφαιριστές υπό τις οδηγίες του νέου προπονητή προετοιμάζονται εντατικά για το αυριανό εντός έδρας παιχνίδι με τη Νέα Αρτάκη</h2>
      <address>
        <time datetime="2019-11-15T15:40:02+00:00">15 Nov 2019, 15:40</time>
      </address>
      <p>
        <b>Την προετοιμασία τους ενόψει του αυριανού εντός έδρας αγώνα με τη Νέα Αρτάκη ολοκληρώνουν σήμερα οι παίκτες της Ρόδου.</b>
      </p>
      <p>Οι «πράσινοι» υπό τις οδηγίες του νέου προπονητή Κώστα Βελιτζέλου είναι αποφασισμένοι και πανέτοιμοι να επιστρέψουν στις νίκες και να ικανοποιήσουν και τον φίλαθλο κόσμο που θα πάει στο γήπεδο για να τους παρακολουθήσει. Ο κ. Βελιτζέλος προσπαθεί να μπει το συντομότερο δυνατό στο κλίμα της ομάδας ενώ ήδη έχει δείξει τα πρώτα δείγματα γραφής τα οποία έχουν να κάνουν με την πολύ δουλειά αλλά και την πειθαρχία, στοιχεία που και ο ίδιος θεωρεί πάρα πολύ σημαντικά.</p>
      <p>Οι παίκτες της ομάδας της πόλης μας γυμνάστηκαν χθες στο Ενωσιακό γήπεδο «Κλεόβουλος Χατζηγεωργίου» στο Τσαϊρι ενώ στα καθαρά αγωνιστικά θέματα δεν υπάρχει κανένα σοβαρό θέμα και κατά τα φαινόμενα τα «ελάφια» θα «κατέβουν» κομπλέ στο αυριανό παιχνίδι. Η διοίκηση της Ρόδου καλεί τον φίλαθλο κόσμο να δώσει το παρών αύριο στο Δημοτικό Στάδιο προκειμένου με το χειροκρότημα του να ενισχύσει τις προσπάθειες των παικτών για την κατάκτηση των τριών βαθμών της νίκης που είναι και το ζητούμενο φυσικά.</p>
      <p><b>Άριστο το κλίμα</b><br/>Στο μεταξύ, άριστο είναι το κλίμα που επικρατεί στις τάξεις της ομάδας και άπαντες ευελπιστούν σε μια άμεση επιστροφή στις νίκες μετά την ήττα στη Μυτιλήνη από τον Αιολικό. Η διοίκηση μάλιστα, σε μια προσπάθεια να τονώσει και άλλο την ψυχολογία, παρέθεσε προχθές το βράδυ δείπνο στους προπονητές όλων των τμημάτων καθώς επίσης στην τεχνική ηγεσία της πρώτης ομάδας και τους ποδοσφαιριστές. Άπαντες είχαν την ευκαιρία να γνωρίσουν και το νέο προπονητή με τον οποίο αντάλλαξαν απόψεις. Στην ανακοίνωση που εξέδωσαν οι «πράσινοι» αναφέρονται τα ακόλουθα:</p>
      <p>«Το οικογενειακό κλίμα επικράτησε καθόλη τη διάρκεια της βραδιάς, κάτι που ευχαρίστησε όλους τους παρευρισκόμενους. Ο νέος προπονητής της ομάδας μας, κ. Βελιτζέλος, είχε την ευκαιρία να γνωρίσει τα μέλη του Δ.Σ και να μιλήσει μαζί τους για τους στόχους της ομάδας, που δεν είναι άλλος από την άνοδο. Να αναφέρουμε επίσης, ότι νωρίτερα χθες (13/11), το μεσημέρι είχε γίνει η επίσημη παρουσίαση του προπονητή και συνέντευξη τύπου, στα γραφεία της ομάδας, στους δημοσιογράφους, αφήνοντας πολύ καλές εντυπώσεις».</p>
    </article>
  </body>
</html>