<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197502/polemos-kyvernisis-syriza-gia-to-dimosieyma-ton-financial-times"/>
    <meta property="og:site_name" content="CNN.gr"/>
    <meta property="article:published_time" content="2019-11-15T15:15:41+00:00"/>
    <meta property="og:title" content="«Πόλεμος» κυβέρνησης - ΣΥΡΙΖΑ για το δημοσίευμα των Financial Times"/>
    <meta property="og:description" content="«Πόλεμος» κυβέρνησης - ΣΥΡΙΖΑ για το δημοσίευμα των Financial Times"/>
  </head>
  <body>
    <article>
      <h1>«Πόλεμος» κυβέρνησης - ΣΥΡΙΖΑ για το δημοσίευμα των Financial Times</h1>
      <h2>Άγρια πολιτική κόντρα ανάμεσα στην κυβέρνηση και την αξιωματική αντιπολίτευση πυροδότησε την Παρασκευή το δημοσίευμα των βρετανικών Financial Times σχετικά με τις αλλαγές που προωθούνται στην Ελλάδα σε ό,τι αφορά τον Ποινικό Κώδικα και ειδικά στα οικονομικά αδικήματα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:15 , 15 November 2019</p>
      <p>Ο κυβερνητικός εκπρόσωπος, <b>Στέλιος Πέτσας</b>, μιλώντας στο ραδιόφωνο του ΣΚΑΪ, τόνισε πως στο συγκεκριμένο δημοσίευμα δεν έλαβαν καθόλου υπ’ όψιν τη μεταβατική διάταξη για τις παρελθούσες υποθέσεις που δίνει χρονικό περιθώριο τριών μηνών στον ανακριτή ή στο δικαστικό συμβούλιο, να αποφασίσει αν θα συνεχίσει την έρευνα της υπόθεσης.</p>
      <p>«Έχουμε στείλει απαντητική επιστολή (στους <a href="https://www.cnn.gr/eidhseis/tag/6415/financial-times"><b>Financial Times</b></a>) για τις παρελθούσες υποθέσεις. Περιμένουμε σήμερα τη δημοσίευση της επιστολής», τόνισε ο κ. Πέτσας.</p>
      <h3>ΣΥΡΙΖΑ: Εξόφθαλμο σκάνδαλο</h3>
      <p>Στις δηλώσεις του κ. Πέτσα απάντησε με δριμύτητα ο <b>ΣΥΡΙΖΑ</b>. «Οι αστείες δικαιολογίες της κυβέρνησης μετά τον διεθνή διασυρμό ουσιαστικά επιβεβαιώνουν το εξόφθαλμο σκάνδαλο», ανέφερε η Κουμουνδούρου.</p>
      <p>Το κόμμα της αξιωματικής αντιπολίτευσης <b>θέτει ερωτήματα</b> προς τον κ. Μητσοτάκη και τονίζει ότι ο πρόεδρος του ΣΥΡΙΖΑ «δεν θα κουραστεί» να επανακαταθέτει την ερώτηση που κατέθεσε προς τον πρωθυπουργό και να τον περιμένει στη Βουλή για να απαντήσει.</p>
      <p>Ειδικότερα, στην ανακοίνωση του ο ΣΥΡΙΖΑ αναφέρει ότι «<b>ο κ. Μητσοτάκης αρνείται να έρθει στη Βουλή </b>για να απαντήσει τόσο για τη σκανδαλώδη διάταξη "δώρο" σε όσους ελέγχονται για ξέπλυμα χρήματος, όσο και για την ασυλία στους τραπεζίτες και για τα θαλασσοδάνεια σε ΜΜΕ, ΝΔ και ΠΑΣΟΚ. Και φυσικά για τον περιβόητο νόμο περί ευθύνης υπουργών ώστε να μην μπορεί να παραγραφεί τυχόν αδίκημα δωροδοκίας από υπουργούς».</p>
      <blockquote>«Οι αστείες δικαιολογίες του κυβερνητικού εκπροσώπου μετά το <b>διεθνή διασυρμό</b> <b>της κυβέρνησης και της χώρας</b> για τα δώρα σε υπόδικους τραπεζίτες, εφοπλιστές και μεγαλοεπιχειρηματίες ουσιαστικά επιβεβαιώνουν το <b>εξόφθαλμο σκάνδαλο</b>: Μέχρι προχθές κανείς ελεγχόμενος για ξέπλυμα δεν μπορούσε να πάρει τα χρήματά του εάν δεν είχε τελεσίδικη αθώωση, ενώ τώρα η κυβέρνηση τους δίνει τη δυνατότητα να παίρνουν πίσω τα χρήματά τους πριν υπάρξει τελεσίδικη απόφαση, ακόμα και αν εν συνεχεία καταδικαστούν», προσθέτει το κόμμα της αξιωματικής αντιπολίτευσης.</blockquote>
      <p>Ο ΣΥΡΙΖΑ συμπληρώνει πως «<b>αντί λοιπόν ο κ. Μητσοτάκης να βάζει τους υπουργούς του να απειλούν Μέσα Ενημέρωσης να εξαφανίσουν το θέμα, ας ετοιμαστεί να δώσει εξηγήσεις με διευθύνσεις και ονόματα</b>». Το κόμμα της αξιωματικής αντιπολίτευσης θέτει δε τα εξής ερωτήματα:</p>
      <blockquote>«<b>Ποιοι είναι οι τραπεζίτες, εφοπλιστές και μεγαλοεπιχειρηματίες</b> που ευνοούνται από την αποδέσμευση πάνω από 1 δισ. ευρώ, σύμφωνα με την αποκάλυψη των "<b>Financial Times</b>"; Έναντι ποιου ανταλλάγματος προχώρησε η κυβέρνηση σε αυτή τη σκανδαλώδη ρύθμιση; Σε κάθε περίπτωση, ο πρόεδρος του ΣΥΡΙΖΑ δεν θα κουραστεί να επανακαταθέτει την ερώτηση και να περιμένει τον κ. Μητσοτάκη στη Βουλή για να απαντήσει», καταλήγει το κόμμα.</blockquote>
      <h3>Τσίπρας: Στίγμα για τη χώρα το δημοσίευμα των FT</h3>
      <p><b>Ειδική αναφορά</b> στο πρωτοσέλιδο δημοσίευμα των Financial Times, που έχει ως κεντρικό θέμα τη διάταξη που προστέθηκε στον νέο Ποινικό Κώδικα, όπου «<b>πρόσωπα που είναι ύποπτα</b> για εγκληματική απάτη και νομιμοποίηση εσόδων από παράνομες δραστηριότητες, ανακτούν περιουσιακά στοιχεία που είχαν παγώσει από το δικαστήριο» έκανε ο αρχηγός της Αξιωματικής αντιπολίτευσης και πρόεδρος του ΣΥΡΙΖΑ, <a href="https://www.cnn.gr/eidhseis/tag/5/tsipras"><b>Αλέξης Τσίπρας</b></a>, κατά τη διάρκεια εκδήλωσης στην Φλώρινα, τελευταίο σταθμό της διήμερης περιοδείας του κόμματος στη Δυτική Μακεδονία.</p>
      <p>Ο Αλέξης Τσίπρας <b>παρουσίασε λεπτομέρειες του ρεπορτάζ</b> που αναφέρεται σε επιχειρηματίες, εφοπλιστές, πρώην τραπεζίτες και πρόσωπα που ελέγχονται από έρευνα νομιμοποίησης εσόδων από παράνομες δραστηριότητες και που θα επωφεληθούν από την εφαρμογή της συγκεκριμένης διάταξης.</p>
      <p>Πρόσθεσε ότι «στο ρεπορτάζ γίνεται λόγος για <b>έκπληξη των δικαστών</b> από τη συγκεκριμένη εξέλιξη» και ότι αναφέρεται ως πιθανότητα «η Ελλάδα να υποβαθμιστεί στους διεθνείς δείκτες για την επιχειρηματικότητα και το επιχειρηματικό ενδιαφέρον».</p>
      <p>Όπως ανέφερε στους συγκεντρωμένους, η έγκυρη οικονομική εφημερίδα σημειώνει ότι «ο ΣΥΡΙΖΑ κατάθεσε σχετική ερώτηση για το θέμα» ενώ καταγράφει το γεγονός ότι είχαν «δεσμευτεί <b>χρήματα πάνω από ένα δισ. ευρώ</b> προσώπων που εμπλέκονται στις έρευνες για τα παραπάνω αδικήματα και το ξέπλυμα μαύρου χρήματος».</p>
      <p>«Είμαι βέβαιος ότι αυτό το συγκλονιστικό δημοσίευμα των FT που <b>δημιουργεί ένα στίγμα για τη χώρα</b> στο διεθνές επίπεδο δεν πρόκειται να το δείτε στη συντριπτική πλειοψηφία των δελτίων ειδήσεων των κεντρικών τηλεοπτικών σταθμών της Αθήνας», ανέφερε ο Αλέξης Τσίπρας και συμπλήρωσε ότι αυτό που διακυβεύεται σήμερα με την προσπάθεια μεθόδευσης της πληροφορίας και των ειδήσεων είναι «ο <b>έλεγχος της κοινής γνώμης</b>» και «οι <b>πολίτες που δεν ενημερώνονται σφαιρικά</b> σωστά δεν θα μπορούν να έχουν άποψη για το τι ακριβώς συμβαίνει».</p>
      <p><b>Έκρουσε το καμπανάκι του κινδύνου</b> λέγοντας «να μην φθάσουμε στις εποχές όπου για να ενημερωθούμε ανοίγαμε την συχνότητα της DW και τους ξένους σταθμούς ή όπως και τώρα που περιμένουμε να γράψει ένα άρθρο η FT ή να δείξει κάποιο ντοκιμαντέρ η δημόσια Ελβετική τηλεόραση».</p>
      <p>Εξήγησε ότι κατατέθηκε ερώτηση στην ώρα του πρωθυπουργού όπου σύμφωνα με το κανονισμό «<b>θα έπρεπε αύριο το πρωί ο πρωθυπουργός να απαντήσει</b> σε ειδική συζήτηση εντός του κοινοβουλίου, αλλά πριν από λίγο μας ενημέρωσαν ότι ο κ. Μητσοτάκης δεν θα προσέλθει στη Βουλή. «Δεν μας ξαφνιάζει η παραπάνω εξέλιξη» σημείωσε ο κ. Τσίπρας, όπως «δεν πρέπει ξαφνιάζει ούτε εσάς γιατί όλα όσα σας αναφέρω δεν τα ακούσατε στα ΜΜΕ, στα δελτία ειδήσεων και στις εφημερίδες μεγάλης κυκλοφορίας», κατέληξε.</p>
      <h3>Τι έγραφε το επίμαχο δημοσίευμα των FT</h3>
      <figure>
        <img src="https://cdn.cnngreece.gr/images/news/2019/11/15/ft.png"/>
      </figure>
      <p>Η οικονομική εφημερίδα Financial Times αναφέρεται εκτενώς στις<b> αλλαγές του Ποινικού Κώδικα</b>, που πήραν το «πράσινο φως» από τη Βουλή την Πέμπτη.</p>
      <p>«Η τροπολογία του ποινικού κώδικα, που εγκρίθηκε αργά την Τετάρτη, προβλέπει πως άτομα ύποπτα για<b> εγκληματική απάτη και ξέπλυμα χρήματος θα ανακτούν περιουσιακά στοιχεία που είχαν “παγώσει” από τα δικαστήρια</b> εάν<b> δεν δικαστούν μέσα σε 18 μήνες</b>» τονίζει το δημοσίευμα, που παράλληλα υπογραμμίζει πως στην Ελλάδα μια τέτοια δίκη διαρκεί περίπου τρία έως πέντε χρόνια ενώ η διαδικασία της έφεσης αντίστοιχο χρονικό διάστημα.</p>
      <p>Μάλιστα, η εφημερίδα υπογραμμίζει πως: «Η τροποποίηση, η οποία ήταν μέρος ενός νέου νόμου που επικαιροποιεί τον ποινικό κώδικα, έρχεται σε αντίθεση με τις διεθνείς πρακτικές κατά της νομιμοποίησης εσόδων από παράνομες δραστηριότητες, στις οποίες η Ελλάδα προσυπογράφει».</p>
      <p>Σύμφωνα με τους οργανισμούς Financial Action Task Force και Greco, όλα τα χρηματικά ποσά αλλά και τα ακίνητα που δεσμεύονται θα πρέπει να <b>παραμένουν «παγωμένα» μέχρι να ολοκληρωθεί η δικαστική διερεύνηση.</b></p>
      <p>«Ο Κώστας Τσιάρας, υπουργός Δικαιοσύνης, κατέθεσε την τροπολογία την Πέμπτη το πρωί, μερικά λεπτά πριν ξεκινήσει η τελευταία συζήτηση για τον νέο νόμο, χωρίς να δώσει κάποια νομική εξήγηση γιατί η Ελλάδα αλλάζει την παλαιότερη τακτική της» γράφει το δημοσίευμα, και συμπληρώνει:</p>
      <blockquote>«Ο Αλέξης Τσίπρας, ο πρώην πρωθυπουργός και ηγέτης του αριστερού κόμματος αντιπολίτευσης ΣΥΡΙΖΑ, υπέβαλε γραπτή ερώτηση στον πρωθυπουργό για το θέμα. “Γιατί επιλέξατε να επιδείξετε την επιείκεια σε εγκληματίες με άσχημη θητεία σε υψηλό πολιτικό και οικονομικό περιβάλλον που<b> εκμεταλλεύτηκαν τη θέση τους κοντά στην εξουσία.</b> . . <b>για προσωπικό κέρδος;”</b> ρωτά ο κ. Τσίπρας».</blockquote>
      <p>«Ανάμεσα σε όσους θα επωφεληθούν από αυτή την κίνηση είναι μια<b> δωδεκάδα Έλληνες εφοπλιστές,</b> εξέχοντες επιχειρηματίες και πρώην τραπεζίτες υπό έρευνα για νομιμοποίηση εσόδων από παράνομες δραστηριότητες. Ενώ τα περιουσιακά τους στοιχεία ήταν π<b>αγωμένα τα τελευταία 2-7 χρόνια, </b>κανείς από τους κατηγορούμενους δεν εμφανίστηκε ποτέ στο δικαστήριο», γράφει επίσης η εφημερίδα.</p>
      <p>Παράλληλα, υπογραμμίζεται πως η εν λόγω κίνηση προκάλεσε την<b> έκπληξη δικηγόρων και δικαστών</b>, καθώς η Νέα Δημοκρατία υποσχέθηκε προεκλογικά ότι θα αυξήσει τα standard στο δικαστικό σύστημα.</p>
      <p>«Υπάρχει κάτι περισσότερο από ένα ζήτημα φήμης που διακυβεύεται εδώ. . . Η Ελλάδα είναι τώρα πιο πιθανό να <b>υποβαθμιστεί στους διεθνείς δείκτες για την επιχειρηματική δραστηριότητα,</b> με επιπτώσεις στο επενδυτικό ενδιαφέρον» δήλωσε στην εφημερίδα Αθηναίος δικηγόρος, που ζήτησε να μην κατονομαστεί.</p>
      <p>«Η τροπολογία απαιτεί την δημιουργία δικαστικών επιτροπών σε όλη την Ελλάδα για να εξετάσει σχεδόν<b> 900 υποθέσεων για ενδεχόμενη νομιμοποίηση εσόδων</b> από παράνομες δραστηριότητες εντός των επόμενων τριών μηνών και να αποφασίσει σε ποιες από αυτές δικαιολογείται η παράταση του παγώματος περιουσιακών στοιχείων για άλλους 18 μήνες» αναφέρει το ρεπορτάζ, και συμπληρώνει:</p>
      <blockquote>«Υπάλληλος της ελληνικής υπηρεσίας καταπολέμησης της διαφθοράς και νομιμοποίησης εσόδων από παράνομες δραστηριότητες δήλωσε ότι το ο κύριος όγκος των περιουσιακών στοιχείων που έχουν παγώσει τα τελευταία τρία χρόνια, ανέρχεται στο<b> 1,02 δισ. ευρώ,</b> και θα πρέπει πιθανότατα να επιστραφούν. (…) Είναι απίθανο αυτές οι επιτροπές να είναι σε θέση να εντοπίσουν τα περιουσιακά στοιχεία τα οποία ήταν προϊόντα εγκληματικής δραστηριότητας, στο χρονικό διάστημα που δίνεται", δήλωσε ο αξιωματούχος. Από την πλευρά του αξιωματούχος της FATF (Financial Action Task Force) προειδοποίησε την περασμένη εβδομάδα: "Εάν μια χώρα περάσει έναν νόμο που απαιτεί τα περιουσιακά στοιχεία που σχετίζονται με τη νομιμοποίηση εσόδων από παράνομες δραστηριότητες ή την τρομοκρατία να αποδεσμευτούν αυτομάτως μετά από συγκεκριμένη περίοδο, αλλά πριν από μια οριστική δικαστική απόφαση... <b>τότε η FATF θα ανησυχεί περισσότερο</b>».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197545/kalifornia-ypekypse-sta-traymata-toy-o-16xronos-drastis-tis-epithesis-sti-santa-klarita">Καλιφόρνια: Υπέκυψε στα τραύματά του ο 16χρονος δράστης της επίθεσης στη Σάντα Κλαρίτα</a>
        </li>
        <li>
          <a href="https://www.cnn.gr/news/kosmos/story/197544/hpa-xari-apo-tramp-se-dyo-axiomatikoys-poy-katigoroyntan-gia-egklimata-polemoy-sto-irak">ΗΠΑ: Χάρη από Τραμπ σε δύο αξιωματικούς που κατηγορούνταν για εγκλήματα πολέμου στο Ιράκ</a>
        </li>
        <li>
          <a href="https://www.cnn.gr/news/politiki/story/197537/gennimata-h-omerta-mitsotaki-kai-tsipra-afinei-tin-koinonia-se-adiexodo">Γεννηματά: Η «ομερτά» Μητσοτάκη και Τσίπρα αφήνει την κοινωνία σε αδιέξοδο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/435/kyvernisi">ΚΥΒΕΡΝΗΣΗ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/6415/financial-times">FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/12738/dimosieyma-ton-financial-times">ΔΗΜΟΣΙΕΥΜΑ ΤΩΝ FINANCIAL TIMES</a>
        </li>
        <li>
          <a href="https://www.cnn.gr/eidhseis/tag/78604/neos-poinikos-kodikas">ΝΕΟΣ ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/69655/stelios-petsas">ΣΤΕΛΙΟΣ ΠΕΤΣΑΣ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/15/197504/snapshot/2754707.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197527/snapshot/seismos-lekkas.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197533/snapshot/stournaras-kokkina-daneia.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/15/197538/snapshot/epanastatiki-aytoamyna.JPG"/>
      </figure>
    </article>
  </body>
</html>