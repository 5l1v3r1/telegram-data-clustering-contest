<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-schemes-suddya-lytvynenko-vidstoronena/30274199.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T15:48:59+00:00"/>
    <meta property="og:title" content="Вища рада правосуддя відсторонила баришівську суддю із розслідування «Схем»"/>
    <meta property="og:description" content="Вища рада правосуддя 15 листопада ухвалила рішення тимчасово відсторонити від здійснення правосуддя суддю Баришівського районного суду Київської області Олену Литвиненко. «Рішення про притягнення су"/>
  </head>
  <body>
    <article>
      <h1>Вища рада правосуддя відсторонила баришівську суддю із розслідування «Схем»</h1>
      <address>
        <time datetime="2019-11-15T15:48:59+00:00">15 Nov 2019, 15:48</time>
      </address>
      <p>Вища рада правосуддя 15 листопада <a href="https://hcj.gov.ua/news/suddyu-baryshivskogo-rayonnogo-sudu-kyyivskoyi-oblasti-lytvynenko-olenu-leonidivnu-tymchasovo">ухвалила рішення тимчасово відсторонити від здійснення правосуддя</a> суддю Баришівського районного суду Київської області Олену Литвиненко.</p>
      <p>«Рішення про притягнення судді до дисциплінарної відповідальності та застосування до неї дисциплінарного стягнення у виді подання про звільнення з посади ухвалила Перша Дисциплінарна палата Вищої ради правосуддя 15 листопада 2019 року», – ідеться в повідомленні на сайті ВРП.</p>
      <p>19 липня ВРП відкрила дисциплінарну справу стосовно судді Баришівського районного суду Олени Литвиненко, яка раніше винесла ухвалу про тимчасове припинення дії ліцензії авіаперевізника SkyUp.</p>
      <p>Про ймовірні порушення з боку судді під час винесення цього рішення журналісти програми «Схеми: корупція в деталях» (спільний проект Радіо Свобода і телеканалу «UA:Перший») розповіли в розслідуванні <a href="https://www.radiosvoboda.org/a/schemes/30024536.html">«Таємниця баришівського суду»</a>.</p>
      <figure>
        <iframe src="https://www.youtube.com/embed/Ot-nRTuqqk0" width="640" height="360" data-service="Youtube" scrolling="no"/>
      </figure>
      <p>Перша Дисциплінарна палата ВРП отримала скарги від адвоката авіакомпанії SkyUp Дмитра Толкачова та народного депутата Антона Геращенка та вирішила, що отримані відомості «можуть свідчити про наявність у діях судді Баришівського районного суду Київської області Литвиненко О.Л. ознак дисциплінарного проступку».</p>
      <p>«Істотне порушення норм процесуального права під час здійснення правосуддя, що призвело до порушення правил щодо юрисдикції, умисне або внаслідок грубої недбалості допущення порушення прав людини і основоположних свобод або інше грубе порушення закону, що призвело до істотних негативних наслідків», – йдеться у повідомленні Вищої ради правосуддя.<br/><br/>У ВПР вважають, що суддя Олена Литвиненко, яка винесла ухвалу про призупинення ліцензії SkyUp на право перевезення пасажирів – «фактично зупинила господарську діяльність авіакомпанії, що є втручанням в діяльність товариства», а під час вирішення питання щодо наявності чи відсутності підстав для забезпечення позову «взяла до уваги лише думку позивача, проігнорувавши інтереси відповідача та інших користувачів, пасажирів».</p>
      <p>24 червня Державне бюро розслідувань <a href="https://www.radiosvoboda.org/a/news-schemes-dbr-baryshivskyi-sud/30035593.html">розпочало</a> кримінальне провадження щодо судді Баришівського районного суду Олени Литвиненко на підставі розслідування «Схем». ​</p>
      <p>Провадження розпочате за фактом «постановлення суддею завідомо неправосудної ухвали» – тобто за ознаками правопорушення передбаченого ч.1. статті 375 Кримінального кодексу України. Ця стаття передбачає санкції у вигляді обмеження волі до 5 років або позбавлення волі від 3 до 5 років.</p>
      <p>Суддя Олена Литвиненко <a href="https://www.radiosvoboda.org/a/news-schemes-zayava-vidstavka-baryshivskoi-suddi/30043632.html">подала заяву про відставку</a>, яку мали розглянути на засіданні ВРП 18 липня. Але за кілька днів до розгляду, 15 липня, вона цю заяву <a href="https://www.radiosvoboda.org/a/news-schemes-baryshivska-suddya/30062509.html">відкликала</a>.</p>
      <p>Ухвалу щодо призупинення ліцензії SkyUp суддя Баришівського суду Олена Литвиненко винесла 24 травня цього року. Водночас тоді суддя відмовилася забороняти компанії «здійснювати господарську діяльність з перевезення пасажирів повітряним транспортом до вирішення спору по суті». Журналісти хотіли звернутися до неї за коментарем, та застати її на робочому місці не вдалося – у суді сказали, що Литвиненко у відпустці.</p>
      <p>«Схеми» виявили, що позов, у результаті якого суддя Литвиненко ухвалила рішення, був фіктивним – жителька Баришівки, вказана позивачкою в ухвалі суду, <a href="https://www.facebook.com/watch/?v=459611404857891">насправді не подавала</a> його. Окремо юристи звернули увагу, що суддя в принципі не могла ухвалювати зазначене рішення, оскільки воно не підпадає під юрисдикцію Баришівського районного суду. Не зміг пояснити логіку судді Олени Литвиненко і голова суду.</p>
      <p>Крім того, <a href="https://www.radiosvoboda.org/a/news-schemes-slid-kolomoiskogo-v-baryshivtsi/30024587.html">журналісти виявили</a> опосередкований зв’язок з олігархом Ігорем Коломойським в історії з позовом до SkyUp Airlines в Баришівський районний суд.</p>
      <p>У день, коли Оксана Пасенко написала заяву в поліцію про те, що не подавала позову до SkyUp, начебто від її імені надійшла заява на ім’я народного депутата, у якій вона «просить» посприяти у забезпеченні виконання рішення суду. Документ датований 18 червня. Цей депутат – Олександр Дубінін, багаторічний менеджер підприємств з так званої групи «Приват», підконтрольної олігарху Коломойському.</p>
      <p>У копії звернення, яке опинилося в розпорядженні «Схем» йдеться про те, що хоч Баришівський суд і ухвалив рішення на користь Пасенко, вона начебто все одно не задоволена тим, що літаки продовжують літати. У приймальні Дубініна швидко відреагували на це «звернення» Пасенко і вже наступного дня, 19 червня, переслали його у вигляді депутатського звернення до профільного відомства – Мінінфраструктури.</p>
      <p>На прохання «Схем» прокоментувати той факт, що в один день, коли мешканка Баришівки начебто звернулась до депутата, вона вже написала заяву в поліцію про те, що не позивалася до авіаперевізника, Дубінін зазначив: «Нехай вона напише, що звернення, до якого вона нині зверталась, вона скаже, що вона його спростовує. І все».</p>
      <p>На запитання журналіста, в яких Дубінін стосунках із Коломойським, парламентар відповів: «В яких стосунках? Я – народний депутат, а він – бізнесмен. Далі що?» Ігор Коломойський у коментарі «Схемам» заявив, що Дубінін «не є до нього афілійованою особою».</p>
    </article>
  </body>
</html>