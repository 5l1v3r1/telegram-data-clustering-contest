<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640143/%D8%AA%D8%B1%DA%A9%DB%8C%D9%87-%D8%AF%D8%B1%D8%B5%D8%AF%D8%AF-%D9%81%D8%B1%DB%8C%D8%A8%DA%A9%D8%A7%D8%B1%DB%8C-%D8%A7%D8%B3%D8%AA-%D8%A8%D8%A7%DB%8C%D8%AF-%D8%A7%D8%B2-%D8%B3%D9%88%D8%B1%DB%8C%D9%87-%D8%AE%D8%A7%D8%B1%D8%AC-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T15:17:00+00:00"/>
    <meta property="og:title" content="ترکیه درصدد فریبکاری است؛ باید از سوریه خارج شود"/>
    <meta property="og:description" content="اسد در مصاحبه با رسانه‌های روس زبان تاکید کرد که حضور روسیه در این کشور در چارچوب توازن بین‌المللی است و ترکیه نباید در خاک سوریه حضور داشته باشد."/>
  </head>
  <body>
    <article>
      <h1>
        <a href="https://www.bultannews.com/fa/news/640143/%D8%AA%D8%B1%DA%A9%DB%8C%D9%87-%D8%AF%D8%B1%D8%B5%D8%AF%D8%AF-%D9%81%D8%B1%DB%8C%D8%A8%DA%A9%D8%A7%D8%B1%DB%8C-%D8%A7%D8%B3%D8%AA-%D8%A8%D8%A7%DB%8C%D8%AF-%D8%A7%D8%B2-%D8%B3%D9%88%D8%B1%DB%8C%D9%87-%D8%AE%D8%A7%D8%B1%D8%AC-%D8%B4%D9%88%D8%AF">ترکیه درصدد فریبکاری است؛ باید از سوریه خارج شود</a>
      </h1>
      <h2>اسد در مصاحبه با رسانه‌های روس زبان تاکید کرد که حضور روسیه در این کشور در چارچوب توازن بین‌المللی است و ترکیه نباید در خاک سوریه حضور داشته باشد.</h2>
      <address><time datetime="2019-11-15T15:17:00+00:00">15 Nov 2019, 15:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بشار اسد رئیس جمهور سوریه در مصاحبه با چند رسانه روسی که بخشهایی از آن روز پنج شنبه منتشر شده بود، تاکید کرد که دمشق هرگز با تقسیم سوریه موافقت نخواهد کرد.</p>
      <p>اسد با اشاره به توافق سوچی میان روسای جمهور روسیه و ترکیه گفت: «بعد از حصول توافق سوچی الان باید به ترکیه بگوییم خب باید شروع به خروج از خاک سوریه کنید.کسی باور نمی‌کند که ترکیه در صدد بازگرداندن میلیون‌ها پناهنده سوری به مناطق شمالی سوریه با هدف بشردوستانه است. بلکه هدف ترکیه فریبکاری است.»</p>
      <p>به نوشته خبرگزاری رسمی سوریه (سانا) بشار اسد با اشاره به حضور روسیه در کشورش گفت : «این حضور نظامی در چارچوب «توازن بین‌المللی» است؛ چرا که جهان امروز نه در چارچوب قوانین بین‌المللی بلکه بر مبنای معیارهای قدرت پیش می‌رود. قدرت نظامی روسیه برای توازن بین‌المللی مهم است. روسیه کشور بزرگی است و مسئولیت‌هایی در سطح جهانی دارد. این مسئولیت‌ها می‌تواند در خدمت جهان و مردم روسیه باشد. روسیه گزینه دیگری در مقابل خود ندارد یا باید نقش یک کشور بزرگ را بازی کند یا کنار بکشد؛ که این برای جهان خوب نیست.»</p>
      <p>اسد هدف دیگر حضور روسیه در سوریه را مبارزه با تروریسم دانست و تأکید کرد که نمی‌توان با تروریسم در مکان خودش مبارزه کرد بلکه باید با تروریسم در تمامی جهان مقابله کرد.</p>
      <p>رئیس‌جمهور سوریه در خصوص کردهای این کشور نیز گفت: «آمریکا با حمایت از گروههای کُرد و به دست گرفتن رهبری آنها تلاش دارد تا چنین وانمود کند که این منطقه کردی است تا کردها را با دیگر گروهها وارد درگیری کند. اما پس از هفت سال جنگ بیشتر مردم متوجه اهمیت وحدت با حکومت بدون توجه به اختلافات سیاسی شده‌اند.»</p>
      <p>اسد تأکید کرد که جنگ خیلی چیزها را در جامعه تغییر داده اما این بدین منظور نیست که باید به سمت تجریه کشور یا زیرپا گذاشتن قانون اساسی رفت و داعیه‌های جدایی‌طلبانه تحت هیچ شرایطی پذیرفته نیست و تمامی بخش‌های جامعه سوریه از میهن و ساختارهای آن دفاع می‌کنند.</p>
      <p>رئیس‌جمهور سوریه وضع معیشتی کشورش را معلول عوامل خارجی به خصوص محاصره کشورهای غربی دانست و گفت که اولویت حال حاضر حکومت تأمین نیازهای ضروری شهروندان است.</p>
      <p>بشار اسد در ادامه به حضور آمریکا در سوریه پرداخت و آن را اشغالگری نامید. او گفت: اشغالگر بدون حضور مزدورانش نمی‌تواند بر منطقه‌ای مسلط شود. حضور این کشور در سوریه به زودی باعث ایجاد مقاومت نظامی علیه خودش خواهد شد که در نهایت منجر به خروج آمریکا و وارد آمدن خسارت‌هایی به آنها می‌شود.</p>
      <p>او افزود: «آمریکا نمی‌تواند در هر منطقه‌ای که آن را اشغال کرد، آسوده خاطر باشد. این کشور بر مبنای گانگسترها اداره می‌شود و رئیس‌جمهور آمریکا بیش از آن که نماینده یک حکومت باشد، به مدیر اجرایی یک شرکت تجاری شباهت دارد. می‌توانیم سیاست آمریکا را به سیاست نازی‌ها تشبیه کنیم. توسعه‌طلبی، جنگ، پایمال کردن منافع ملت‌های دیگر و دیر پا گذاشتن قوانین بین‌المللی؛ آن هم صرفا به خاطر نفت. این همان سیاست نازی‌هاست.»</p>
      <p>رئیس‌جمهور سوریه در بخش دیگری از سخنان خود به مرگ مشکوک «جیمز لا مژرار» سردسته گروهک موسوم به «کلاه سفیدها» در استانبول اشاره کرد و در پاسخ به مشکوک بودن مرگ وی و احتمال قتل او گفت که مؤسس کلاه سفیدها، بن لادن و ابوبکر البغدادی کشته شدند چون اسرار مهمی داشتند اما دیگر کارایی و نقششان به پایان رسیده بود.</p>
    </article>
  </body>
</html>