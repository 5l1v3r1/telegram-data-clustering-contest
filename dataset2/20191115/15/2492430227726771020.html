<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188571/Cokevangst-van-500-kilo-na-achtervolging"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-15T15:50:30+00:00"/>
    <meta property="og:title" content="Cokevangst van 500 kilo na achtervolging"/>
    <meta property="og:description" content="De douane heeft vrijdag een partij cocaïne van zo'n vijfhonderd kilo aangetroffen na een achtervolging vanuit de Rotterdamse haven. De drugs zaten verstopt in sporttassen in een bestelbus."/>
  </head>
  <body>
    <article>
      <h1>Cokevangst van 500 kilo na achtervolging</h1>
      <address>
        <time datetime="2019-11-15T15:50:30+00:00">15 Nov 2019, 15:50</time>
      </address>
      <h4>De douane heeft vrijdag een partij cocaïne van zo'n vijfhonderd kilo aangetroffen na een achtervolging vanuit de Rotterdamse haven. De drugs zaten verstopt in sporttassen in een bestelbus.</h4>
      <p>Medewerkers van de douane zagen de bestelbus in het havengebied staan en wilden deze controleren. De bestuurder merkte dit en sloeg op de vlucht.</p>
      <p>De achtervolging werd ingezet en eindigde in Brielle. Daar ontvluchtten enkele mannen de auto. In de wagen werden 24 sporttassen met de drugs gevonden. Met behulp van een speurhond van de politie kon uiteindelijk een 31-jarige Rotterdammer worden opgepakt.</p>
      <p>Het onderzoek naar de cokevangst loopt nog. Meer aanhoudingen worden niet uitgesloten.</p>
    </article>
  </body>
</html>