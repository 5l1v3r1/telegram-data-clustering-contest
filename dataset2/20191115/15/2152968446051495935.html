<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/15/poiskano-ot-volia-pyrvite-dni-bolnichni-da-gi-plashta-dyrjavata.429776"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T15:25:00+00:00"/>
    <meta property="og:title" content="Поискано от &quot;Воля&quot;: Първите дни болнични да ги плаща държавата"/>
    <meta property="og:description" content="Така печелили всички – работниците, бизнесът... | Dnes.bg"/>
  </head>
  <body>
    <article>
      <h1>Поискано от "Воля": Първите дни болнични да ги плаща държавата</h1>
      <h2>Така печелили всички – работниците, бизнесът...</h2>
      <address><time datetime="2019-11-15T15:25:00+00:00">15 Nov 2019, 15:25</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Парламентарната група на партия "Воля" е внесла в деловодството на Народното събрание предложение, в което настоява първите три дни от периода на временна нетрудоспособност на работника да се плащат от държавата.</p>
      <p>Това съобщиха от "Воля". С това предложение отпада задължението за осигурителите да изплащат на осигуреното лице за първите три работни дни от временната неработоспособност 70 на сто от средно дневното брутно възнаграждение за месеца, в който е настъпила тази неработоспособност, но не по-малко от 70 на сто от средно дневното уговорено възнаграждение. Сега задължението трябва да премине към бюджета на ДОО.</p>
      <p>Към настоящия момент обезщетението за временната неработоспособност на самоосигуряващите се лица се поема изцяло, за всички дни, от ДОО.</p>
      <p>Според "Воля" това поставя в неравноправие различните групи осигуряващи се лица.</p>
      <p>Натоварва се излишно и неосноснователно бизнеса с изплащането на болничните на работниците и служителите. От една страна работодателите заплащат за своя сметка осигурителна вноска във фонд ДОО за всеки работник и служител, а от друга страна са задължени да поемат разходите за първите три дни от временната неработоспособност, вместо фонда, посочиха още от партията. Най-често на работниците и служителите им бива издаден болничен лист за 3 дни, като в този случай временната неработоспособност бива изплащана изцяло от работодателя, за негова сметка.</p>
      <p>От мярката, която предлагат от "Воля", печелят и трите страни- държавата ще се справи с фалшивите болнични листове, а бизнесът и работниците няма да са ощетени, се допълва още в съобщението.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/15/goranov-za-bolnichnite-koi-go-bil-predlojil-tova-e-tehnologiia.429751"/>
        <a href="https://www.dnes.bg/obshtestvo/2019/11/15/koi-predloji-za-bolnichnite-raznoboi-v-ns-i-koaliciiata.429732"/>
      </related>
    </article>
  </body>
</html>