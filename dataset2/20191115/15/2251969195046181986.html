<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/nuovo-cda-della-lega-pallavolo-rieletto-albino-massaccesi/1325399/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T15:32:14+00:00"/>
    <meta property="og:title" content="Nuovo cda della Lega Pallavolo, rieletto Albino Massaccesi"/>
    <meta property="og:description" content="VOLLEY - Il vice presidente e amministratore delegato della Lube resta all'interno dell'organismo. Il numero uno di Trentino Volley, Diego Mosna, nuovo presidente al posto di Paola De Micheli"/>
  </head>
  <body>
    <article>
      <h1>Nuovo cda della Lega Pallavolo, rieletto Albino Massaccesi</h1>
      <h2>VOLLEY - Il vice presidente e amministratore delegato della Lube resta all'interno dell'organismo. Il numero uno di Trentino Volley, Diego Mosna, nuovo presidente al posto di Paola De Micheli</h2>
      <address><time datetime="2019-11-15T15:32:14+00:00">15 Nov 2019, 15:32</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fnuovo-cda-della-lega-pallavolo-rieletto-albino-massaccesi%2F1325399%2F">Condividi31</a><a href="https://twitter.com/intent/tweet?text=Nuovo+cda+della+Lega+Pallavolo%2C++rieletto+Albino+Massaccesi&amp;url=https%3A%2F%2Fwww.cronachemaceratesi.it%2F2019%2F11%2F15%2Fnuovo-cda-della-lega-pallavolo-rieletto-albino-massaccesi%2F1325399%2F">Tweet</a>Email31 Condivisioni</p>
      <p> </p>
      <p> </p>
      <p><b>Il vice presidente e amministratore delegato della Lube Albino Massaccesi è stato rieletto oggi dall’Assemblea dei Club nel Consiglio di Amministrazione della Lega Pallavolo Serie A. La nomina è avvenuta contestualmente all’elezione di Diego Mosna, numero uno di Trentino Volley, come nuovo Presidente di Lega Pallavolo Serie A: Mosna succede a Paola De Micheli (neo Ministro delle Infrastrutture e dei Trasporti) e torna per la terza volta alla guida del Consorzio dei Club di Serie A, di cui era già stato presidente dal 2004 al 2009 e successivamente dal 2010 al 2014</b>. L’elezione del nuovo Consiglio di Amministrazione è stata orientata dall’Assemblea dei Club verso la conferma dei consiglieri uscenti, eletti in occasione dello scorso Volley Mercato e di fatto decaduti a seguito delle dimissioni del Ministro De Micheli, fatta eccezione per Stefano Fanini, socio e dirigente di Calzedonia Verona, in luogo del proprio presidente Stefano Magrini. A comporre il Consiglio di Amministrazione della Lega Pallavolo Serie A presieduto da Mosna sono stati votati Lucio Fusaro (Allianz Milano), Giulia Gabana (Leo Shoes Modena), Stefano Fanini (Calzedonia Verona), Albino Massaccesi (Cucine Lube Civitanova), Stefano Santuz (Kioene Padova), Gino Sirci (Sir Safety Conad Perugia) in quota SuperLega; Angelo Agnelli (Olimpia Bergamo) e Michele Miccolis (Materdominivolley.it Castellana Grotte) in quota Serie A2; Rossano Romiti (Videx Grottazzolina) in quota Serie A3. L’Amministratore Delegato Massimo Righi è stato riconfermato come undicesimo membro del Consiglio. A una prossima riunione del Consiglio direttivo si procederà alla elezione dei Vicepresidenti.</p>
    </article>
  </body>
</html>