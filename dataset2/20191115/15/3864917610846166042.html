<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819291-arahamia-prognozue-perezavantazenna-roboti-radi-do-novogo-roku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T15:43:00+00:00"/>
    <meta property="og:title" content="Арахамія прогнозує &quot;перезавантаження&quot; роботи Ради до нового року"/>
    <meta property="og:description" content="Голова фракції &quot;Слуга народу&quot; Давид Арахамія прогнозує, що Верховна Рада до нового року ухвалить пакет законопроектів про внесення змін до Регламенту, якими передбачається запровадження нового формату роботи парламенту."/>
  </head>
  <body>
    <article>
      <h1>Арахамія прогнозує "перезавантаження" роботи Ради до нового року</h1>
      <h2>Голова фракції "Слуга народу" Давид Арахамія прогнозує, що Верховна Рада до нового року ухвалить пакет законопроектів про внесення змін до Регламенту, якими передбачається запровадження нового формату роботи парламенту.</h2>
      <address>
        <time datetime="2019-11-15T15:43:00+00:00">15 Nov 2019, 15:43</time>
      </address>
      <p>Про це він сказав журналістам 15 листопада у кулуарах парламенту, повідомляє кореспондент Укрінформу.</p>
      <p>"У нас напрацьовано пакет (законопроектів щодо внесення змін до Регламенту ВР — ред.), його треба тільки зареєструвати, передати до комітету... Тобто наступного тижня це можливо зробити (внести до Ради документи — ред.). Думаю, до нового року ми повинні їх ухвалити", — сказав Арахамія.</p>
      <p>Політик уточнив, що серед запропонованих змін є пропозиція виділити певні дні тижня для голосувань, а інші — виступам народних депутатів і їхній роботі у комітетах.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2792619-rada-zminila-reglament-u-castini-planuvanna-zakonotvorcoi-dialnosti.html">Верховна Рада змінила закон про Регламент</a>
      </blockquote>
      <p>"Основні зміни стосуватимуться того, що з метою захисту почуттів журналістів, а також збереження їхньої уваги, треба зробити дні голосування і дні оцих... "балачок" із мотивів, у "Різному"... Тобто приходите у четвер — і дивитеся, скільки всього ми наприймали. Хочете почути, що про це хочуть розповісти інші депутати, — приходите в інші дні. А більшість часу треба витрачати на роботу в комітетах — це і є справжня робота народного депутата. Але "дні комітетів" — це ж не тільки робота в комітетах, засідання комітетів — це вже резолюція цих напрацювань. Перед цим, депутати мають також зустрічатися з експертами, представниками індустрії, вивчати проблематику", — пояснив парламентарій.</p>
      <p>Водночас він запевнив, що відвідування депутатами комітетів контролюватиметься жорстко — за допомогою персональних карток парламентаріїв.</p>
      <p>А також, що доступ до кулуарів другого поверху <a href="https://www.ukrinform.ua/tag-verhovna-rada">Верховної Ради</a> та балкону парламенту не обмежуватимуть для акредитованих представників ЗМІ.</p>
    </article>
  </body>
</html>