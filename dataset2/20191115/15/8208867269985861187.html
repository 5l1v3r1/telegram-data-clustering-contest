<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/11/15/news/nazionale_mancini_dice_no_agli_stage-241187933/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T15:05:00+00:00"/>
    <meta property="og:title" content="Nazionale, Mancini dice no agli stage: &quot;Creano stress ai giocatori&quot;"/>
    <meta property="og:description" content="Il ct azzurro, che dopo le partite con Bosnia e Armenia rivedrà il gruppo soltanto per le due amichevoli di marzo e poi direttamente a ridosso"/>
  </head>
  <body>
    <article>
      <h1>Nazionale, Mancini dice no agli stage: "Creano stress ai giocatori"</h1>
      <h2>Il ct azzurro, che dopo le partite con Bosnia e Armenia rivedrà il gruppo soltanto per le due amichevoli di marzo e poi direttamente a ridosso dell'Europeo, preferisce evitare ulteriori impegni ai suoi ragazzi, già alle prese con un calendario molto intasato</h2>
      <address><time datetime="2019-11-15T15:05:00+00:00">15 Nov 2019, 15:05</time> by <a rel="author">ENRICO CURRO'</a></address>
      <p><b>ZENICA -</b> Il poco tempo per lavorare insieme e le incognite dell'emergenza. Sono le due preoccupazioni di Mancini per i sette mesi che mancano a Euro 2020, come lui stesso ha rivelato a Radio Rai: "Dopo queste ultime due partite del 2019 con Bosnia e Armenia, avremo soltanto due amichevoli a marzo e poi ci rivedremo a ridosso dell'Europeo. La speranza è di avere tutti i giocatori a disposizione". Il ct esclude però di chiedere ai club uno o due stage a Coverciano, a fine febbraio o in primavera: evitare stress agli azzurri, già pressati da un calendario intasatissimo, è la sua priorità: "Gli stage cadrebbero di lunedì e di martedì e sarebbero più che altro un fastidio".<br/><br/><a href="https://www.repubblica.it/sport/calcio/nazionale/2019/11/14/news/bosnia_italia_conferenza_ct_mancini-241117689/">La partita di stasera in casa della Bosnia</a> assume dunque un valore doppio, nella preparazione per il torneo del prossimo giugno, proprio perché può permettere la valutazione sulla capacità della squadra di reagire all'emergenza: quella dovuta agli infortuni (oltre al capitano Chiellini, mancano Verratti, Sensi, Lorenzo Pellegrini e Gianluca Mancini, Berardi, Piccini, D'Ambrosio e Pavoletti) e di conseguenza quella legata agli aggiustamenti tattici: "In effetti mancano diversi giocatori ed è importante vedere che cosa possono fare gli altri in una partita così dura". L'esame è dunque soprattutto per chi, tra i giovanissimi Zaniolo e Tonali, vincerà il più serio ballottaggio, quello per il terzo posto a centrocampo, accanto a Jorginho e Barella: "Il dubbio nasce soltanto dal fatto che ultimamente, nella Roma, Zaniolo sta giocando da esterno d'attacco o da mezza punta e non da interno". L'esame nell'esame, infine, sarà per il ruolo di testa di serie nel sorteggio di fine novembre per i gironi dell'Europeo: battendo la Bosnia, l'Italia ne avrebbe la certezza: "Ci farebbe piacere continuare a giocare come abbiamo fatto finora. E naturalmente vincere".</p>
    </article>
  </body>
</html>