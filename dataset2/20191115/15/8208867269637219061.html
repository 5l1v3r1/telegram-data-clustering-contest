<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/15/news/pensione_di_vecchiaia_il_requisito_anagrafico_resta_fermo_a_67_anni_nel_2021-241188937/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T15:31:00+00:00"/>
    <meta property="og:title" content="Pensione di vecchiaia, congelato il requisito anagrafico a 67 anni nel 2021"/>
    <meta property="og:description" content="La speranza di vita non cresce abbastanza da innalzare la soglia: decreto in Gazzetta Ufficiale"/>
  </head>
  <body>
    <article>
      <h1>Pensione di vecchiaia, congelato il requisito anagrafico a 67 anni nel 2021</h1>
      <h2>La speranza di vita non cresce abbastanza da innalzare la soglia: decreto in Gazzetta Ufficiale</h2>
      <address>
        <time datetime="2019-11-15T15:31:00+00:00">15 Nov 2019, 15:31</time>
      </address>
      <p><b>MILANO </b>- Non si muove il requisito anagrafico per andare in pensione di vecchiaia. E' una buona notizia per alcuni, anche se riflette il fatto che la speranza di vita non cresce. E così il requisito per l'accesso alla pensione di vecchiaia resta fissato a 67 anni anche nel biennio 2021-2022, come è adesso.<br/><br/>Il passaggio, necessario da quando il nostro sistema pensionistico si è adattato alla speranza di vita, è stato messo nero su bianco dal decreto del ministero dell'Economia, pubblicato sulla Gazzetta Ufficiale: "Dal 1° gennaio 2021 i requisiti di accesso ai trattamenti pensionistici non sono ulteriormente incrementati", recita il testo.<br/><br/>L'aumento della speranza di vita a 65 anni infatti, è di 0,021 decimi di anno. "Trasformato in dodicesimi di anno - si legge - equivale ad una variazione di 0,025 che, a sua volta arrotondato in mesi, corrisponde ad una variazione pari a 0". Essendo gli adeguamenti biennali, il livello fissato resterà tale anche per tutto il 2022. Solo dopo potrà scattare un nuovo adeguamento, che in ogni caso non può superare i 3 mesi alla volta (quindi si potrà salire nel 2023 al massimo a 67 anni e 3 mesi).<br/><br/>Per la pensione di vecchiaia è necessario che siano stati versati almeno 20 anni di contributi. Chi è in regime contributivo (carriera lavorativa avviata dopo il 1996), per andare in pensione di vecchiaia è necessario avere un trattamento pari a una volta e mezzo il minimo.</p>
      <related>
        <h4>Articoli correlati</h4>
        <a href="https://www.repubblica.it/economia/diritti-e-consumi/pensioni/domande-e-risposte/2019/11/16/news/riscatto_del_servizio_militare_la_via_della_pensione_supplementare-240937929/?ref=drac-2"/>
        <a href="https://www.repubblica.it/economia/diritti-e-consumi/pensioni/domande-e-risposte/2019/11/15/news/pensione_tra_italia_e_usa_ecco_come_sono_finito_nel_limbo_dei_contributi-240937672/?ref=drac-3"/>
      </related>
    </article>
  </body>
</html>