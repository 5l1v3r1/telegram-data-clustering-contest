<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/spomnili-se-bodo-partizanskega-zdravnika-dr-vaclav"/>
    <meta property="og:site_name" content="Primorske novice"/>
    <meta property="article:published_time" content="2019-11-15T15:16:31+00:00"/>
    <meta property="og:title" content="Spomnili se bodo partizanskega zdravnika dr. Vaclava Pišota"/>
    <meta property="og:description" content="Čeprav je obdobje partizanskega zdravstva in delovanja partizanskega zdravnika dr. Vaclava Pišota časovno odmaknjeno, se bodo jutri ob 17. uri v dvorani Ortopedske bolnišnice Valdoltra spomnili prav teh dogodkov."/>
  </head>
  <body>
    <article>
      <h1>Spomnili se bodo partizanskega zdravnika dr. Vaclava Pišota</h1>
      <address><time datetime="2019-11-15T15:16:31+00:00">15 Nov 2019, 15:16</time> by <a rel="author">Jasna Arko</a></address>
      <p>
        <b>Čeprav je obdobje partizanskega zdravstva in delovanja partizanskega zdravnika dr. Vaclava Pišota časovno odmaknjeno, se bodo jutri ob 17. uri v dvorani Ortopedske bolnišnice Valdoltra spomnili prav teh dogodkov.</b>
      </p>
      <figure>
        <img src="https://static.primorske.si/foto/highres/gnweb/719929_262-vaclav2.jpg"/>
        <figcaption>Vaclav Pišot </figcaption>
      </figure>
      <p><b>VALDOLTRA</b> &gt; “Vsako leto predstavimo eno znanih ankaranskih osebnosti in v letošnjem načrtu je partizanski zdravnik dr. Vaclav Pišot, kasneje ravnatelj Ortopedske bolnišnice Valdoltra,” omenja predsednica ankaranskega Združenja borcev za vrednote NOB <b>Darinka Vovk</b>.</p>
      <p>Že aprila letos mineva 105. obletnica rojstva dr. Vaclava Pišota, spomin nanj je še živ ne le med Ankarančani, temveč veliko širše. “Jutri popoldne pa ga bomo predstavili kot partizanskega zdravnika - izjemnega kirurga in zobozdravnika ter organizatorja v sklopu Snežniške bolnišnice in organizatorja partizanskih bolnišnic v Beli krajini, na osvobojenem ozemlju,” našteva Vovkova. Dodaja, da bodo predstavitvi dodali še spomine enega partizanskih ranjencev, žal že preminulega in še živeče Pišotove sodelavke dr. <b>Zore Konjajev</b>.</p>
      <p>Da so lahko pripravili predstavitev delovanja dr. Pišota iz časov partizanskega zdravstva, gre zasluga sodelovanju Muzeja novejše zgodovine, ki jim je posodil slikovno gradivo, hkrati pa sta njegov del in spomine nanj prispevala tudi njegova sinova, <b>Venčeslav</b> in <b>Janez Pišot</b> ter njuni družini. Predstavitev je omogočila Ortopedska bolnišnica Valdoltra in ji namenila uporabo dvorane v bolnišnici, skupaj s tehniko.</p>
      <p>“Želimo si, da živi spomin na znane osebnosti iz Ankarana in njihovo dobro ter koristno delo. Da to pomnijo tudi mlajši,” pravi Darinka Vovk. “Zato vsako leto predstavimo eno osebnost. Zvrstili so se že Aleš Bebler, Mario Abram, Milan Guček, letos dr. Pišot.”</p>
    </article>
  </body>
</html>