<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/milazzo-sede-del-risorgimento-digitale-al-via-la-campagna-di-tim.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T15:30:35+00:00"/>
    <meta property="og:title" content="Milazzo sede del “Risorgimento Digitale”. Al via la campagna di Tim"/>
    <meta property="og:description" content="L’alfabetizzazione digitale al centro dell’iniziativa, che proporrà corsi formativi gratuiti sull’utilizzo di internet e delle nuove tecnologie."/>
  </head>
  <body>
    <article>
      <h1>Milazzo sede del “Risorgimento Digitale”. Al via la campagna di Tim</h1>
      <address><time datetime="2019-11-15T15:30:35+00:00">15 Nov 2019, 15:30</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>L’alfabetizzazione digitale al centro dell’iniziativa, che proporrà corsi formativi gratuiti sull’utilizzo di internet e delle nuove tecnologie.</i>
      </p>
      <p>Farà tappa a Milazzo, la campagna “<b>Operazione Risorgimento Digitale</b>” lanciata da Tim. Si tratta di un’iniziativa che coinvolge 107 provincie siciliane, volta a proporre <b>corsi formativi gratuiti</b> sull’utilizzo di internet e delle nuove tecnologie.</p>
      <h3>Milazzo sarà la tappa messinese</h3>
      <p>Il comune mamertino sarà quindi la <b>tappa messinese</b>, dal prossimo 27 gennaio. In Sicilia gli altri comuni coinvolti sono Marsala, dove la campagna è già iniziata da qualche giorno, Bagheria, Sciacca, Enna, Niscemi, Modica, Noto e Acireale.</p>
      <p><i>“Ci fa piacere che Tim abbia scelto Milazzo come tappa di questo importante progetto di alfabetizzazione digitale</i> – ha dichiarato il sindaco Giovanni Formica- <i>Abbiamo dato la piena disponibilità a supportare le iniziative che in quei giorni saranno promosse sul nostro territorio. Invito i cittadini a cogliere questa opportunità, peraltro totalmente gratuita. Tutti ormai dobbiamo essere al passo coi tempi, adeguandoci ai nuovi canali di comunicazione e interattività gestiti attraverso internet”</i>.</p>
      <h3>Una “scuola mobile” sulla marina</h3>
      <p>Il progetto prevedrà la presenza di una “scuola mobile” sulla <b>Marina Garibaldi</b> da lunedì 27 gennaio a venerdì 31 gennaio, dalle 9.30 alle 19.00</p>
      <p>I corsi formativi verteranno sull’utilizzo delle videochiamate per contattare parenti lontani, sull’invio di email, sull’accesso alle <b>prenotazioni sanitarie online</b> e sull’utilizzo dei social network. Previa iscrizione, i corsi saranno suddivisi in tre moduli da due ore ciascuno e coinvolgeranno i partecipanti per un giorno a settimana, per tre settimane consecutive.</p>
      <p>I corsi si svolgeranno dal lunedì al venerdì, a partire dal 3 febbraio e si concluderanno il 21 dello stesso mese. Le lezioni si terranno dalle 11.00 alle 13.00 e dalle 15.00 alle 17.00</p>
    </article>
  </body>
</html>