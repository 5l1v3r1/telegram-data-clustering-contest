<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/15/news/mondiale_endurance_largo_a_peugeot-241187937/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T15:06:00+00:00"/>
    <meta property="og:title" content="Mondiale Endurance, largo a Peugeot"/>
    <meta property="og:description" content="Dal 2022 il marchio del leone sarà nuovamente schierato nel Campionato del mondo Endurance Fia Wec"/>
  </head>
  <body>
    <article>
      <h1>Mondiale Endurance, largo a Peugeot</h1>
      <h2>Dal 2022 il marchio del leone sarà nuovamente schierato nel Campionato del mondo Endurance Fia Wec</h2>
      <address>
        <time datetime="2019-11-15T15:06:00+00:00">15 Nov 2019, 15:06</time>
      </address>
      <p>Il marchio del leone torna a ruggire in pista nel Campionato del mondo Endurance Fia Wec. Con una decisione del Comitato esecutivo di Groupe Psa, sollecitata da una proposta formulata da Psa Motorsport e sostenuta dal marchio Peugeot, è stato approvato il lancio di un programma sportivo nell’ambito del mondiale Endurance Fia Wec, con un calendario articolato su otto gare, l’ultima delle quali è la celebre 24 Ore di Le Mans.<br/> <br/>Tra le condizioni che hanno convinto il Comitato esecutivo di Groupe Psa ad approvare la proposta di partecipazione del marchio Peugeot a questo campionato mondiale nel 2022, hanno contribuito la notevole riduzione dei costi permessa dal nuovo regolamento Hypercar e la conferma che questa serie può schierare vetture con motorizzazioni ibride.<br/> <br/>“Sono davvero entusiasta all’idea di mobilitare i talenti e la  passione delle mie equipe in questo progetto – ha dichiarato Jean Marc Finot, direttore di Psa Motorsport – Sono convinto che sapranno dimostrare ancora una volta la loro fame di vittoria con questa nuova sfida.<br/>Gli esperti della nostra organizzazione, arricchiti dalle esperienze nei campionati Fia, continueranno a dare il meglio di sé per fare vincere le squadre finanziate dai marchi del nostro Gruppo”.<br/> <br/>“Il marchio Peugeot ha sempre messo la passione per lo sport automobilistico al centro della sua azione e ha ottenuto numerose vittorie in campionati mitici – ha aggiunto Jean Philippe Imparato, direttore del marchio Peugeot – L’evoluzione del Wec corrisponde oggi alla transizione che stiamo vivendo con l’elettrificazione della nostra gamma e il lancio sul mercato di prodotti elettrificati ad alte prestazioni, prefigurati dal Concept 508 Peugeot Sport Engineered e sviluppati da Psa Motorsport.<br/>La firma istituzionale del marchio Peugeot – Motion and E-motion – è perfettamente in linea con queste iniziative”.<br/> <br/>Inutile sottolineare l’entusiasmo di tutto il team Peugeot Motorsport per questa nuova avventura sportiva i cui dettagli saranno precisati all’inizio del prossimo anno. (m.r.)</p>
    </article>
  </body>
</html>