<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640148/%D9%87%D8%B4%D8%AF%D8%A7%D8%B1-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%AA%D8%A8%D8%A7%D8%B9-%D8%A7%DB%8C%D9%86-%DA%A9%D8%B4%D9%88%D8%B1-%D8%AF%D8%B1-%D8%AA%D8%A7%D8%AC%DB%8C%DA%A9%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T15:47:00+00:00"/>
    <meta property="og:title" content="هشدار وزارت خارجه آمریکا به اتباع این کشور در تاجیکستان"/>
    <meta property="og:description" content="وزارت امور خارجه آمریکا، تاجیکستان را در لیست کشورهای ناامن برای گردشگران قرار داد و از شهروندان خود خواست هنگام مسافرت به این کشور احتیاط کنند."/>
  </head>
  <body>
    <article>
      <h1>
        <a href="https://www.bultannews.com/fa/news/640148/%D9%87%D8%B4%D8%AF%D8%A7%D8%B1-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%AA%D8%A8%D8%A7%D8%B9-%D8%A7%DB%8C%D9%86-%DA%A9%D8%B4%D9%88%D8%B1-%D8%AF%D8%B1-%D8%AA%D8%A7%D8%AC%DB%8C%DA%A9%D8%B3%D8%AA%D8%A7%D9%86">هشدار وزارت خارجه آمریکا به اتباع این کشور در تاجیکستان</a>
      </h1>
      <h2>وزارت امور خارجه آمریکا، تاجیکستان را در لیست کشورهای ناامن برای گردشگران قرار داد و از شهروندان خود خواست هنگام مسافرت به این کشور احتیاط کنند.</h2>
      <address><time datetime="2019-11-15T15:47:00+00:00">15 Nov 2019, 15:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزارت امور خارجه آمریکا، تاجیکستان را به لیست کشورهای ناامن برای گردشگران وارد و از شهروندان خود خواست که ضمن سفر به این کشور احتیاط کنند.</p>
      <p>در این اطلاعیه از حمله تروریستی به گردشگران خارجی در ناحیه «دنغره» تاجیکستان یاد شده که در پی آن 2 شهروند آمریکا به قتل رسیدند.</p>
      <p>در این مطلب آمده است: ممکن است تروریست‌ها مکان‌های مختلفی از جمله مناطق مسکونی، کلوپ و رستوران‌ها، اماکن مذهبی، هتل‌ها و مدارس را هدف قرار دهند.</p>
      <p>مقامات آمریکا از شهروندان خود خواستند هنگام سفر به تاجیکستان رسانه‌های محلی را بخوانند، برنامه‌های خود را بر اساس اطلاعات جدید تنظیم کنند، مراقب اطراف خود باشند و صفحات فیس‌بوک و توییتر این وزارتخانه را پیگیری کنند.</p>
      <p>وزارت امور خارجه آمریکا سیستم جدید هشدار به شهروندان در مورد اوضاع داخلی کشورهای مختلف را برای برنامه ریزی سفر تدوین کرده که کشورهای مختلف جهان را از نظر بی خطری رتبه بندی می‌کند.</p>
      <p>در رتبه اول این لیست کشورهایی قرار دارند که امنیت شهروندان و گردشگران خارجی در آنها تامین است.</p>
      <p>تاجیکستان تا حمله تروریستی به گردشگران خارجی در ناحیه دنغره در تابستان سال گذشته میلادی در رتبه اول این لیست قرار داشت، اما در حال حاضر «دوشنبه» تا رتبه دوم پایین آمده که بر اساس آن گردشگران خارجی که قصد سفر به این کشور را دارند باید «نهایت احتیاط را بکنند».</p>
      <p>رتبه سوم این لیست تحت عنوان «سفر را بازبینی کنید» قرار دارد و مشمول کشورهایی است که امنیت در آنجا به طور کامل تامین نیست و در رتبه چهار کشورهایی قرار دارند که دپارتمان امور خارجه آمریکا به شهروندان خود نه تنها توصیه عدم سفر بلکه هشدار می‌دهد تا از سفر به این کشورها خودداری کنند.</p>
      <p>این اطلاعیه پس از یک هفته حمله تروریستی به پاسگاه مرزبانی «عشق آباد» تاجیکستان، در پایگاه رسمی سفارت آمریکا در دوشنبه منتشر شد.</p>
    </article>
  </body>
</html>