<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547472.html/%D8%AD%D8%B6%D8%B1%D8%AA-%D9%85%D8%AD%D9%85%D8%AF-%D8%B5--%D8%B1%D8%B3%D9%88%D9%84%DB%8C-%D8%A8%D8%B1%D8%A7%DB%8C-%D8%AA%D9%85%D8%A7%D9%85-%D8%B9%D8%A7%D9%84%D9%85%DB%8C%D8%A7%D9%86--%D8%AF%D8%B4%D9%85%D9%86-%D8%A8%D8%A7-%D8%AA%D9%85%D8%A7%D9%85-%D8%AA%D9%88%D8%A7%D9%86%D8%B4-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D9%85%D8%A8%D8%A7%D8%B1%D8%A7%D9%86-%D8%B1%D8%B3%D8%A7%D9%86%D9%87-%D8%A7%DB%8C-%D9%88-%D8%AA%D8%A8%D9%84%DB%8C%D8%BA%D8%A7%D8%AA%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:17:00+00:00"/>
    <meta property="og:title" content="حضرت محمد(ص) رسولی برای تمام عالمیان/ دشمن با تمام توانش به دنبال بمباران رسانه‌ای و تبلیغاتی است"/>
    <meta property="og:description" content="ائمه جمعه هرمزگان در خطبه های عبادی و سیاسی این هفته با بیان اینکه دشمن با تمام توانش به دنبال بمباران رسانه ای و تبلیغاتی است، گفتند: با انعکاس اخبار کذب، تحلیل های مغرضانه واقعیت ها را وارونه نشان می دهد و مانند مگسی که تنها به دنبال کثیفی بوده در جامعه به جستجوی کوچکترین عیب برای بزرگ نشان دادن آن است."/>
  </head>
  <body>
    <article>
      <h1>حضرت محمد(ص) رسولی برای تمام عالمیان/ دشمن با تمام توانش به دنبال بمباران رسانه‌ای و تبلیغاتی است</h1>
      <h2>ائمه جمعه هرمزگان:</h2>
      <address>
        <time datetime="2019-11-15T15:17:00+00:00">15 Nov 2019, 15:17</time>
      </address>
      <p>ائمه جمعه هرمزگان در خطبه های عبادی و سیاسی این هفته با بیان اینکه دشمن با تمام توانش به دنبال بمباران رسانه ای و تبلیغاتی است، گفتند: با انعکاس اخبار کذب، تحلیل های مغرضانه واقعیت ها را وارونه نشان می دهد و مانند مگسی که تنها به دنبال کثیفی بوده در جامعه به جستجوی کوچکترین عیب برای بزرگ نشان دادن آن است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://HORMOZ.IR/">هرمز</a>؛ ائمه جمعه هرمزگان در خطبه های عبادی و سیاسی این هفته با بیان اینکه دشمن با تمام توانش به دنبال بمباران رسانه ای و تبلیغاتی است، گفتند: با انعکاس اخبار کذب، تحلیل های مغرضانه واقعیت های را وارونه نشان می دهد و مانند مگسی که تنها به دنبال کثیفی بوده در جامعه به جستجوی کوچکترین عیب برای بزرگ نشان دادن آن است.</p>
      <p>
        <b>حضرت محمد(ص) رسولی برای تمام عالمیان است</b>
      </p>
      <p>حجت الاسلام محمد عبادی زاده، نماینده ولی فقیه هرمزگان در خطبه های عبادی و سیاسی نماز جمعه این هفته بندرعباس ضمن تبریک به مناسبت ولادت پیامبر اکرم(ص ) و امام جعفر صادق(ع ) گفت: ما باید از سیره حضرت محمد(ص) در جامعه الگو بگیریم زیرا پیامبر(ص) بی آلایش و بی تکلف بودند و به دور از هرگونه ظاهر سازی بودند.<br/>امام جمعه بندرعباس تصریح کرد: پیامبر اکرم(ص) نه تنها در مسائل حکومتی، سیاسی و اجتماعی بلکه در مسائل شخصی نیز با دوست و دشمن با عدالت رفتار می کردند.<br/>عبادی زاده با بیان اینکه پیامبر(ص) تنها متعلق به مسلمانان نیست، عنوان کرد: خداوند در قرآن تمام ادیان را به وحدت دعوت می کند و حضرت محمد(ص) رسولی برای تمام عالمیان است.<br/>وی با تاکید بر اینکه دشمن در گام دوم انقلاب ماموریت های جدی دارد، بیان کرد: دشمن با تمام توانش به دنبال بمباران رسانه ای و تبلیغاتی است.<br/>خطیب جمعه بندرعباس افزود: جنگ روانی دشمن شروع شده و رسانه های ماهواره ای و فضای مجازی و اینترنت تبدیل به توپخانه قوی شده که ملت ما را بمباران تبلیغاتی می کند.<br/>عبادی زاده با بیان اینکه دشمن به دنبال مایوس کردن ملت از انقلاب و مسئولان است، تصریح کرد: با انعکاس اخبار کذب، تحلیل های مغرضانه واقعیت های را وارونه نشان می دهد و مانند مگسی که تنها به دنبال کثیفی بوده در جامعه به جستجوی کوچکترین عیب برای بزرگ نشان دادن آن است.</p>
      <p><b>دشمن با تمام توانش به دنبال بمباران رسانه ای و تبلیغاتی است</b><br/>وی با تاکید بر اینکه دشمن شناسی وظیفه ما در گام دوم انقلاب است و باید مراقب شگردهای دشمنان باشیم، اظهار کرد: باید مواظب افکارمان باشیم که در اختیار دشمن قرار نگیرد، اگر فکرمان را کنترل نکنیم زبانمان وسیله ای برای تبلیغ اهداف دشمن می شود.<br/>نماینده ولی فقیه در هرمزگان تاکید کرد: اگر امروز دشمن بعد از چهل سال هنوز نتوانسته به انقلاب ما ضربه ای وارد کند از برکت امام خامنه ای(مدظله العالی) است که تمام مسائل کشور و جهان را به موقع متذکر می شوند.<br/>عبادی زاده با اشاره به اینکه امروز روز تلاش و کار در جامعه است، گفت: دولت باید بیش از همیشه سبب ایجاد آرامش مردم در جامعه باشد و مناسب نیست رئیس دولت فضای جامعه را به سمت و سوی حواشی بکشاند.<br/>وی افزود: دولت در روزهای پایانی باید نیاز های جامعه را پاسخ دهد و فضای بحث ها را نباید متشنج کند و دولت و مردم از بحث های حاشیه ای سود نمی برد.<br/>خطیب جمعه بندرعباس اظهار کرد: سوالات و شبهات دولت از دستگاه قضا باید در جلسات خصوصی پرسیده شود زیرا این حرکات جز ضرر و مشکل چیزی برای جامعه ندارد.</p>
      <p>عبادی زاده با اشاره به وضعیت نا مطلوب فضای شهری در بندرعباس خاطر نشان کرد: خیابان های بندرعباس استاندارد نیست و با کمترین بارندگی آب در سطح خیابان ها و معابر جمع می شود.</p>
      <p>
        <b>وحدت رمز پیروزی بر جهان استکبار است</b>
      </p>
      <p>حجت الاسلام و المسلمین حسن حیدری، امام جمعه شهرستان سیریک ضمن تبریک میلاد باسعادت نبی مکرم اسلام حضرت محمد مصطفی (ص) و امام جعفر صادق (ع)  گفت: وحدت رمز پیروزی اسلام بر جهان استکبار است و پیامبر عظیم الشان اسلام، قرآن و قبله بهترین مشترکات امت اسلام برای ایستادگی در برابر مشترکین و مستکبرین است.</p>
      <p>امام جمعه شهرستان سیریک افزود: افزایش قیمت بنزین اگر به اجرای عدالت و کمک به مردم و جلوگیری از هدر رفت سرمایه ملی در جامعه باشد که خوب است ولی اگر منجر به افزایش قیمت کالاها و افزایش تورم و کاهش خرید مردم برای معیشت باشد بسیار بد و تاسف بار است.</p>
      <p>
        <b>بحران بی آبی در روستاهای سیریک</b>
      </p>
      <p>وی اظهار کرد: مسئله تامین آب شرب مردم شهرستان به یک مسئله بحرانی تبدیل شده و برخی روستاها در این شهرستان بیش از دو ماه آب ندارند و متاسفانه ما شاهد اقدامات موثر و عملی از سوی مسئولان استانی برای رفع این مشکل برای مردم شهرستان نیستیم.</p>
      <p>حیدری خاطر نشان کرد: اخیرا رئیس جهمور در سفر به استان یزد در جمع مردم این استان قول تامین آب از دریای عمان داده اند و مردم ما در کنار دریا تشنه و بی آب به سر می برند و دولت در تامین آب 45 هزار نفر مردم روستاهای سیریک عاجز مانده  و در جایی دیگر وعده تامین آب به مردم استان های دیگر می دهند که این خودش مصداق بارز بی عدالتی در جامعه است.</p>
      <p>انتهای پیام/</p>
    </article>
  </body>
</html>