<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547479.html/%D8%A7%D8%AD%D8%AF%D8%A7%D8%AB-%D8%A8%D8%A7%D8%B1%D8%A7%D9%86%D8%AF%D8%A7%D8%B2-%D9%85%D8%B4%D8%AA%D8%B1%DA%A9--%D9%81%D8%B1%D8%B5%D8%AA-%D8%B7%D9%84%D8%A7%DB%8C%DB%8C-%D8%A8%D8%B1%D8%A7%DB%8C-%D8%B4%DA%A9%D9%88%D9%81%D8%A7%DB%8C%DB%8C-%D8%A7%D9%82%D8%AA%D8%B5%D8%A7%D8%AF-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86--%D8%A7%D8%B2-%D8%A7%D9%82%D8%AF%D8%A7%D9%85%D8%A7%D8%AA-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D9%82%D8%A7%D8%B7%D8%B9%D8%A7%D9%86%D9%87-%D8%AD%D9%85%D8%A7%DB%8C%D8%AA-%D9%85%DB%8C-%DA%A9%D9%86%DB%8C%D9%85--%D9%85%D8%AF%DB%8C%D8%B1%DB%8C%D8%AA-%D8%B3%D9%88%D8%AE%D8%AA-%D8%AF%D8%B1-%DA%A9%D8%B4%D9%88%D8%B1--%D8%A8%D8%B1%D8%A7%DB%8C-%D8%AF%D8%B4%D9%85%D9%86-%D8%B9%D8%B0%D8%A7%D8%A8-%D8%A2%D9%88%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:43:00+00:00"/>
    <meta property="og:title" content="احداث بارانداز مشترک، فرصت طلایی برای شکوفایی اقتصاد آذربایجان/ از اقدامات قوه قضائیه قاطعانه حمایت می‌کنیم/ مدیریت سوخت در کشور، برای دشمن عذاب‌آور است"/>
    <meta property="og:description" content="امام جمعه اردبیل با بیان اینکه اقدامات قوه قضائیه گامی در جهت تحقق عدالت اجتماعی در کشور است ضمن اعلام حمایت قاطعانه از قوه قضائیه، گفت: اگر موانع سر راه احداث بارانداز مشترک ایران و جمهوری آذربایجان در اردبیل برداشته نشود افشاگری خواهم کرد، چراکه این کار بزرگ، فرصت طلایی برای شکوفایی اقتصاد استان است."/>
  </head>
  <body>
    <article>
      <h1>احداث بارانداز مشترک، فرصت طلایی برای شکوفایی اقتصاد آذربایجان/ از اقدامات قوه قضائیه قاطعانه حمایت می‌کنیم/ مدیریت سوخت در کشور، برای دشمن عذاب‌آور است</h1>
      <h2>امام جمعه اردبیل:</h2>
      <address>
        <time datetime="2019-11-15T15:43:00+00:00">15 Nov 2019, 15:43</time>
      </address>
      <p>امام جمعه اردبیل با بیان اینکه اقدامات قوه قضائیه گامی در جهت تحقق عدالت اجتماعی در کشور است ضمن اعلام حمایت قاطعانه از قوه قضائیه، گفت: اگر موانع سر راه احداث بارانداز مشترک ایران و جمهوری آذربایجان در اردبیل برداشته نشود افشاگری خواهم کرد، چراکه این کار بزرگ، فرصت طلایی برای شکوفایی اقتصاد استان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، آیت الله سید حسن عاملی نماینده ولی فقیه در استان و امام جمعه اردبیل در خطبه های نماز جمعه این هفته اردبیل با بیان اینکه آبروی انسان ها چیزی نیست که بتوان آن را جبران کرد، از افزایش تهمت، دورغ و شایعه پراکنی در جامعه انتقاد کرد و گفت: امروز فضای مجازی بر مصیبت مردم افزوده چراکه در این فضا که گاها با گروه های 100هزار نفری مواجه هستیم در یک لحظه 80هزار غیبت و دروغ در جامعه پخش می شود و این قابل جبران نیست.</p>
      <p>وی با بیان اینکه امروز فضای مجازی یک امتحان برای ملت محسوب می شود، از مردم خواست به شدت از تهمت و دروغ و تخریب یکدیگر بپرهیزند چراکه اولین چیزی که انسان را مستقیما به جهنم می برد غیبت است.</p>
      <p>آیت الله عاملی از استفاده کنندگان از مدرک جعلی برای استخدام را نکوهید و گفت: استخدام با مدارک جعلی علاوه بر اینکه حرام است، اجحاف در حق الناس نیز است.</p>
      <p>وی از رشوه گیرندگان و رشوه دهندگان نیز انتقاد کرد و گفت: ناله های طرفی که مورد ظلم قرار گرفته حساب و کتاب ندارد و دامن همه را می گیرد حتی آن قاضی که بدون حساب و کتاب حکمی را صادر می کند.</p>
      <p>امام جمعه اردبیل با بیان اینکه تعصب و یا دلخوشی بی جا و همچنین خیانت در مشورت، خانه خراب کن است، گفت: ایجاد پرونده های امنیتی برای افراد بی گناه و محروم کردن آنها از تمام امتیاز های زندگی دنیوی، حقی است که با هیچ چیز جبران نمی شود و عوامل اجرا کننده، فردا در آتش قیامت خواهند سوخت.</p>
      <p>وی از مردم خواست تا زمانیکه نفس می کشند و زندگی می کنند حساب شده نگاه کرده، حرف زده و بشنوند تا به گناه های سنگین و خانه خراب کن آلوده نشوند.</p>
      <p>
        <b>میلاد پیامبر اکرم (ص)، الرحمه الموصوله است</b>
      </p>
      <p>نماینده ولی فقیه در استان اردبیل در ادامه سخنان خود ضمن تبریک میلاد فرخنده پیامبر امرم(ص) و امام جعفر صادق(ع) به تبیین ویژگی های حضرت محمد(ص) پرداخت و گفت: میلاد پیامبر اکرم (ص)، الرحمه الموصوله است چراکه با بعث پیامبران ارتباط زمینیان با آسمان برقرار شد.</p>
      <p>وی با بیان اینکه اگر تعالیم پیامبر اکرم(ص) و ائمه معصومین(ع)  نبود الان جهان را آتئیست ها تسخیر کرده بودند گفت: پیامبر اکرم(ص) سراسر نور و رحمت است و انسان ها را به سوی  نور ابدی هدایت می کند.</p>
      <p>امام جمعه اردبیل با بیان اینکه مقامات پیامبر اکرم(ص) وصف ناشدنی است، گفت: پیامبر اکرم کاملترین انسان ها است.</p>
      <p>آیت الله عاملی در ادامه سخنان خود به ویژگی های یک انسان کامل پرداخت و گفت: عبودیت خداوند متعال، پرهیز از تشریفات، همراه امت بودن، غموار مردم بودن از جمله ویژگی های یک انسان کامل است که در پیامبر اکرم(ص) در بالاترین سطح قرار داشت.</p>
      <p>وی با بیان اینکه پیامبر اسلام دریای عاطفه است، گفت صبورتر از حضرت محمد(ص) در جهان پیدا نمی شود.</p>
      <p>امام جمعه اردبیل در ادامه سخنان خود به تبیین سیره نبوی پرداخت و گفت: شایسته است مردم در خانه های خود سیره نبوی را داشته باشند تا با مطالعه و عمل به آن به سنت پیامبر اکرم(ص) عمل کنند تا سعادتمند شوند.</p>
      <p>
        <b>از اقدامات امیدآفرین قوه قضائیه حمایت می کنیم</b>
      </p>
      <p>آیت الله عاملی در بخش دیگری از سخنان خود به تشریح عدالت اجتماعی پرداخت و گفت: عدالت اجتماعی برای انسان ها یک آرزو و برای حکومت ها نیز مشروعیت است.</p>
      <p>نماینده ولی فقیه در استان اردبیل به بیانیه گام دوم انقلاب اسلامی نیز اشاره کرد و گفت: عدالت اجتماعی و مبارزه با فساد از جمله مفاد مهم بیانیه گام دوم است که رهبر معظم انقلاب اسلامی بر اجرای آن تاکید کردند.</p>
      <p>وی با بیان اینکه بیانیه گام دوم منشور راهنمای عمل برای آینده انقلاب است، گفت: رئیس جددید قوه قضائیه با نصب العین قررا دادن این مسئله مهم کارهای ارزنده و شایسته ای را شروع کرده است که در این زمینه، همه ما از این اقدامات امیدآفرین حمایت می کنیم.</p>
      <p>امام جمعه اردبیل با انتقاد از همه کسانیکه سعی  در سیاسی کردن اقدامات قوه قضائیه در مبارزه با فساد می کنند نیز گفت: در 5 ماه اخیر بازگرداندن بیش از 49هزار میلیارد به خزانه کشور، جلوگیری از فرار مالیاتی 4 هزار میلیاردی و برگرداندن مالکیت 188هزار هکتار زمین به مردم در کنار مبارزه با دانه درشت های فاسد که منجر به امیدآفرینی به مردم و اجرای عدالت اجتماعی شده است اقدامات ارزشمندی است که از آنها قاطعانه حمایت کرده و از قوه قضائیه می خوهیم با قاطعیت و صلابت بیشتر به کارهای خود ادامه دهند چراکه اگر عدالت اجرا شود در کشور اسلامی ما فقیر پیدا نمی شود.</p>
      <p>وی با بیان اینکه در سفر دور اول رئیس جمهور در جلسه شورای اداری گفتم؛ بهتر است  در بدنه دولت نظام صیانت طراحی شود، گفت: دولت اگر آن زمان زمینه صیانت را فراهم می کرد الان شاهد این همه خلاف در قوه مجریه نبودم تا قوه قضائیه با آنها برخورد قانونی کند.</p>
      <p>
        <b>احداث بارانداز مشترک، فرصت طلایی برای شکوفایی اقتصاد آذربایجان</b>
      </p>
      <p>نماینده ولی فقیه در استان اردبیل در بخش دیگری از سخنان خود به فرصت استثنایی ایجاد شده در اردبیل برای شکوفایی اقتصاد آذربایجان اشاره کرد و گفت: پیشنهاد احداث بارانداز مشترک بین ایران و جمهوری آذربایجان در اردبیل بهترین فرصت برای دسترسی جمهوری اذربایجان به خلیج فارس جهت صادرات و واردات کالای خود است ضمن اینکه اردبیل نیز می تواند با وصل شدن به خط راه اهن محصولات تولید شده در اطرف سد خدا آفرین را به بازارهای روسیه و اروپا صادر کند.</p>
      <p>وی با بیان اینکه اگر این فرصت محقق شود، اقتصاد استان اردبیل زیر و رو می شود از مسئولان استان خواست تا با تمام قوا این طرح را که مورد استقبال جمهوری اذربایجان نیز قرار گرفته و حتی تیم برای بررسی زمین احداث بارانداز به اردبیل نیز اعزام کرده و تمام هزینه های احداث و اتصال اردبیل به این کشور را نیز تقبل کرده اند به جد از مقامات کشوری مطالبه گری شود چراکه همه شرایط برای تحقق این واقعیت آماده است و تنها چند مانع در تهران وجود دارد که اگر آنها برطرف نشود، به افشاگری دست های پنهان جهت عدم تحقق طرح توسعه اقتصادی آذربایجان، خواهم پرداخت.</p>
      <p>
        <b>کمک به زلزله زدگان وظیفه دینی است</b>
      </p>
      <p>امام جمعه اردبیل به زلزله اخیر در منطقه اذربایجان شرقی نیز اشاره کرد و با بیان اینکه منطقه زلزله زده  که در آن  2000 خانه تخریب شده است و به شدت سرما خیز است، از مردم خیر استان خواست تا با کمک به مردم زلزله زده وظیفه دینی و انسانی خود را انجام دهند</p>
      <p>وی از اقدامات موسسه  حمایت از بیماران کلیوی در استان نیز تقدیر کرد و با بیان اینکه شایسته است چنین موسساتی در استان و حتی کشور بیشتر شود از مردم خواست تا با مراجعه به این موسسات و ثبت نام در طرح های این اینگونه موسسات، ضمن برخورداری از اجر معنوی، با کسب رضای الهی روسفید به سرمنزل مقصود بروند.</p>
      <p>امام جمعه اردبیل از سرعت عمل نیروی انتظامی اردبیل در زمینه برخورد با منازعه اخیر در اردبیل قدردانی کرد و گفت: بهتر است حکم بازدارندگی هرچه سریعتر نیز صادر شود تا با اقدام قاطع ،شاهد وقوع جرم در استان نباشیم.</p>
      <p>
        <b>مدیریت سوخت در کشور، برای دشمن عذاب آور است</b>
      </p>
      <p>نماینده ولی فقیه در استان اردبیل در پایان سخنان خود به سهمیه بندی بنزین نیز اشاره کرد و خواستار افزایش میزان سهمیه شد و گفت: در این خصوص باید تدبیر ویژه اندیشه شود تا از سوء استفاده کنندگان این جریان پیشگیری شود.</p>
      <p>وی با بیان اینکه این سهمیه بندی نباید در گرانی بازار تأثیر بگذارد گفت: اگر دولت به وعده خود در خصوص برگرداندن عواید افزایش بهای بنزین به مردم عمل کند، گامی در تحقق عدالت اجتماعی در کشور برداشته شده است،</p>
      <p>وی گفت: ملت ایران بصیر هستند  و با حمایت از این طرح به شرط اجرای درست آن و تحقق وعده دولت مبنی بر توجه به اقشار طبقه پایین جامعه، آب پاکی بر روی دشمنان اسلام خواهند تا آنهایی که با دود شدن سرمایه های ملت شاد می شوند به گریه  و زاری بیافتند.</p>
      <p>آیت الله عاملی به اثرات اجرای این طرح اشاره کرد و گفت: جلوگیری از قاچاق سوخت بزرگترین فایده اجرای سهمیه بندی در کشور است چراکه قاچاقچیان سوخت از طرق مختلف بنزین 1000 تومانی را 17000تومان قاچاق کرده و به سود های کلان دست می یابند.</p>
      <p>وی با بیان اینکه کارت سوخت بهترین گزینه برای جلوگیری از قاچاق سوخت است، گفت: مصرف 120میلیون لیتر بنزین در روز که علاوه براینکه هزینه های زیادی برای کشور دارد منجر به انبار دود در شهرها می شود که این خود باعث بیماری در جامعه نیز می شود.</p>
      <p>امام جمعه اردبیل  با بیان اینکه در پالایشگاه های ما اگر به جای تولید بنزین جهت کفاف مصرف، به تولید مشتقات نفت که بالغ بر 2000 نوع مواد است همت شود عواید زیادی حاصل کشور خواهد شد.</p>
      <p>وی با بیان اینکه ارزان بون سوخت در کشور موجب افزایش اشتهای کاذب شده است، گفت: افزایش خودروهای تک سرنشین و کم تحرکی مردم از جمله عوامل ازدیاد بیماری های ناگوار در جامعه است که با سهمیه بندی بنزین می توان تا حد زیادی از اثرات سوء مصرف سوخت در جامعه کاست.</p>
      <p>آیت الله عاملی با بیان اینکه عقل و عدل هر دو می گویند؛ این کار به شرط تحقق وعده های دولت  در مسیر عدالت اجتماعی است، چراکه با مدیریت مصرف می توان علاوه بر کاهش دود  و بیماری در کشور به عمران و آبادانی جامعه نیز پرداخت.</p>
      <p>وی در پایان سخنان خود از زمان اجرای این طرح انتقاد کرد و گفت: بهتر است دولت این طرح را بعد از عید اجرا می کرد که این نشان دهنده بی تدبیری دولت در اجرای برنامه ها است.</p>
      <p>انتهای پیام/</p>
    </article>
  </body>
</html>