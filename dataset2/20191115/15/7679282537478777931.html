<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-lakhs-of-loans-distributed-on-toe-marks-know-all-about-stigma-of-this-bank-2851068.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T15:04:13+00:00"/>
    <meta property="og:title" content="पैर के अंगूठे के निशान लगा बांटे लाखों के लोन, जानें इस बैंक की कलंक कथा"/>
    <meta property="og:description" content="ब्रह्मावर्त कामर्शियल कोआपरेटिव बैंक के प्रबंधन ने बैंकों को डुबोने की तैयारी काफी पहले ही कर ली थी। पहले सभी अहम पदों पर पूरे परिवार की भर्ती कर ली। दूसरे नंबर के पदों को दोस्तों और रिश्तेदारों को..."/>
  </head>
  <body>
    <article>
      <h1>पैर के अंगूठे के निशान लगा बांटे लाखों के लोन, जानें इस बैंक की कलंक कथा</h1>
      <address><time datetime="2019-11-15T15:04:13+00:00">15 Nov 2019, 15:04</time> by <a rel="author">प्रमुख संवाददाता,कानपुर</a></address>
      <p>ब्रह्मावर्त कामर्शियल कोआपरेटिव बैंक के प्रबंधन ने बैंकों को डुबोने की तैयारी काफी पहले ही कर ली थी। पहले सभी अहम पदों पर पूरे परिवार की भर्ती कर ली। दूसरे नंबर के पदों को दोस्तों और रिश्तेदारों को बांट दिया। फिर शुरू कर दिया जनता की गाढ़ी कमाई को हड़पने का खेल।</p>
      <p>घोटालों की इसी फेहरिस्त में एक है- पैर का अंगूठा लगाकर फर्जी लोन देने का मामला। बैंक ने लोन लेने वाले एक खाताधारक के नाम पर कई फर्जी खाते खोल लिए और जमकर गबन किया। जब खाताधारक को जानकारी हुई तो पैरों तले जमीन खिसक गई। पूरे मामले की शिकायत पुलिस से लेकर आरबीआई तक की गई।</p>
      <p>दादानगर निवासी एक व्यक्ति के नाम यशोदानगर शाखा में डिमांड लोन खाता खोला गया। उसमें छह लाख रुपए का लोन दिया गया। एक महीने बाद लोन खाता बंद कर दिया गया। गंभीर बात ये कि खाता बंद होने के बाद दोबारा उसी खाते पर तीन लाख का लोन दे दिया गया। बीस दिन बाद पहले से बंद लोन खाते को फिर बंद कर दिया गया। </p>
      <p>फ्राड का ये खेल यहीं नहीं थमा। एक महीने बाद बैंक ने फिर उसी व्यक्ति के नाम पर खाता खोला और छह लाख रुपए का लोन पास कर दिया। दो महीने बाद इस खाते को बंद कर दिया गया। तीन महीने बाद बैंक ने फिर से इसी व्यक्ति के नाम लोन खाता देवनगर शाखा में खोला और पांच लाख रुपए डाले गए। तीन दिन बाद खाता बंद हो गया।</p>
      <p>यहां से बैंक ने उसी व्यक्ति के नाम रतनलाल नगर शाखा में खाता खोला और लाखों रुपए का लेनदेन कर डाला। रिजर्व बैंक ने अपने आडिट में खाता खोलने और बंद करने की चेन पकड़ ली और जांच बैठा दी। आरबीआई ने अपनी जांच में ये भी पाया कि कई लोन खातों में हाथ के अंगूठे के निशान के बजाय पैरों के अंगूठे का निशान लगाया गया ताकि असली मास्टरमाइंड कभी पकड़ में न आ सके। खातों के जरिए फ्राड की इस चेन ने ब्रह्मावर्त बैंक के अंत में प्रमुख भूमिका निभाई।</p>
    </article>
  </body>
</html>