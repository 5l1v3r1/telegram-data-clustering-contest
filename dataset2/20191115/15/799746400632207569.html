<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103103/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T15:21:01+00:00"/>
    <meta property="og:title" content="Трамп розкритикував Йованович під час її свідчень у справі про імпічмент"/>
    <meta property="og:description" content="Президент США Дональд Трамп розкритикував колишнього посла в Україні Марі Йованович в той момент, коли вона виступає на слуханнях з приводу справи про імпічмент."/>
  </head>
  <body>
    <article>
      <h1>Трамп розкритикував Йованович під час її свідчень у справі про імпічмент</h1>
      <address>
        <time datetime="2019-11-15T15:21:01+00:00">15 Nov 2019, 15:21</time>
      </address>
      <p>Президент США Дональд Трамп розкритикував колишнього посла в Україні Марі Йованович в той момент, коли вона виступає на слуханнях з приводу справи про імпічмент.</p>
      <p>Як повідомляє "Європейська правда", Трамп традиційно написав про це в Twitter.</p>
      <p>"Скрізь у Марі Йованович виходило погано. Вона почала в Сомалі, як все пройшло? Потім перенесемося в Україну, де новий український президент говорив про неї несприятливо під час моєї другої телефонної розмови з ним. Президент США має абсолютне право призначати послів", - написав Трамп.</p>
      <figure>
        <iframe data-src="https://twitter.com/realDonaldTrump/status/1195356198347956224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Вони називають це "служінням на догоду президенту". В даний час у США дуже сильна і потужна зовнішня політика, яка сильно відрізняється від попередніх адміністрацій. Це називається просто - Америка перша! При цьому, однак, я зробив для України набагато більше, ніж О.", - додав він, маючи на увазі Барака Обаму.</p>
      <p>Йованович зараз <a href="https://www.eurointegration.com.ua/news/2019/11/15/7103101/">дає свідчення</a> на відкритому слуханні у Палаті представників США в рамках справ щодо імпічменту Трампа.</p>
      <p>Йованович у жовтні вже <b><a href="https://www.eurointegration.com.ua/news/2019/10/11/7101817/">давала свідчення</a></b> на закритому засіданні комітету і заявила, що зусилля адвоката президента Руді Джуліані суперечили політиці США. Вона заявила, що Джуліані домагався її відсторонення з посади, оскільки вона відмовилася тиснути на українців для розслідування проти Джо Байдена та його сина.</p>
      <p>У травні Йованович відкликали з посади посла США в Україні. Під час телефонної розмови із Володимиром Зеленським у липні Трамп критикував її роботу, але пізніше заявив, що не знає її.</p>
      <p>Як відомо, 13 листопада Палата представників Конгресу США розпочала<b><a href="https://www.eurointegration.com.ua/news/2019/11/13/7103004/"> публічну фазу</a></b> слухань у справі імпічменту Трампа. Перед законодавцями вже виступили двоє свідків – тимчасовий повірений у справах США в Україні Вільям Тейлор і заступник помічника державного секретаря з європейських та євразійських справ Джордж Кент.</p>
      <p>
        <b>Читайте також: <a href="https://www.eurointegration.com.ua/articles/2019/11/13/7102978/">"Імпічмент йде до фіналу: чи несе "Українагейт" реальну загрозу для Дональда Трампа".</a></b>
      </p>
    </article>
  </body>
</html>