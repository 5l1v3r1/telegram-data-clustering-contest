<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232101/"/>
    <meta property="og:site_name" content="Українська правда"/>
    <meta property="article:published_time" content="2019-11-15T15:18:00+00:00"/>
    <meta property="og:title" content="В Україні піймали одного з ключових лідерів &quot;ІДІЛу&quot; – СБУ"/>
    <meta property="og:description" content="Служба безпеки спільно з Міністерством внутрішніх справ Грузії та Центральним розвідувальним управлінням США затримала на Київщині одного з ключових терористів “Ісламської держави” відомого як “Аль Бара Шишані”."/>
  </head>
  <body>
    <article>
      <h1>В Україні піймали одного з ключових лідерів "ІДІЛу" – СБУ</h1>
      <address>
        <time datetime="2019-11-15T15:18:00+00:00">15 Nov 2019, 15:18</time>
      </address>
      <p>Служба безпеки спільно з Міністерством внутрішніх справ Грузії та Центральним розвідувальним управлінням США затримала на Київщині одного з ключових терористів "Ісламської держави" відомого як "Аль Бара Шишані".</p>
      <p><b>Джерело:</b> <a href="https://ssu.gov.ua/ua/news/1/category/21/view/6716#.M5lcnNfF.dpbs">пресслужба</a> СБУ</p>
      <p><b>Дослівно:</b> "З 2012 року громадянин Грузії на прізвисько "Аль Бара Шишані" обіймав посаду аміра джамаату "Ахадун Ахат" у провінції Латакія Сирійської Арабської Республіки. У 2013 році він зайняв одну із вищих посад у "ІДІЛ" ‒ заступника військового аміра, відомого як "Абу Умар аш-Шишані".</p>
      <p>У 2016 році, після ліквідації останнього, "Аль Бара Шишані" виїхав до Туреччини, де продовжив координувати діяльність терористичної організації.</p>
      <p>Улітку 2018 року терорист незаконно прибув до України, використавши підроблений паспорт".</p>
      <figure>
        <img src="https://img.pravda.com/images/doc/4/b/4b618b6-74218592-2530146800548643-5826286264176869376-n.jpg"/>
        <figcaption>"Аль Бара Шишані"</figcaption>
      </figure>
      <p><b>Деталі:</b> У відомстві повідомляють, що на підставі фальшивих документів терорист "легалізувався" в Україні.</p>
      <p>За інформацією правоохоронців, з України, терорист продовжував координувати діяльність спеціальних осередків "ІДІЛ", так званих "Амніятів".</p>
      <p>Бойовика затримали у столичному регіоні поблизу приватного будинку, де він проживав.</p>
      <p>У СБУ стверджують, що портретна експертиза довела, що затриманий -  розшукуваний лідер "Ісламської держави".</p>
      <p>Наразі терорист знаходиться під екстрадиційним арештом.</p>
      <p>Правоохоронці перевіряють інформацію щодо його причетності до вчинення злочинів в Україні.</p>
      <p>
        <b>Нагадаємо: </b>
      </p>
      <ul>
        <li>В кінці жовтня президент США Дональд Трамп підтвердив <a href="https://www.pravda.com.ua/news/2019/10/27/7230194/">загибель лідера</a> терористичного угрупування "Ісламська держава" Абу Бакр аль-Багдаді.</li>
        <li>Трамп сказав, що лідер ІДІЛ помер, підірвавши на собі жилет смертника. Вибух убив його і трьох дітей.</li>
        <li>"Він <a href="https://www.pravda.com.ua/news/2019/10/27/7230214/">помер як собака</a>, він помер як боягуз. Він втік до тунеллю із глухим кутом, весь час плакав і кричав. До цього часу це місце було очищено від людей, які або здалися, або були вбиті. 11 маленьких дітей вийшли з дому і не постраждали. Єдиними, хто залишився, був Багдаді в тунелі, і він потягнув з собою трьох своїх маленьких дітей. Він підірвав свій жилет, убивши себе і трьох дітей. Його тіло було понівечене вибухом", - сказав Трамп.</li>
        <li>Багдаді став лідером ІДІЛ в 2010 році. У 2013 році ІДІЛ оголосила про поглинання підтримуваного Аль-Каїдою угруповання бойовиків в Сирії, а Багдаді заявив, що його група тепер буде відома як "Ісламська держава в Іраку і Леванте". </li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232119/"/>
        <a href="https://www.pravda.com.ua/news/2019/11/15/7232047/"/>
        <a href="https://www.pravda.com.ua/news/2019/11/13/7231874/"/>
      </related>
    </article>
  </body>
</html>