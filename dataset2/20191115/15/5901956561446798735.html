<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/foto-sinove-morilce-isceta-po-facebooku-244069"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T15:28:00+00:00"/>
    <meta property="og:title" content="FOTO: Sinove morilce iščeta po facebooku"/>
    <meta property="og:description" content="LJUBLJANA – »Spoštovana oba, resnično zelo sočustvujem z vama ob vajini izgubi sina. Nepojmljivo. Moj koncept policista je, da je pravičen, pogumen, da pravilno presoja, je pošten in dovzeten..."/>
  </head>
  <body>
    <article>
      <h1>FOTO: Sinove morilce iščeta po facebooku</h1>
      <h2>Šele dva meseca po najdbi trupla Andreja Bajžlja kraj zavarovali s policijskimi trakovi. Starši ustanovili stran Pravica za Andreja – poiščimo morilce.</h2>
      <address><time datetime="2019-11-15T15:28:00+00:00">15 Nov 2019, 15:28</time> by <a rel="author">Gordana Stojiljković</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1519344.jpg"/>
          <figcaption>Slovo od Andreja</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1519334.jpg"/>
          <figcaption>Policisti so šele 27. oktobra na kraju najdbe trupla potegnili policijski trak. FOTOgrafije: Družinski arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1519342.jpg"/>
          <figcaption>Zakaj je moral umreti 32-letni Andrej, se sprašujejo njegovi starši.</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1519343.jpg"/>
          <figcaption>Sinov avto so starši po navodilih policije odpeljali s kraja tragedije, ne da bi policisti preiskali kraj dogodka.</figcaption>
        </figure>
      </slideshow>
      <p>LJUBLJANA – »Spoštovana oba, resnično zelo sočustvujem z vama ob vajini izgubi sina. Nepojmljivo. Moj koncept policista je, da je pravičen, pogumen, da pravilno presoja, je pošten in dovzeten za spoznavanje. Zato bom naredila vse, da boste prejeli vsa potrebna pojasnila. Hvala za podporo. Lepo vaju pozdravljam,« je na e-mail, v katerem so se starši umrlega <b>Andreja Bajžlja </b>zahvalili za sestanek, odgovorila direktorica slovenske policije <b>Tatjana Bobnar</b>.</p>
      <figure>
        <img src="https://www.slovenskenovice.si/images/slike/2019/10/29/1519334.jpg"/>
        <figcaption>Policisti so šele 27. oktobra na kraju najdbe trupla potegnili policijski trak. FOTOgrafije: Družinski arhiv</figcaption>
      </figure>
      <p>A niti ta sestanek ni prinesel nič novega v preiskavi oziroma razčiščevanju okoliščin smrti njunega sina, 32-letnega Andreja iz Ljubljane, ki so ga po tistem, ko se na praznik Marijinega vnebovzetja ni vrnil domov, policiji prijavili kot pogrešanega.<br/><br/>»Petnajstega avgusta je prišel domov, maja se je namreč preselil, mi v naročje posadil svojo psičko Metko, brez katere sicer nikamor ne gre, in dejal, da mi bo vse pozneje povedal, ko jo pride iskat. Odšel je do garaže, iz nje vzel kanto za bencin in se odpeljal. Ker se ni vrnil, sem poklicala njegovo prijateljico iz Medvod, pri kateri je Andrej živel od maja, ta ga je poklicala in rekel ji je, da gre samo še po psičko in da potem pride. Z možem sva šla spat, naslednji dan pa sva s to prijateljico ugotovili, da ni prišel domov. Poklicala sem ga na mobitel, a je bil nedosegljiv. Zvečer ob 23. uri sem ga prijavila kot pogrešanega,« razlaga Andrejeva mama<b> Lidija Bajželj</b>.<br/> </p>
      <h3>Dve uri čakali policiste</h3>
      <p>Andrej je imel v preteklosti težave z zasvojenostjo z mamili. »Ker sem mu postavila ultimat, se je odselil. A res se je trudil, v zadnjem času se zagotovo ni drogiral, bil je v Srbiji na odvajanju. Bil je dečko za vse, vse je znal popraviti, narediti vse, česar se je lotil. Poleg tega je prodajal Kralje ulice, zelo je bil priljubljen, vsi so ga imeli radi,« razlagajo obupani starši, ki so prepričani, da policisti okoliščin njegove smrti niso preiskali tako, kot bi morali.<br/><b>Krajo telefona prijavila že 5. septembra </b><br/>Kot pojasnjuje mama, so jih po sestanku pri direktorici policije Tatjani Bobnar obiskali kriminalisti, »da jim dam pisno soglasje v zvezi s kaznivim dejanjem tatvine telefona … to je res brzina naše policije. Od 19. avgusta do 23. oktobra, toliko so potrebovali. Sama sem, ker sem dojela, da oni nikakor ne bodo, zaradi kraje telefona na bežigrajski policiji podala kazensko ovadbo že 5. septembra, operaterja pa sem obvestila že 20. avgusta«, 27. oktobra, dodaja ogorčena mama, pa so na kraju dogodka le potegnili policijski trak, »po več kot dveh mesecih od Andrejeve smrti«.<br/><br/><br/>»Vsi so trdili, da je bil prevelik odmerek, tudi zdravnica, ki je prišla na kraj dogodka – mimogrede, da smo lahko pridobili izpiske bazne postaje, smo izrazili sum, da je morda šlo za samomor, čeprav sem prepričana, da tega ni storil –, je takoj zamahnila z roko in rekla, da se je predoziral. Ni bilo ne tožilca ne preiskovalnega sodnika. A moj sin se je bal za svoje zdravje, redno je hodil k zdravniku. Ko so ga pregledali in odpeljali na sanitarno obdukcijo, so rekli, da naj odpeljeva avto,« razlaga mama, medtem ko njen mož podrobno opiše, kako je sam našel njegovo razpadajoče truplo na območju Rakove jelše in da sta kar dve uri čakala policiste, da so prišli na kraj dogodka.<br/> </p>
      <h3>Ni bil pod vplivom mamil</h3>
      <p>»Okolica kaznivega dejanja policistov sploh ni zanimala, preiskovali so tako, da v avtu niso našli bančne izkaznice, niti potnega lista, računa s Petrola, to sem našla jaz,« je ogorčena mama. V avtu ni bilo kante za bencin, ki jo je vzel s seboj, kar se vidi na kameri. Na desni roki ni imel več usnjene zapestnice. Sedel je bos brez natikačev. Voznikova vrata so bila deloma zaprta, šipa do konca odprta, gretje do konca vključeno. V avtu je bil test nosečnosti.</p>
      <figure>
        <img src="https://www.slovenskenovice.si/images/slike/2019/10/29/1519343.jpg"/>
        <figcaption>Sinov avto so starši po navodilih policije odpeljali s kraja tragedije, ne da bi policisti preiskali kraj dogodka.</figcaption>
      </figure>
      <p>Pri sebi ni imel dokumentov, čeprav jih ima vedno s seboj. Ni bilo mobilnega telefona. V njegovi denarnici je bila tuja zdravstvena izkaznica na ime<b> A. T.</b> V denarnici je imel kartico Slovenskih železnic, ki ni bila njegova. Na sebi ni imel očal, ki jih je uporabljal za vožnjo. To je le nekaj dejstev, do katerih so se dokopali sami starši. Zahtevala sta sodno obdukcijo, a opravljena je bila le sanitarna, pa še to, poudarjajo starši, je šlo tako ekspresno, da je bilo truplo drugi dan ob 10. uri že na Žalah. Čeprav le sanitarna, poudarjata, pa ta vendar dokazuje to, kar trdijo starši: Andrej ni bil pod vplivom mamil.<br/><b>Kdo ni opravil svojega dela? </b><br/>Kot izhaja iz obvestila direktorja Policijske uprave Ljubljana <b>Stanislava Vrečarja,</b> poslanega staršem, je Andrej umrl domnevno zaradi nenadnega zastoja srca, dejanskega vzroka smrti pa zaradi napredovalega razkroja trupla ni bilo mogoče ugotoviti. »Čeprav kokaina v vzorcu mišice pokojnega Andreja niso dokazali, to samo po sebi ne pomeni, da ga pred smrtjo ni zaužil,« je zapisal direktor. V dopisu navaja tudi, da je tožilstvo zavrnilo pobudo policije za hišno preiskavo in pridobitev prometa mobilnika »pokojnega in osumljenega«. Osmega oktobra so kriminalisti ponovno dali pobudo za izpis klicev in izdajo odredbe za spremljanje odtujenega mobilnega aparata, ki so jo po zahtevi tožilstva v Ljubljani znova dopolnili 22. oktobra. Glede na dopis ljubljanskega tožilca <b>Matije Benuliča</b> pa izhaja, da »sem vaše pisanje 10. oktobra preposlal na policijo s priporočilom, da vaše pomisleke o smrti Andreja pri svojem delu upoštevajo, ter jih izrecno opozoril, da je bila vsebnost mamila v odvzetih tekočinah pokojnega negativna, ter če je to združljivo s tezo o predoziranju z mamili«.<br/><br/><br/>»Čeprav je obdukcija pokazala, da v telesu ni imel psihoaktivnih snovi, so nas na sestanku na policiji prepričevali, da mu je odpovedalo srce, da je to overdose s kokainom, da je na brizgalki njegov odtis, čeprav to v obdukcijski listi ne piše …« navaja mama.<br/><br/>»Nihče, ki ga je poznal, ne verjame, da bi se ubil, midva pa si samo želiva izvedeti, zakaj je moral Andrej umreti. Telefona niso našli, čeprav se je ta premikal, ko je bil Andrej že mrtev. Ko je mož premaknil avto, je bilo pod njim sveže pogorišče. Vse to policistov ni zanimalo,« razlagajo starši, ki so se glede dela policistov pritožili. To nam je že pred časom potrdil tiskovni predstavnik ljubljanske policijske uprave <b>Tomaž Tomaževic</b>.</p>
      <blockquote>Mama je na družabnem omrežju facebook ustvarila skupino Pravica za Andreja – poiščimo morilce. Zapisi njegovih prijateljev kažejo na njegovo izjemno priljubljenost.</blockquote>
      <p>Kot je zapisal, je »policija v konkretnem primeru prejela pritožbo zoper delo policije«, pritožbeni postopek pa še ni končan. Kriminalisti PU Ljubljana sicer v zvezi z Andrejevo smrtjo preiskujejo sum kaznivega dejanja uboja in kaznivega dejanja neupravičenega prometa s prepovedanimi drogami in nedovoljenimi snovmi v športu. </p>
    </article>
  </body>
</html>