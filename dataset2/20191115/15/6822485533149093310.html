<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T15:11:00+00:00"/>
    <meta property="og:title" content="ستاد عبدالله از پیشتازی در انتخابات افغانستان خبر داد"/>
    <meta property="og:description" content=" به گزارش فارس، در حالی که بازشماری آرا متوقف شده است، معاون دوم دسته انتخاباتی ثبات و هم‌گرایی به ریاست عبدالله عبدالله، می‌گوید پیش از آن‌که کمیسیون مستقل انتخابات روند بازشماری و تفتیش آرا را بار دیگر آغاز کند، ابتدا باید آرای «تقلبی» باطل اعلام شود."/>
  </head>
  <body>
    <article>
      <h1>ستاد عبدالله از پیشتازی در انتخابات افغانستان خبر داد</h1>
      <address>
        <time datetime="2019-11-15T15:11:00+00:00">15 Nov 2019, 15:11</time>
      </address>
      <p>معاون دوم ستاد عبدالله اعلام کرد: بر اساس آرای پاک و قانونی این تیم توانسته است پیشتاز انتخابات باشد.</p>
      <p> به گزارش فارس، در حالی که بازشماری آرا متوقف شده است، معاون دوم دسته انتخاباتی ثبات و هم‌گرایی به ریاست عبدالله عبدالله، می‌گوید پیش از آن‌که کمیسیون مستقل انتخابات روند بازشماری و تفتیش آرا را بار دیگر آغاز کند، ابتدا باید آرای «تقلبی» باطل اعلام شود.</p>
      <p>«اسدالله سعادتی» معاون دوم دسته انتخاباتی ثبات و هم‌گرایی روز جمعه در یک نشست خبری گفت: آغاز بازشماری آرا بدون باطل شدن آرای «تقلبی، مشکوک و مبهم»، تلاشی برای رأی‌سازی است.</p>
      <p>سعادتی همچنین  خواهان مشخص شدن سقف مشارکت کنندگان و آرای معتبر هر محل و صندوق رأی‌دهی شد.</p>
      <p>وی گفت: در حال حاضر آرای «پاک و ناپاک» هر دو  در سیستم مرکزی ثبت شده که نیاز است تصفیه و تفکیک این دو نوع رای کامل شود و بر اساس آرای پاک و قانونی، تیم پیشتاز انتخابات ریاست جمهوری هستیم.</p>
      <p>کمیسیون مستقل انتخابات روند بازشماری و تفتیش آرای 8 هزار و ۲۵۵ محل را چهار روز پیش در ۱۸ عقرب آغاز کرد. اقدامی که با مخالفت شماری از دسته‌های انتخاباتی روبه‌رو شد. در پی این اعتراضات روند بازشماری آرا در ۲۲ عقرب متوقف شد و کمیسیون مستقل انتخابات در حال حاضر با نماینده‌گان نامزدان در مشورت و گفت‌وگو است.</p>
      <p>اسدالله سعادتی، معاون دوم عبدالله عبدالله در انتخابات ریاست جمهوری ششم میزان در یک نشست خبری توضیح داد که روی پنج قضیه با کمیسیون مستقل انتخابات اختلاف نظر دارد.</p>
      <p>به گفته وی، موضوع بازشماری دو هزار و ۴۳۲ مرکز فاقد معلومات بایومتریکی، بیش از ۱۳۷ هزار رأی مبهم و مشکوک، بین ۱۰۲ تا ۱۱۲ رأی دیجیتالی که خارج از زمان به کار رفته، ابطال آرای دستگاه بایومتریک سرقت شده و شناسایی محل رای‌دهی از طریق «جی‌پی‌اس» از موارد جنجالی و اختلافی میان کمیسیون مستقل انتخابات و ثبات و هم‌گرایی است. چنان‌که ثبات و هم‌گرایی بارها اعلام کرده است، حدود  ۳۰۰ هزار رأی باید براساس کارشیوه‌ها و قانون انتخابات ابتدا باطل اعلام و سپس بازشماری و تفتیش آغاز شود.</p>
      <p>معاون دوم ثبات و هم‌گرایی تأکید کرد: وظیفه کمیسیون مستقل انتخابات به پیروزی رساندن یک فرد خاص به عنوان رییس جمهور نیست، بلکه‌ حفاظت از آرای مردم می‌باشد. به گفته سعادتی، کمیسیون مستقل انتخابات  اما در انجام وظیفه خود تعلل می‌کند و مطابق کارشیوه‌های که خودش ساخته است، عمل نمی‌کند.</p>
      <p>وی هرچند از دسته خاصی نام‌ نبرد اما در اشارات تلویحی دسته انتخاباتی محمداشرف غنی را به انجام تقلب سازمان‌ یافته متهم کرد و هشدار داد که امکان رسیدن به قدرت از طریق تقلب دیگر پایان یافته است.</p>
      <p>این مقام ارشد ستاد انتخاباتی عبدالله تاکید کرد: تقلب توسط مردم انجام نشده است، اما یک تیم «خاص» با استفاده از مقام‌های حکومتی، والیان، زورمندان محلی تقلب سازمان یافته‌ای را انجام داده است که باید عاملان آن مطابق قانون به نهادهای عدلی و قضایی معرفی شوند.</p>
      <p>قرار بود نتایج اولیه انتخابات ریاست جمهوری افغانستان در 27 میزان اعلام شود که کمیسیون به دلیل مشکلات فنی اعلام کرد که این نتایج با تاخیر همراه خواهد بود و در 23 عقرب اعلام خواهد شد که برای بار دوم با تاخیر افتاده است. </p>
      <p>کاندیداهای ریاست جمهوری افغانستان از جمله عبدالله عبدالله اعلام کرد که بازشماری آرا غیرقانونی بوده و باید این روند متوقف شود و دلیل این امر بایومتریک نشدن این آرا از سوی این نامزد انتخابات اعلام شده است. </p>
      <p>عبدالله از کمیسیون مستقل انتخابات افغانستان خواست روند بازشماری آرا را متوقف کند. عبدالله گفته که اگر روند بازشماری متوقف نشود، نتیجه این بازشماری را نمی‌پذیرد.</p>
      <p>وی در گردهمایی حامیانش در تالار لویه جرگه  تاکید کرد که خواهان روشن شدن سرنوشت ۳۰۰ هزار رای مبهم و باطل شدن نزدیک به ۲۵۰۰ صندوق رای فاقد اطلاعات بیومتریک است.</p>
      <p>اما ستاد انتخاباتی "دولت ساز" به رهبری محمد اشرف غنی، رئیس جمهوری افغانستان و نامزد پیشتاز دیگر، از آغاز روند بازشماری آرا استقبال کرده و گفته این روند قانونی است و باید زودتر از اینها آغاز می‌شد.</p>
    </article>
  </body>
</html>