<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547461.html/%D9%85%D8%A7%D8%A8%D9%87-%D8%A7%D9%84%D8%AA%D9%81%D8%A7%D9%88%D8%AA-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%AC%DB%8C%D8%A8-%D9%86%DB%8C%D8%A7%D8%B2%D9%85%D9%86%D8%AF%D8%A7%D9%86-%D8%A8%D8%B1%D9%88%D8%AF--%D9%84%D8%B2%D9%88%D9%85-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:39:00+00:00"/>
    <meta property="og:title" content="مابه‌التفاوت افزایش قیمت بنزین به جیب نیازمندان برود/ لزوم راه‌اندازی اینترنت ملی"/>
    <meta property="og:description" content="حجت الاسلام مختاری گفت: افزایش قیمت بنزین برای این‌که سرمایه کشور هدر نرود مورد تایید کارشناسان است اما دولت باید به مردم توجه کند و فقط وعده ندهد و مابه التفاوت افزایش قیمت بنزین به جیب نیازمندان برود، ادامه داشته باشد و به خود مردم بازگردد."/>
  </head>
  <body>
    <article>
      <h1>مابه‌التفاوت افزایش قیمت بنزین به جیب نیازمندان برود/ لزوم راه‌اندازی اینترنت ملی</h1>
      <h2>امام جمعه موقت بیرجند:</h2>
      <address>
        <time datetime="2019-11-15T15:39:00+00:00">15 Nov 2019, 15:39</time>
      </address>
      <p>حجت الاسلام مختاری گفت: افزایش قیمت بنزین برای این‌که سرمایه کشور هدر نرود مورد تایید کارشناسان است اما دولت باید به مردم توجه کند و فقط وعده ندهد و مابه التفاوت افزایش قیمت بنزین به جیب نیازمندان برود، ادامه داشته باشد و به خود مردم بازگردد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.khavarestan.ir/">خاورستان</a>، حجت الاسلام والمسلمین محمد مختاری امام جمعه موقت بیرجند ظهر امروز در خطبه های نماز جمعه این هفته بیرجند ضمن تبریک  ۱۷ ربیع الاول سالروز ولادت پیامبر اعظم صلی الله علیه و آله و سلم و امام جعفر صادق علیه‌السلام و هفته وحدت، اظهار کرد: پیامبر این قابلیت را دارد که محور وحدت عالم باشد و خداپرستان عالم باید بر دور این محور جمع شوند.</p>
      <p>وی افزود: توحید مهمترین وجه مشترک خداپرستان جهان است و وحدت ریسمانی است که باید تمام مسلمانان جهان به آن چنگ بزنند.</p>
      <p>امام جمعه موقت بیرجند با اشاره به این‌که امروز آل سعود به ریسمان آمریکا چنگ زده است، گفت: آل سعود خود را به غلط خادم حرمین نامیده‌اند و بر خلاف قرآن عمل می‌کنند و گاو شیرده یهود و نصارا شده‌اند و بعضی از عرب‌ها فکر می‌کنند این‌ها محور وحدت هستند بلکه محور وحدت نیستند و تمام بشریت باید بر محور پیامبر وحدت داشته باشند.    مختاری با اشاره به این‌که چهارمین رکن بصیرت که باید همه ما و به ویژه مسئولان داشته باشیم توحید ناب است، تصریح کرد: توحید ناب با مستکبرین تقابل دارد، ما با کافرین شیطان صفت دعوا داریم و با کسانی که نمی توانند پیشرفت و دین مداری ما را بینند دعوا داریم و با دیگر کافران عالم کاری نداریم.   وی افزود: مستکبرین نتوانستند انقلاب ما را ببینند و به دنبال این بودند که ما به دوران قبل از انقلاب برگردیم و نتوانیم مستقل زندگی کنیم.   <b>انقلاب اسلامی با مستکبرین عالم تقابل دارد</b> امام جمعه موقت بیرجند با اشاره به این‌که همه دنیا کافر نیستند و بیش از ۵۰ کشور اسلامی در دنیا وجود دارد، افزود: تمام کافران دنیا مستکبر نیستند و ما با تکیه بر توان داخلی و همکاری کشورهای ضد استکبار می‌توانیم بر کشورهای ضد انقلاب غلبه کنیم.   وی بابیان این‌که انقلاب اسلامی با تمام دنیا مقابله نمی‌کند، افزود: مستکبرین بخش کمی از دنیا هستند و ما با آنها تقابل داریم.   امام جمعه موقت بیرجند با بیان این‌که بعضی می گویند ما هنوز نفهمیدیم با دنیا تقابل کنیم یا تعامل، گفت: قرآن، مقام معظم رهبری و ائمه می‌گویند با دنیای غیراستکبار تعامل داریم، کفار غیر استکبار دشمن ما نیستند و با آنها در مسائل اقتصادی و اجتماعی همکاری و هر کدام دین خود را داریم.   مختاری تصریح کرد: ما با آمریکای جنایتکار تقابل داریم و باید جلوی آنها بایستیم و سخن ما با آمریکای جنایتکار و مستکبر همان شعار مرگ بر آمریکا است.   وی افزود: برجام تعامل با جهان نبود، برجام عمر دولت یازدهم را به هدر داد و عمر دولت دوازدهم را در حفظ خود به هدر خواهد داد.   <b>برجام جز افزایش قیمت‌ها چیز دیگری به همراه نداشت/ مشکل ما فساد داخلی و غارت بیت المال است</b> امام جمعه موقت بیرجند گفت: همه مردم فهمیدند برجام هیچ فایده‌ای برای ما را نداشت و جز افزایش قیمت‌ها چیز دیگری به همراه نداشت.   مختاری با اشاره به این‌که مشکل مابرجام نیست، مشکل ما فساد داخلی و غارت بیت المال است، خاطرنشان کرد: مسئولانی که می‌گویند فساد میلیاردی وجود دارد و قوه قضائیه را زیر سوال می‌برند بدانند که خود دولت پشت این فسادها است و باید این مفسدین را به قوه قضائیه معرفی کند تا با آنها برخورد شود و اگر برخورد نشد خود ما با قوه قضائیه برخورد خواهیم کرد.    وی افزود: ما خواهان ادامه برخورد قاطعانه با فساد هستیم و از قوه قضائیه در برخورد با فساد پشتیبانی می‌کنیم.   امام جمعه موقت بیرجند به گرانی بنزین که شب گذشته اتفاق افتاد، اشاره کرد و گفت: افزایش قیمت بنزین نباید در این شرایط اتفاق می‌افتاد و عیدی خوبی برای مردم نبود.   مختاری با بیان این‌که ما منطق دولت را در افزایش قیمت بنزین درک می‌کنیم، تصریح کرد: دست عده‌ای ثروتمند با ماشین‌های گران قیمت در دست مردم محروم بود و یارانه مردم روستایی به جیب این افراد می‌رفت و اصل این موضوع مورد قبول مردم است.   <b>مابه التفاوت بنزین به جیب نیازمندان برود</b> وی افزود: افزایش قیمت بنزین برای اینکه سرمایه کشور هدر نرود مورد تایید کارشناسان است اما دولت باید به مردم توجه کند و فقط وعده ندهد و مابه التفاوت بنزین به جیب نیازمندان برود، ادامه داشته باشد و به خود مردم برگردد.   امام جمعه موقت بیرجند گفت: دولت باید جامعه را مدیریت کند تا این افزایش قیمت بنزین بهانه‌ای برای افزایش سایر اقلام نشود چون که مردم دیگر توانایی تحمل این گرانی‌ها را ندارند و برجام به اندازه کافی گرانی به همراه داشته است.   مختاری تصریح کرد: دولت با نگاه راه حل مبارزه با قاچاق به موضوع افزایش قیمت بنزین نگاه نکند و باید با تمام قوا جلوی قاچاق سوخت را بگیرد.    وی افزود: با این‌که قیمت بنزین افزایش یافت اما با این قیمت هم قاچاق بنزین برای عده‌ای قاچاقچی سودمند است و باید جلوی آن‌ها گرفته شود.    امام جمعه موقت بیرجند گفت: درست است ما با دولت اختلاف نظرهایی داریم اما کارهایی که به نفع اقتصاد مردم باشد مورد تایید ما است و نیاز به تمهیداتی دارد که به قشر ضعیف جامعه آسیبی نزند.</p>
      <p>مختاری خاطرنشان کرد: از دیدگاه قرآن انسان موجودی است با استعدادهای بی نهایت که غیر از خدا نمی‌داند و این استعدادها باید پرورش پیدا کند تا انسان به آن مرتبه والا دست پیدا کند.</p>
      <p>وی افزود: خداوند خود، انسان را تربیت می‌کند و اگر ما تحت هدایت‌های تربیتی قرآن مجید و مربیانی که برای ما فرستاده است قرار گیریم قطعا به سعادت خواهیم رسید.    <b>مهمترین موانع پرورش انسان غرایز نفسانی هستند </b> امام جمعه موقت بیرجند گفت: مهمترین موانع پرورش انسان غرایز نفسانی هستند و اصل این نیازهای حیوانی و مادی مزاحم نیستند و آنکه مانع است طغیان این غرایز است.   مختاری با اشاره به این‌که تمام احکام دینی به نوعی در جهت کنترل غرایز حیوانی است، تصریح کرد: عفاف یک ارزش ضروری برای رسیدن به جایگاه سعادت و یک اصل است.   وی افزود: خداوند برای رسیدن به عفاف ۳ مورد را بیان کرده که یکی از آنها ازدواج و تشکیل خانواده است.   امام جمعه موقت بیرجند گفت: حفظ حریم زن و مرد و حفظ حجاب از دیگر موارد رسیدن به عفاف است.   مختاری خاطرنشان کرد: عفاف انسان را مَلِک خوی می‌کند و دشمن این موضوع را به خوبی فهمیده است و در فضای مجازی به سمت ترویج بی بندوباری جوانان روی آورده است.    <b>مسئولان به اینترنت ملی توجه داشته باشند</b> وی با اشاره به این‌که مسئولان به اینترنت ملی باید توجه داشته باشند، افزود: برای وزیر جوان ارتباطات و فن‌آوری اطلاعات متاسف هستم که به این مسئله توجه ندارد، مگر غیرت ما از چین و روسیه که به فکر اینترنت ملی هستند کمتر است.   امام جمعه موقت بیرجند گفت: همه چیز که اقتصاد نیست و باید به فکر دین مردم هم بود و این بی توجهی باعث شده جوانان به سمت بی بندباری جنسی بروند و دشمن هم همین را می‌خواهد و مسئولان آگاهانه یا ناآگاهانه آب در آسیاب دشمن می‌ریزند.    مختاری تصریح کرد: مسئولان و مردم باید کار فرهنگی کنند و تقویت فرهنگی را از مهمترین اقدامات خود بدانند و اگر فرهنگ تقویت شود مسئولان به راه حل خواهند رسید.   انتهای پیام/</p>
    </article>
  </body>
</html>