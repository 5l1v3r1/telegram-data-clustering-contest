<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/cesty-vozickaru-vlakem-usnadni-vytahy-pomohou-jim-na-nastupiste-desitek-stanic-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T15:04:00+00:00"/>
    <meta property="og:title" content="Cesty vozíčkářů vlakem usnadní výtahy. Pomohou jim na nástupiště desítek stanic"/>
    <meta property="og:description" content="/FOTOGALERIE/ Chtějí vyrazit na výlet, ale na vlakové nástupiště se nedostanou. Po schodech totiž nemohou. Tělesně postiženým lidem či rodičům s kočárky se však brzy bude cestovat o něco příjemněji. Železničáři plánují v desítkách jihomoravských vlakových stanic bezbarierový přístup."/>
  </head>
  <body>
    <article>
      <h1>Cesty vozíčkářů vlakem usnadní výtahy. Pomohou jim na nástupiště desítek stanic</h1>
      <address><time datetime="2019-11-15T15:04:00+00:00">15 Nov 2019, 15:04</time> by <a rel="author">Klára Vašíčková</a></address>
      <p>Pohodlněji se na perón dostanou třeba obyvatelé Šakvic na Břeclavsku a to už od prosince příštího roku. „Moc se těšíme, už jsme postavili i bezbariérový chodník, který vede z nádraží až do centra obce. Pro vozíčkáře to bude velmi pohodlné,“ pochválila šakvická starostka Drahomíra Dirgasová. Doposud k nástupišti vedou jen schody. </p>
      <p>Stavba nájezdů nebo montování výtahů je často součástí velkých investičních akcí. „Do roku 2025 se náklady na ně budou pohybovat v řádech miliard korun. Doposud je v kraji necelých čtyřicet procent bezbariérových stanic,“ uvedl mluvčí Správy železniční dopravní cesty Marek Illiaš.</p>
      <figure>
        <img src="https://g.denik.cz/4/ed/fotografie-z-odhalene-pestirny-konopi-ilustracni-foto_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/hadce-dala-exmanzelka-jiny-rozmer-ve-sklepe-ma-konopi-prozradila-policistum-20191114.html">Hádce dala exmanželka jiný rozměr. Ve sklepě má konopí, prozradila policistům Přečíst článek ›</a>
      </aside>
      <p>Upravit nádraží na bezbariérové podle Illiaše obvykle znamená kompletní rekonstrukci stanice, která se pohybuje v řádech stamilionů korun.</p>
      <p><b>Vybraná bezbarierová nástupiště v kraji</b><br/>• Na modernizované trati Hrušovany u Brna – Židlochovice<br/>• Na elektrifikované trati Šakvice – Hustopeče u Brna<br/>• Na modernizované trati Brno – Přerov<br/>• Ve stanicích Střelice, Tetčice, Zastávka u Brna, Slavkov u Brna, Bučovice, Nesovice, Nemotice, Kyjov, Bzenec, Adamov, Brno-Královo Pole,Tišnov a dalších zastávkách v rekonstruovaných úsecích</p>
      <p>Bez překážek lidé nastoupí také ve stanicích na nově elektrifikované trati vedoucí z Brna do Zastávky na Brněnsku. Na té za méně než dva roky vzniknou dvě nové zastávky, v brněnském Starém Lískovci a v Ostopovicích na Brněnsku. „Zastávka je splněný sen několika generací. Velmi to našim obyvatelům urychlí dostupnost Brna a Brňané zase sem mohou vyrazit na výlety. Bezbariérový přístup vnímám už jako samozřejmost,“ okomentoval ostopovický starosta Jan Symon.</p>
      <p>Nájezdy na peróny hodnotí kladně také Brňanka Anna Balcárková. „Myslím, že postupně mají být všude. Určitě dodají odvahu všem matkám nebo hendikepovaným, aby více cestovali a navštěvovali rodinu a přátele. Ne každý si řekne o pomoc,“ sdělila mladá matka.</p>
      <p>Jako přínosný hodnotí krok železničářů i mluvčí Ligy vozíčkářů Ladislava Blažková. „Každý krok, který vede ke zvýšení bezbariérovosti, je výborný. Pokud jsou někde jen schody, lidi to odradí od cestování a nežijí na plno svůj život. Pomůže to navíc i lidem, kteří špatně chodí nebo mají dočasné zdravotní problémy,“ míní.</p>
      <p>Podle Blažkové je také důležité si uvědomit, že velká města jsou na vozíčkáře připravená, avšak menší obce tolik ne. „Týká se to i pracovních pozic, za kterými musí lidé dojíždět. I proto je bezbariérové nástupiště důležitě,“ tvrdí.</p>
      <figure>
        <img src="https://g.denik.cz/50/02/moravska-galerie-nova-expozice-brno-predmesti-vidne_denik-150-3x2.jpg"/>
      </figure>
      <aside>
        <a href="https://brnensky.denik.cz/kultura_region/moravska-galerie-laka-na-novou-expozici-ta-zobrazuje-spojeni-brna-a-vidne-20191114.html">Moravská galerie láká na novou expozici. Ta zobrazuje spojení Brna a Vídně Přečíst článek ›</a>
      </aside>
    </article>
  </body>
</html>