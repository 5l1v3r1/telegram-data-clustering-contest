<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/timsah-kaleyi-dusunmuyor-215209h.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T15:23:40+00:00"/>
    <meta property="og:title" content="Timsah kaleyi düşünmüyor"/>
    <meta property="og:description" content="Yıllarca kalesinde yüzü gülmeyen Bursaspor, son dönemlerde 1 numarada sorun yaşamadı"/>
  </head>
  <body>
    <article>
      <h1>Timsah kaleyi düşünmüyor</h1>
      <h2>Yıllarca kalesinde yüzü gülmeyen Bursaspor, son dönemlerde 1 numarada sorun yaşamadı</h2>
      <address>
        <time datetime="2019-11-15T15:23:40+00:00">15 Nov 2019, 15:23</time>
      </address>
      <p>Yeşil beyazlılarda Harun Tekin'le başlayan yerli kaleci furyasında Okan Kocuk, Muhammed Şengezer gibi başarılı eldivenler kadroda yer alırken, bu sezon da Timsah'ın kalesi Türk futbolculara teslim...</p>
      <p>Türk futbolu son dönemde birçok pozisyonda oyuncu sıkıntısı yaşasa da özellikle kalecilerden yana yüzü gülüyor. Milli Takım kaleleri son yıllarda yetişen oyuncularla oldukça güvenli bir dönem geçirirken, Bursaspor da kaleci bakımından bir sıkıntı çekmiyor. Yeşil beyazlılarda altyapıdan yetişen ya da kadrosuna sonradan kattığı kalecilerin performansı “Timsah'ın kalesi emin ellerde” dedirtiyor.</p>
      <p>
        <b>HARUN'LA BAŞLADI</b>
      </p>
      <p>Dimitar Ivankov sonrası bir türlü istediği 1 numarayı bulamayan ve Scott Carson, Sebastien Frey gibi yabancı kalecilerle adeta acı çeken Bursaspor'un 2013-2014 sezonundan itibaren yüzü gülmeye başladı. O sezonun son haftalarında Daum'un yerine göreve gelen İrfan Buz'un Harun Tekin'e kaleyi teslim etmesiyle birlikte yerli eldivene dönüş yapan Timsah, o dönemden bu yana bu mevkiide sıkıntı yaşamıyor. Bir sonraki sezon Harun'la devam eden ve kulübede ise altyapıdan çıkan Okan Kocuk'u bulunduran yeşil beyazlılar, kalesinde 44 gol gördü. </p>
      <p>
        <b>İKİLİYİ BOZMADI</b>
      </p>
      <p>2015-2016 sezonunun başında Harun için çatlak seslerin yükselmesiyle Fenerbahçe'den Mert Günok'u transfer eden Bursaspor, bu oyuncudan da beklediği performansı alamadı. Ardından yine Harun Tekin'e dönen yeşil beyazlılar, 2016-2017 sezonunun da aynı ikiliyi bozmadı. Bu arada Harun Tekin, aynı sezon sergilediği performansla A Milli Takım kapılarını da kendisine açtı. Bursaspor 2017-2018 sezonunun başında Mert Günok'u Başakşehir'e göndererek yoluna Harun Tekin-Muhammed Şengezer ikilisiyle devam etti. </p>
      <p>
        <b>A MİLLİ TAKIM'A YÜKSELDİLER</b>
      </p>
      <p>2018-2019 sezonunun 3. haftasından sonra Harun Tekin'i Fenerbahçe'ye satan yeşil beyazlılar, İstanbulspor formasıyla A Milli Takım'a kadar yükselen Okan Kocuk ile birlikte Muhammed Şengezer'e güvenerek başka kaleci transfer etmedi. Bu sezonda Okan Kocuk daha fazla forma şansı bulurken, zaman zaman Muhammed Şengezer de kaleye geçti. Sezonu bu ikiliyle tamamlayan yeşil beyazlılarda iki futbolcu da 2019-2020 sezonunun başında takımın TFF 1. Lig'e düşmesiyle birlikte yollarına başka kulüplerle devam etme kararı aldı.</p>
      <p>
        <b>ATABERK'LE BAŞLADI</b>
      </p>
      <p>Bursaspor bu sezona ise altyapısından yetişen Ataberk Dadakdeniz'le başlarken, genç file bekçisi sezonun ilk 2 karşılaşmasında kalede yer aldı. Transfer tahtasının açılmasının ardından ise yeşil beyazlılar Çağlar Şahin Akbaba ve Onurcan Piri'yi kadrosuna kattı. Ligde 3. haftadan itibaren Çağlar Şahin Akbaba kaleyi devralırken, 2013-2014 sezonundan sonra bir kez de Bursaspor'a transfer olan Onurcan Piri ise Muğlaspor'la oynanan Ziraat Türkiye Kupası sınavında forma giydi.</p>
      <p>
        <b>KULÜBEYE MAHKUM OLDULAR</b>
      </p>
      <p>Kalesini son yıllarda yerli kalecilere teslim eden Bursaspor'da kalecilerin yeşil beyazlı formayla sergiledikleri performans yüzleri güldürse de bu oyuncular, transfer oldukları takımlarda beklenen başarıyı gösteremiyorlar. Bursaspor'un ardından Başakşehir'e geçen Mert Günok ilk sezonunda yedek kulübesinde beklerken, ardından yakaladığı çıkışla hem İstanbul ekibinin hem de A Milli Takım'ın vazgeçilmez ismi olmayı başardı. Ancak, diğer futbolcular için bu durum pek de geçerli olmadı. Harun Tekin Fenerbahçe'deki ilk sezonunda kaleyi devralırken, performansıyla zaman zaman eleştirildi. Harun bu sezon kaleyi Altay Bayındır'a kaptırırken, Galatasaray'a transfer olan Okan Kocuk ve Başakşehir'e giden Muhammed Şengezer ise henüz forma şansı bulamadı.</p>
    </article>
  </body>
</html>