<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/kJx5VX/norges-beste-skiskytter-har-faatt-et-uvanlig-forbud"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T15:18:59+00:00"/>
    <meta property="og:title" content="Norges beste skiskytter har fått et uvanlig forbud"/>
    <meta property="og:description" content="Marte Olsbu Røiseland får ikke lov til å løpe."/>
  </head>
  <body>
    <article>
      <h1>Norges beste skiskytter har fått et uvanlig forbud</h1>
      <h2>Marte Olsbu Røiseland får ikke lov til å løpe.</h2>
      <address><time datetime="2019-11-15T15:18:59+00:00">15 Nov 2019, 15:18</time> by <a rel="author">Kurt B. M. Haugli</a></address>
      <p><b>SJUSJØEN:</b> Når Marte Olsbu Røiseland stiller til start i sesongåpningen på Sjusjøen lørdag, er det uten å ha løpt knapt en meter i oppkjøringen til sesongen. Alle skiløpere løper en del når det ikke er snø og sesong. Men Marte Olsbu, fjorårets beste norske skiskytter på kvinnesiden, har fått forbud mot all løping.</p>
      <p>– Forbudet gjelder så lenge jeg satser på skiskyting, sier hun.</p>
      <details>
        <summary>Fakta<br/>Marte Olsbu Røiseland</summary>
        <p>Født: 7. desember 1990</p>
        <p>Fra: Froland</p>
        <p>Bor: Lillehammer</p>
        <p>Meritter: 2 OL-sølv, mix-stafett og sprint i Pyeongchang, 4 VM-gull (alle i stafetter), 8 NM-gull</p>
        <p>Verdenscupen: Debuterte i 2012, har tre seiere – alle kom i 2018/19-sesongen</p>
      </details>
      <h3>Kaller det en utfordring</h3>
      <p>Det er ingen sure miner hos 28-åringen fra Froland selv om inngangen til sesongen ikke er blitt helt som hun hadde regnet med. Det er snakk om en slitasjeskade i hoften. For å unngå at det på et senere tidspunkt skal bli snakk om operasjon og livslange problemer, har hun fått en beskjed som kan høres drastisk ut for en toppidrettsutøver.</p>
      <p>– Jeg har vært nødt til å gjøre en del tilpasninger i treningsopplegget. Det var også grunnen til at jeg ikke var med landslaget på høydesamling i Anterselva tidligere i høst. I stedet dro jeg til skitunnelen i Torsby. Der fikk jeg slått fast at det ikke noe problem å gå på ski.</p>
      <p>
        <a href="https://www.bt.no/sport/i/MRXywr/stor-kaaring-her-er-de-ti-stoerste-friidrettstalentene-i-norge">Les også<br/>Stor kåring: Her er de ti største friidrettstalentene i Norge</a>
      </p>
      <figure>
        <img src="https://images.sacdn.no/v2/images/1e854d59-b5d5-430e-aafe-cc6985105bb9?fit=crop&amp;h=1414&amp;w=1900&amp;s=cf46f56a9379c10886dbd9c235b427cf2a3eb2ae"/>
        <figcaption>Marte Olsbu Røiseland kan gå fort på ski og rulleski, men løping er nå forbudt.<cite>Jan Kåre Ness, NTB scanpix</cite></figcaption>
      </figure>
      <p>Hun snakker om hofteskaden som «utfordring» og ikke et problem enn så lenge. Ambisjonene for sesongen er som før. Hun skal ta individuell medalje i VM i Anterselva etter at det ble en svært sur fjerdeplass under mesterskapet i Östersund sist vinter.</p>
      <h3>Trøbbel tidligere</h3>
      <p>– Nå har Marte hatt problemer med løping de siste fem årene på grunn av et trøblete kne. Med forbudet kan det nesten være lettere å legge opp en treningsplan når det først er slått fast at det ikke skal løpes, sier ektemannen og skiskyttertreneren Sverre Røiseland.</p>
      <p>Skaden betyr at hun heller ikke kan løpe under oppvarmingen eller når hun skal restituere etter konkurranser og hardøkter.</p>
      <p>– Jeg blir nok sittende en del på spinningsykkel fremover. I årene som kommer blir det nok sykkelen som erstatter løpetreningen, sier hun.</p>
      <p>Ektemannen mener at den skikkelige utfordringen kommer etter denne sesongen når skiskytterne må ha en del døgn i høyden for å forberede seg til OL i Beijing hvor konkurransen går i 1700 meters høyde.</p>
      <p>– Vi må finne et opplegg som gjør at hun ikke blir hemmet på de lange høydeoppholdene.</p>
      <p>
        <a href="https://www.bt.no/sport/i/50eaam/medaljene-i-kjelleren-avgjorde">Les også<br/>Medaljene i kjelleren avgjorde</a>
      </p>
      <h3>Jevn hele sesongen</h3>
      <p>Hun var den suverent beste og jevneste norske skiskytteren i fjor. Hun tok sine tre første verdenscupseiere og var så nær en VM-medalje individuelt.</p>
      <p>– Det var kanskje den bitreste fjerdeplassen i hele karrieren, sier hun, men slår fast at det var stas å komme hjem fra Sverige med tre stafettgull.</p>
      <p>Og fjerdeplasser ble det en del av gjennom hele sesongen. Hun var stort sett hele tiden blant de 10 beste.</p>
      <p>– Når man er der helt oppe blant de beste, må man også regne med at det blir en del plasseringer mellom fire og åtte.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/9ve2O9/politiet-kvinne-knivdrept-i-floroe"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
      </related>
      <ol>
        <li>
          <a href="https://www.bt.no/tag/Marte_Olsbu_R%C3%B8iseland">Marte Olsbu Røiseland</a>
        </li>
        <li>
          <a href="https://www.bt.no/tag/Froland">Froland</a>
        </li>
        <li>
          <a href="https://www.bt.no/tag/Skiskyting">Skiskyting</a>
        </li>
      </ol>
    </article>
  </body>
</html>