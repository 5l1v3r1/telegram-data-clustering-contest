<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/checkra1n-is-de-eerste-jailbreak-voor-ios-13-doen-of-niet-doen-33137"/>
    <meta property="og:site_name" content="Apparata"/>
    <meta property="article:published_time" content="2019-11-15T15:13:00+00:00"/>
    <meta property="og:title" content="Checkra1n is de eerste jailbreak voor iOS 13. Doen of niet doen?"/>
    <meta property="og:description" content="Wij zetten de voors en tegens op een rij en waarschuwen voor een scam."/>
  </head>
  <body>
    <article>
      <h1>Checkra1n is de eerste jailbreak voor iOS 13. Doen of niet doen?</h1>
      <h2>Wij zetten de voors en tegens op een rij en waarschuwen voor een scam.</h2>
      <address><time datetime="2019-11-15T15:13:00+00:00">15 Nov 2019, 15:13</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>De Checkra1n jailbreak is nu een week actief (in bèta) en verloopt via de Boot Rom, daarom is deze jailbreak niet door middel van patches te verhelpen door Apple. Uniek is dat deze jailbreak, in tegenstelling tot <a href="https://www.apparata.nl/nieuws/deze-apple-hardware-jailbreak-gaat-terug-tot-2010-32607">andere versies</a>, werkt voor iOS13. Hoewel de vraag is of een jailbreak <a href="https://www.apparata.nl/nieuws/jailbreaks-voor-iphone-blijken-lang-zo-populair-niet-meer-25117">in het algemeen</a> nog wel populair is zien we veel interesse. Uiteraard zijn er ook bij deze jailbreak voor- en nadelen. Deze zetten we op een rij.</p>
      <p><b>Voordelen van de Checkra1n jailbreak</b><br/>Allereerst is de jailbreak, zeker gezien de bèta status, bijzonder efficiënt. Zo wordt er na installatie een SSH-server gevormd en krijg je de beschikking over andere hulpmiddelen. Daarnaast is de jailbreak zeer breed inzetbaar op allerlei devices (van smartphone tot Apple Watch). De enige devices waar men op dit moment problemen mee meldt zijn: iPad Air 2, eerste generatie iPad Pro, vijfde generatie iPad, iPhone 5s, iPad mini 2 en iPad mini 3. De ontwikkelaar verwacht echter dat deze na updates ook geschikt zullen zijn voor de jailbreak.</p>
      <p>Andere voordelen zijn dat je toekomstige updates van iOS gewoon kunt installeren zonder dat de jailbreak verloren gaat. Ook is direct duidelijk dat je de jailbreak gebruikt door het logo dat verschijnt en de Cydia- en Checkra1n-apps, die normaal niet op de iDevice verschijnen. Tot slot is de jailbreak beveiligd door zowel om FaceId of vingerafdruk als om een pincode te vragen.</p>
      <p><b>Nadelen van de Checkrain jailbreak</b><br/>Zoals altijd zijn er twee kanten aan de medaille, dus er kleven ook een aantal nadelen aan deze jailbreak. Zo is deze niet in alle gevallen bruikbaar bij een apparaat dat de laatste twee jaar is uitgebracht en zeker niet wanneer een A12 of A13 chip gebruikt wordt. Verder is deze jailbreak ‘gebonden’, hetgeen betekent dat je hem na een reboot opnieuw moet installeren. Hiervoor moet je jouw iDevice koppelen aan een Mac. Windows-versies zijn nog niet beschikbaar.</p>
      <p>Tot slot is de jailbreak zo makkelijk uit te voeren dat onervaren gebruikers deze kunnen installeren en vervolgens schade aan hun devices kunnen veroorzaken. Het spreekt voor zich dat Apple in zo’n geval niet thuis geeft.</p>
      <p>Als laatste argument blijft natuurlijk altijd het feit dat een jailbreak tegen de policy van Apple gericht is en Apple je garantie en/of service kan ontzeggen als je een jailbreak gebruikt. Kortom genoeg te overwegen.</p>
      <p><b>De Checkrain scam</b><br/>Dat een jailbreak veiligheidsrisico’s met zich meebrengt is duidelijk. Helaas zijn er partijen die daar misbruik van maken. De site checkrain[.]com (we plaatsen bewust geen link of directe verwijzing) is zo’n scam. Als je de toepassing van die site gebruikt installeer je malware op jouw device. Kortom, niet doen!</p>
      <p>Bron: <a href="https://arstechnica.com/information-technology/2019/11/what-the-newly-released-checkra1n-jailbreak-means-for-for-idevice-security/">Ars Technica</a></p>
    </article>
  </body>
</html>