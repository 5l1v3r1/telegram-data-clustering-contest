<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/15/india-vs-bangladesh-1st-test-2nd-day-icc-world-test-championship-2019-2021-live.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T15:17:00+00:00"/>
    <meta property="og:title" content="ഇൻഡോറിൽ ഇന്ത്യയുടെ ‘മായങ്ക് ജാലം’; രണ്ടാം ദിനം ആറിന് 493 റൺസ്"/>
    <meta property="og:description" content="ഇൻഡോർ∙ ടെസ്റ്റിലെ രണ്ടാം ഇരട്ടസെഞ്ചുറിയുമായി പടനയിച്ച ഓപ്പണർ മായങ്ക് അഗർവാളിന്റെ ചിറകിലേറി റൺമഴ പെയിച്ച ഇന്ത്യയ്ക്ക് ബംഗ്ലദേശിനെതിരായ ഒന്നാം.Indian Cricket Team. India Vs Bangladesh. Test Series Live. Mayank Agarwal. Cheteshwar Pujara. Indore Cricket Test. Malayalam Cricket News. Rohit Sharma. Rishabh Pant. Virat Kohli. മലയാളം ക്രിക്കറ്റ് വാർത്തകൾ. ഇന്ത്യ–ബംഗ്ലദേശ്. ഇൻഡോർ ക്രിക്കറ്റ് ടെസ്റ്റ്. ക്രിക്കറ്റ് ലൈവ് സ്കോർ. രോഹിത് ശർമ. മായങ്ക് അഗർവാൾ. ചേതേശ്വർ പൂജാര. മുഹമ്മദ് ഷമി. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഇൻഡോറിൽ ഇന്ത്യയുടെ ‘മായങ്ക് ജാലം’; രണ്ടാം ദിനം ആറിന് 493 റൺസ്</h1>
      <address><time datetime="2019-11-15T15:17:00+00:00">15 Nov 2019, 15:17</time> by <a rel="author">മനോരമ ലേഖകൻ</a></address>
      <p>ഇൻഡോർ∙ ടെസ്റ്റിലെ രണ്ടാം ഇരട്ടസെഞ്ചുറിയുമായി പടനയിച്ച ഓപ്പണർ മായങ്ക് അഗർവാളിന്റെ ചിറകിലേറി റൺമഴ പെയിച്ച ഇന്ത്യയ്ക്ക് ബംഗ്ലദേശിനെതിരായ ഒന്നാം ക്രിക്കറ്റ് ടെസ്റ്റിൽ സമ്പൂർണാധിപത്യം! ക്യാപ്റ്റൻ വിരാട് കോലി ടെസ്റ്റ് കരിയറിൽ 10–ാം തവണ പൂജ്യത്തിന് പുറത്തായതിന്റെ നിരാശ മാറ്റിനിർത്തിയാൽ ഇന്ത്യൻ ആരാധകർക്ക് സന്തോഷിക്കാൻ മാത്രം വകനൽകിയ രണ്ടാം ദിനം ഇന്ത്യൻ താരങ്ങൾ അടിച്ചുകൂട്ടിയത് 407 റൺസ്! ടെസ്റ്റിലെ രണ്ടാം ഇരട്ടസെഞ്ചുറിയും ഇതുവരെയുള്ള ഉയർന്ന സ്കോറും കണ്ടെത്തിയ മായങ്ക് അഗർവാളിന്റെ അതുല്യ പ്രകടനമാണ് ഇന്ത്യൻ തേരോട്ടത്തിനുള്ള ഇന്ധനമായത്. 330 പന്തുകൾ നേരിട്ട മായങ്ക് 28 ഫോറും എട്ടു സിക്സും സഹിതം 243 റൺസെടുത്ത് പുറത്തായി. ഇന്ത്യയ്ക്ക് ഇതോടെ ഒന്നാം ഇന്നിങ്സിൽ 343 റണ്‍സിന്റെ കൂറ്റൻ ലീഡും സ്വന്തം.</p>
      <p>ടെസ്റ്റിലെ 23–ാം അർധസെഞ്ചുറി കണ്ടെത്തിയ ചേതേശ്വർ പൂജാര (72 പന്തിൽ 54), 21–ാം അർധസെഞ്ചുറി കണ്ടെത്തിയ വൈസ് ക്യാപ്റ്റൻ അജിൻക്യ രഹാനെ (172 പന്തിൽ 86), 14–ാം അർധസെഞ്ചുറിയുമായി പുറത്താകാതെ നിൽക്കുന്ന രവീന്ദ്ര ജഡേജ (76 പന്തിൽ 60) എന്നിവരുടെ ഇന്നിങ്സുകൾ കൂടി ചേർന്നതോടെയാണ് ഇന്ത്യ കൂറ്റൻ സ്കോറിലേക്ക് കുതിച്ചത്. 72 പന്തിൽ നാലു ഫോറും രണ്ടു സിക്സും സഹിതമാണ് ജഡേജ അർധസെഞ്ചുറി പിന്നിട്ടത്. അവസാന ഓവറുകളിൽ കളത്തിലെത്തിയ ഉമേഷ് യാദവിന്റെ ബാറ്റിങ് വെടിക്കെട്ടു കൂടി ചേർന്നതോടെ ഇന്ത്യൻ സ്കോർ 114 ഓവറിൽ ആറിന് 493 റൺസ്. യാദവ് 10 പന്തിൽ ഒരു ഫോറും മൂന്നു സിക്സും സഹിതം 25 റൺസുമായി ജഡേജയ്ക്കൊപ്പം ക്രീസിലുണ്ട്. ഇന്ത്യൻ ഇന്നിങ്സിൽ ഇതുവരെ നിരാശപ്പെടുത്തിയത് രോഹിത് ശർമ (ആറ്), കോലി (0), വൃദ്ധിമാൻ സാഹ (12) എന്നിവർ മാത്രം.</p>
      <p>ബംഗ്ലദേശിനായി അബു ജായേദ് നാലു വിക്കറ്റും എബാദത്ത് ഹുസൈൻ, മെഹ്ദി ഹസൻ എന്നിവർ ഓരോ വിക്കറ്റും വീഴ്ത്തി. ബംഗ്ലാ നിരയിൽ നാലു ബോളർമാർ ‘സെഞ്ചുറി’ പിന്നിട്ടു. 27 ഓവറിൽ 125 റൺസ് വഴങ്ങിയ മെഹ്ദി ഹസ്സനാണ് കൂടുതൽ റൺസ് വഴങ്ങിയത്. തയ്ജുൽ ഇസ്‌ലാം (28 ഓവറിൽ 120), എബാദത്ത് ഹുസൈൻ (31 ഓവറിൽ 115), അബു ജായേദ് (25 ഓവറിൽ 108) എന്നിവരെല്ലാം തൊട്ടുപിന്നിലുണ്ട്. മൂന്ന് ഓവറിൽ 24 റൺസ് വഴങ്ങിയ മഹ്മൂദുല്ലയാണ് ഇതുവരെ പന്തെറിഞ്ഞ മറ്റൊരു ബോളർ.</p>
      <p>
        <b>∙ റെക്കോർഡ് ബുക്കിൽ മായങ്ക്</b>
      </p>
      <p>304 പന്തിൽ 25 ഫോറും അഞ്ച് സിക്സും സഹിതമാണ് മായങ്ക് താരതമ്യേന ചെറിയ കരിയറിലെ രണ്ടാം ഇരട്ടസെഞ്ചുറിയിലേക്ക് എത്തിയത്. മെഹ്ദി ഹസ്സനെ സിക്സർ പറത്തി രാജകീയമായാണ് മായങ്ക് ഇരട്ടസെഞ്ചുറി തൊട്ടത്. ടെസ്റ്റ് കരിയറിലെ ഏറ്റവും ഉയർന്ന സ്കോർ കണ്ടെത്തിയ മായങ്ക് അഗർവാൾ 330 പന്തിൽ 243 റൺസെടുത്ത് പുറത്തായി. 28 ഫോറും എട്ടു സിക്സും അകമ്പടി സേവിച്ചതാണ് അഗർവാളിന്റെ ഇന്നിങ്സ്. മായങ്ക് ഏറ്റവുമധികം പ്രഹരിച്ച സ്പിന്നർ മെഹ്ദി ഹസ്സനാണ് ഒടുവിൽ താരത്തെ പുറത്താക്കിയതും. അബു ജായേദ് ക്യാച്ചെടുത്തു. ആദ്യ നാലു വിക്കറ്റും പോക്കറ്റിലാക്കിയ ജായേദിന് അഞ്ചാം വിക്കറ്റിലും ഒരു ‘കൈ സ്പർശം’.</p>
      <p>ഈ ഇരട്ടസെഞ്ചുറിയോടെ ഏറ്റവും കുറവ് ഇന്നിങ്സുകളിൽനിന്ന് രണ്ട് ഇരട്ടസെഞ്ചുറി നേടുന്ന രണ്ടാമത്തെ താരമായി അഗർവാൾ മാറി. രാജ്യാന്തര ക്രിക്കറ്റിലെ 12–ാം ഇന്നിങ്സിലാണ് അഗർവാൾ രണ്ടാം ഇരട്ടസെഞ്ചുറിയിലെത്തിയത്. അഞ്ചാം ഇന്നിങ്സിൽ രണ്ടാം ഇരട്ടസെഞ്ചുറി നേടിയ ഇന്ത്യക്കാരന്‍ തന്നെയായ വിനോദ് കാംബ്ലിയാണ് മുന്നിൽ. 13–ാം ഇന്നിങ്സിൽ രണ്ടാം ഇരട്ടസെഞ്ചുറി നേടിയ ഡോൺ ബ്രാഡ്മാൻ പിന്നിലായി. ബംഗ്ലദേശിനെതിരെ ഇന്ത്യൻ താരത്തിന്റെ ഉയർന്ന രണ്ടാമത്തെ സ്കോർ കൂടിയാണ് മായങ്കിന്റെ 243. 2004–05ൽ ധാക്കയിൽ 248 റൺസെടുത്ത് പുറത്താകാതെ നിന്ന സച്ചിന്‍ തെൻഡുൽക്കറാണ് മുന്നിൽ.</p>
      <p>ഇന്ത്യയ്ക്കായി രണ്ട് ഇരട്ടസെഞ്ചുറി നേടിയ ഓപ്പണർമാരിൽ വസിം ജാഫർ, വിനൂ മങ്കാദ് എന്നിവർക്കൊപ്പം മൂന്നാം സ്ഥാനത്തെത്താനും മായങ്കിനായി. ഇതോടെ തുടർച്ചയായ നാലു ടെസ്റ്റുകളിൽ താരങ്ങൾ ഇരട്ടസെഞ്ചുറി നേടുന്ന ആദ്യ ടീമെന്ന റെക്കോർഡ് ഇന്ത്യയ്ക്കും സ്വന്തം. മായങ്ക് അഗർവാൾ – 215 (വിശാഖപട്ടണത്ത് ദക്ഷിണാഫ്രിക്കയ്ക്കെതിരെ), വിരാട് കോലി 254* (പുണെയിൽ ദക്ഷിണാഫ്രിക്കയ്‌ക്കെതിരെ), രോഹിത് ശർമ – 212 (റാഞ്ചിയിൽ ദക്ഷിണാഫ്രിക്കയ്ക്കെതിരെ) എന്നിവരാണ് കഴിഞ്ഞ മൂന്നു ടെസ്റ്റുകളിൽ ഇന്ത്യയ്ക്കായി ഇരട്ടസെഞ്ചുറി നേടിയത്.</p>
      <p>
        <b>∙ പൂജ്യത്തിന്റെ ഞെട്ടൽ, ഇരട്ടസെഞ്ചുറിയുടെ ആഹ്ലാദം</b>
      </p>
      <p>ഒന്നിന് 86 റൺസെന്ന നിലയിൽ രണ്ടാം ദിനം ബാറ്റിങ് പുനഃരാരംഭിച്ച ഇന്ത്യയ്ക്ക് മികച്ച തുടക്കമാണ് പൂജാരയും അഗർവാളും ചേർന്ന് സമ്മാനിച്ചത്. പൂജാരയാണ് ആദ്യം അർധസെഞ്ചുറി പൂർത്തിയാക്കിയത്. 68 പന്തിൽ ഒൻപതു ഫോർ സഹിതമാണ് പൂജാര 23–ാം ടെസ്റ്റ് അർധസെഞ്ചുറിയിലേക്ക് എത്തിയത്. എന്നാൽ അർധസെഞ്ചുറി പൂർത്തിയാക്കി അധികം വൈകാതെ പൂജാര മടങ്ങി. ടെസ്റ്റിലെ 23–ാം അർധസെഞ്ചുറി കുറിച്ച പൂജാരയെ അബു ജായേദാണ് പുറത്താക്കിയത്. പകരക്കാരൻ താരം സയ്ഫ് ഹസ്സൻ ഗള്ളിയിൽ ക്യാച്ചെടുത്തു. 73 പന്തിൽ ഒൻപതു ഫോർ സഹിതം 54 റൺസെടുത്താണ് പൂജാരയുടെ മടക്കം.</p>
      <p>തുടർന്ന് ക്രീസിലേക്കെത്തിയ ക്യാപ്റ്റൻ വിരാട് കോലിയെ സാക്ഷി നിർത്തി രണ്ടു ഫോറുകൾ സഹിതം അഗര്‍വാളും അർധസെഞ്ചുറി പിന്നിട്ടു. 98 പന്തിൽ ഒൻപതു ഫോറുകൾ സഹിതമാണ് അഗർവാളും 50 കടന്നത്. ടെസ്റ്റിൽ അഗർവാളിന്റെ നാലാം അർധസെഞ്ചുറിയാണിത്. എന്നാൽ, ആരാധകരുടെ ആരവങ്ങൾക്കിടെ ക്രീസിലെത്തിയ കോലി നേരിട്ട രണ്ടാം പന്തിൽ പുറത്തായി. അബു ജായേദിന്റെ പന്തിൽ വിക്കറ്റിനു മുന്നിൽ കുരുങ്ങിയാണ് കോലിയുടെ മടക്കം.</p>
      <p>കോലി ക്രീസിലെത്തും മുൻപ് ചേതേശ്വർ പൂജാരയ്ക്കൊപ്പം അർധസെഞ്ചുറി കൂട്ടുകെട്ടും കോലി പുറത്തായശേഷം അജിൻക്യ രഹാനെ, രവീന്ദ്ര ജഡേജ എന്നിവർക്കൊപ്പം സെഞ്ചുറി കൂട്ടുകെട്ടും തീർത്ത മായങ്ക് അഗർവാളാണ് ഇന്ത്യയെ താങ്ങിനിർത്തിയത്. രണ്ടാം വിക്കറ്റിൽ മായങ്ക് – പൂജാര സഖ്യം 91, നാലാം വിക്കറ്റിൽ മായങ്ക് – രഹാനെ സഖ്യം 190, അഞ്ചാം വിക്കറ്റിൽ മായങ്ക് – ജഡേജ സഖ്യം 123 എന്നീ കൂട്ടുകെട്ടുകളാണ് ഇന്ത്യൻ ഇന്നിങ്സ് കരുത്തായത്.</p>
      <p>
        <b>∙ രഹാനെയ്ക്ക് സെഞ്ചുറി നഷ്ടം</b>
      </p>
      <p>അതേസമയം, അഗർവാളിന് ഉറച്ച പിന്തുണയുമായി ക്രീസിൽ നിന്ന അജിൻക്യ രഹാനെയ്ക്ക് സെഞ്ചുറി നഷ്ടമായത് ചെറിയ നിരാശ പടർത്തി. 172 പന്തിൽ ഒൻപതു ഫോർ സഹിതം 86 റൺസെടുത്ത രഹാനെയെ അബു ജായേദാണ് പുറത്താക്കിയത്. തയ്ജുൽ ഇസ്‌ലാം ക്യാച്ചെടുത്തു. ഇതോടെ, മത്സരത്തിൽ ഇന്ത്യയ്ക്ക് നഷ്ടമായ നാലു വിക്കറ്റുകളും ജായേദ് സ്വന്തം പേരിൽ കുറിച്ചു.</p>
      <p>സെഞ്ചുറിക്ക് 14 റൺസ് അകലെ പുറത്തായ രഹാനെ, നാലാം വിക്കറ്റിൽ മായങ്ക് അഗർവാളിനൊപ്പം ഇരട്ടസെഞ്ചുറി കൂട്ടുകെട്ട് തീർക്കാനുള്ള അവസരം കൂടിയാണ് നഷ്ടമാക്കിയത്. ഇന്ത്യയ്ക്കിപ്പോൾ 165 റൺസിന്റെ ഒന്നാം ഇന്നിങ്സ് ലീഡുണ്ട്. 183 പന്തിൽ 15 ഫോറും ഒരു സിക്സും സഹിതമാണ് മായങ്ക് മൂന്നാം ടെസ്റ്റ് സെഞ്ചുറിയിലേക്ക് എത്തിയത്. 105 പന്തിൽ ആറു ഫോർ സഹിതമാണ് രഹാനെ 21–ാം ടെസ്റ്റ് അർധസെഞ്ചുറി നേടിയത്. ബംഗ്ലദേശിനെതിരെ എക്കാലവും മികച്ച പ്രകടനം പുറത്തെടുത്തിട്ടുള്ള രഹാനെ നാലിൽ മൂന്നു തവണയും 50 കടന്നു.</p>
      <p>മായങ്കിന്റെ ഇരട്ടസെഞ്ചുറിയോടെ ബംഗ്ലദേശും ഇന്ത്യയും തമ്മിൽ നടന്ന 10 ടെസ്റ്റുകളിൽ ഒൻപതിലും ഇന്ത്യൻ താരങ്ങൾ സെഞ്ചുറി നേടിയെന്ന പ്രത്യേകതയുമായി. 2000ൽ ധാക്കയിൽ ഇരു രാജ്യങ്ങളും തമ്മിൽ നേർക്കുനേർ വന്ന പ്രഥമ ടെസ്റ്റിൽ മാത്രമാണ് ഇന്ത്യൻ താരങ്ങൾക്ക് സെഞ്ചുറി നേടാനാകാതെ പോയത്. അന്ന് സുനിൽ ജോഷി നേടിയ 92 റൺസായിരുന്നു ഇന്ത്യൻ താരങ്ങളുടെ ഉയർന്ന സ്കോർ. 68 പന്തിൽനിന്ന് 23–ാം ടെസ്റ്റ് അർധസെഞ്ചുറി കുറിച്ച പൂജാര തൊട്ടുപിന്നാലെ പുറത്തായി. 72 പന്തിൽ ഒൻപതു ഫോർ സഹിതം 54 റൺസെടുത്താണ് പൂജാരയുടെ മടക്കം.</p>
      <p>ഇടവേളയ്ക്കു ശേഷം ടീമിലേക്കു മടങ്ങിയെത്തിയ ക്യാപ്റ്റൻ വിരാട് കോലിയെ അബു ജായേദ് എൽബിയിൽ കുരുക്കുകയായിരുന്നു. രണ്ടു പന്തു മാത്രം നേരിട്ടാണ് കോലി പുറത്തായത്. ഇന്ത്യൻ മണ്ണിൽ കോലി പൂജ്യത്തിനു പുറത്താകുന്നത് ഇതു മൂന്നാം തവണ മാത്രമാണ്. 2016–17 സീസണിൽ ഓസ്ട്രേലിയയ്ക്കെതിരെയാണ് കോലി ആദ്യമായി ഇന്ത്യൻ മണ്ണിൽ ടെസ്റ്റിൽ സം‘പൂജ്യ’നാകുന്നത്. മിച്ചൽ സ്റ്റാർക്കാണ് അന്ന് കോലിയെ പുറത്താക്കിയത്. പിന്നീട് 2017–18 സീസണിൽ കൊൽക്കത്തയിൽ ശ്രീലങ്കയുടെ സുരംഗ ലക്മലും കോലിയെ പൂജ്യത്തിന് മടക്കി. ഇപ്പോഴിതാ, ബംഗ്ലദേശ് താരം അബു ജായേദും അവർക്കൊപ്പം ഇടംപിടിച്ചിരിക്കുന്നു.</p>
      <p>
        <b>∙ ഓപ്പണിങ്ങിലെ ‘മായ(ങ്ക്)ജാലം’</b>
      </p>
      <p>ടെസ്റ്റ് ഓപ്പണറെന്ന നിലയിൽ മികച്ച ഫോമിൽ കുതിക്കുന്ന മായങ്ക് അഗർവാളിന്റെ മായിക പ്രകടനം ഇൻഡോർ ഹോൽക്കർ സ്റ്റേഡിയത്തിലും ആവർത്തിക്കുന്ന കാഴ്ചയാണ് ബംഗ്ലദേശിനെതിരായ ഒന്നാം ക്രിക്കറ്റ് ടെസ്റ്റ് സമ്മാനിച്ചത്. ഒന്നാം ഇന്നിങ്സുകളിൽ സവിശേഷമായ കളി പുറത്തെടുക്കുന്ന അഗർവാള്‍, എട്ട് ഒന്നാം ഇന്നിങ്സുകൾ കളിച്ചതിൽ മൂന്നാം തവണയാണ് 100 പിന്നിടുന്നത്. മൊത്തം ആറു തവണ 50 കടന്നു. ഇതിൽ രണ്ടു തവണ ഇരട്ടസെഞ്ചുറിയും ഒരു തവണ സെഞ്ചുറിയും നേടി.</p>
      <p>ഒന്നാം ഇന്നിങ്സിൽ മായങ്കിന്റെ പ്രകടനം ഇങ്ങനെ:</p>
      <p>76 - ഓസ്ട്രേലിയയ്‌ക്കെതിരെ മെൽബണിൽ<br/>77 – ഓസ്ട്രേലിയയ്‌ക്കെതിരെ സിഡ്നിയിൽ<br/>5 – വെസ്റ്റിൻഡീസിനെതിരെ നോർത്ത് സൗണ്ടിൽ<br/>55 – വെസ്റ്റിന്‍ഡീസിനെതിരെ കിങ്സ്റ്റണിൽ<br/>215 – ദക്ഷിണാഫ്രിക്കയ്ക്കെതിരെ വിശാഖപട്ടണത്ത്<br/>108 – ദക്ഷിണാഫ്രിക്കയ്ക്കെതിരെ പുണെയിൽ<br/>10 – ദക്ഷിണാഫ്രിക്കയ്ക്കെതിരെ റാഞ്ചിയിൽ<br/>243 – ബംഗ്ലദേശിനെതിരെ ഇൻഡോറിൽ</p>
      <p>ബംഗ്ലദേശിനെതിരെ ടെസ്റ്റിൽ രഹാനെയുടെ പ്രകടനം:</p>
      <p>98<br/>82<br/>28<br/>50*</p>
      <p>
        <b>∙ പേസ് കൊടുങ്കാറ്റ്</b>
      </p>
      <p>നേരത്തെ, ആദ്യ ടെസ്റ്റിൽ ബംഗ്ലദേശിന്റെ ഒന്നാം ഇന്നിങ്സ് ഇന്ത്യൻ ബോളർമാർ 150 റൺസിൽ അവസാനിപ്പിച്ചിരുന്നു. 58.3 ഓവറിലാണ് ബംഗ്ലദേശ് 150 റൺസെടുത്തത്. മൂന്നു വിക്കറ്റെടുത്ത പേസർ മുഹമ്മദ് ഷമി, രണ്ടു വിക്കറ്റ് വീതമെടുത്ത പേസർമാരായ ഇഷാന്ത് ശർമ, ഉമേഷ് യാദവ്, സ്പിന്നർ രവിചന്ദ്ര അശ്വിൻ എന്നിവരാണു ബംഗ്ലദേശിനെ തകർത്തത്.</p>
      <p>ടോസ് നേടിയ ബംഗ്ല ക്യാപ്റ്റൻ മോമിനുൽ ഹഖ് ഈർപ്പമുള്ള, ബൗൺസ് നിറഞ്ഞ വിക്കറ്റിൽ ആദ്യം ബാറ്റ് ചെയ്യാനുള്ള തീരുമാനമാണ് എടുത്തത്. 3 പേസർമാരുമായി ഇറങ്ങിയ ഇന്ത്യൻ ക്യാപ്റ്റൻ വിരാട് കോലി സന്തോഷിച്ചു. ഇഷാന്തും ഉമേഷും ഷമിയും ക്യാപ്റ്റന്റെ വിശ്വാസം കാത്തു. സ്കോർ 12ൽ ഓപ്പണർ ഇമ്രുൽ കയേസിനെ വീഴ്ത്തി ഉമേഷ് യാദവാണു തുടക്കമിട്ടത്. 3–ാം നമ്പറിൽ ഇറങ്ങിയ ക്യാപ്റ്റൻ മോമിനുൽ (37) ക്ഷമയോടു കളിച്ചു. 4–ാം വിക്കറ്റിൽ, ടോപ് സ്കോറർ മുഷ്ഫിഖുർ റഹിമുമായി (43) ചേർന്ന് 68 റൺസ് കൂട്ടിച്ചേർത്തെങ്കിലും ക്യാപ്റ്റനെ ക്ലീൻ ബോൾഡാക്കി അശ്വിൻ കൂട്ടുകെട്ട് പൊളിച്ചു.</p>
      <p>മുഷ്ഫിഖുറിനു 2 തവണ ഇന്ത്യ ‘ജീവൻ’ കൊടുത്തിരുന്നു. 5ന് 115 എന്ന നിലയിൽനിന്ന സന്ദർശകർക്ക് അവസാന 5 വിക്കറ്റുകൾ 35 റൺസിനിടെ നഷ്ടപ്പെട്ടു. ഉമേഷ് 47 റൺസും ഇഷാന്ത് 20 റൺസും വഴങ്ങി 2 വിക്കറ്റ് വീതമെടുത്തു. റിവേഴ്സ് സ്വിങ്ങിലൂടെ വിറപ്പിച്ച ഷമി 27 റൺസ് മാത്രം വഴങ്ങിയാണു 3 വിക്കറ്റെടുത്തത്. അശ്വിൻ 2 വിക്കറ്റ് വീഴ്ത്താൻ 43 റൺസ് വിട്ടുകൊടുത്തു.</p>
      <p>
        <b>English Summary: India vs Bangladesh, 1st Test - Live Cricket Score</b>
      </p>
    </article>
  </body>
</html>