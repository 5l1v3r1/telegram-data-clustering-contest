<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=955713"/>
    <meta property="og:site_name" content="Andhrajyothy"/>
    <meta property="article:published_time" content="2019-11-15T15:47:04+00:00"/>
    <meta property="og:title" content="గాంధీ ప్రమాదంలో మరణించారట!: పుస్తక దుమారం"/>
    <meta property="og:description" content="ADVT"/>
  </head>
  <body>
    <article>
      <h1>గాంధీ ప్రమాదంలో మరణించారట!: పుస్తక దుమారం</h1>
      <address>
        <time datetime="2019-11-15T15:47:04+00:00">15 Nov 2019, 15:47</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>భుబనేశ్వర్:</b> జాతిపిత మహాత్మ గాంధీది హత్య కాదట, ప్రమాదమట. ఒడిశా రాష్ట్ర పాఠశాల విద్యాశాఖ రూపొందించిన రెండు పేజీల పుస్తకంలో రాసుకొచ్చిన విషయమిది. దీనిపై రాష్ట్రంలో తీవ్ర దుమారం చెలరేగడంతో సదరు పుస్తకాన్ని ఉపసంహరించుకుంటున్నామని, అంతే కాకుండా పుస్తక రూపకర్తలపై విచారణకు ఆదేశించామని ప్రభుత్వ వర్గాలు తెలిపాయి. వాస్తవానికి 1948, జనవరి 30న ప్రార్థన చేస్తున్న సమయంలో గాంధీని గాడ్సే తుపాకీతో కాల్చి చంపిన విషయం తెలిసిందే. ఇంతటి ప్రపంచ సత్యాన్ని తప్పుదోవ పట్టించడానికే గాంధీ ప్రమాదంలో మరణించారని ఉద్దేశపూర్వకంగానే దుర్మార్గ ప్రచారం చేస్తున్నారని ప్రజా సంఘాలు మండిపడుతున్నాయి.</p>
      <p> </p>
      <p>‘ఆమా బాపూజీ: ఏక్ ఝలాకా’ అనే రెండు పేజీల పుస్తకాన్ని రాష్ట్ర పాఠశాల విద్యాశాఖ రూపొందించింది. ఇందులో గాంధీ మరణం హత్యగా కాకుండా ప్రమాదంగా వర్ణించడంతో దుమారం చెలరేగింది. ఈ విషయమై రాష్ట్ర విద్యాశాఖ మంత్రి స్పందిస్తూ ‘‘ఇది రూపొందించిన వారు ఎంతటివారైనా సరే కఠిన చర్యలు తీసుకుంటాం. గాంధీ హత్యకు ఎలా గురయ్యారో వివరించి చెప్పడానికి బదులు, ప్రమాదంగా వర్ణించడమేంటి? వెంటనే ఆ పుస్తకాన్ని వెనక్కి తీసుకుంటున్నాం. రూపకర్తలపై విచారణకు ఆదేశించాం’’ అని అన్నారు.</p>
      <p> </p>
      <p>‘‘గాంధీని గాడ్సే అనే మూర్ఖుడు హతమార్చాడు. కానీ దీనిని ప్రమాదంగా చిత్రించడం దేశ యువతను తప్పుదారి పట్టించే ప్రయత్నం. ఆధారాలు మన కళ్ల ముందే ఉన్నా అబద్ధాల్ని ప్రచారం చేస్తున్నారు. మనం గాంధీజీ 150వ జయంతిని జరుపుకుంటున్నాం. దేశం ఆయనకు ఘన నివాళి అర్పించాల్సిన సమయంలో అవమానాలకు పాల్పడుతున్నాం’’ అని సామాజిక కార్యకర్త సమాంతర ఆవేదన వ్యక్తం చేశారు.</p>
      <p> ‘‘గాంధీ విలువల గురించి ఆలోచనా విధానం గురించి ముఖ్యమంత్రి గొప్పగా మాట్లాడతారు. ఆయన ప్రభుత్వంలోని ఓ విభాగమే గాంధీ రోడ్డు ప్రమాదంలో మరణించారని పుస్తకాలు విడుదల చేస్తోంది. ఇది చాలా హానికరమైన చర్య’’ అని సమదృష్టి ఎడిటర్ సుధీర్ పట్నాయకర్ అన్నారు.</p>
    </article>
  </body>
</html>