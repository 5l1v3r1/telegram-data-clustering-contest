<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_podatkova-vidzvituvala-pro-efektivnu-borotbu-zi-shemami/938382"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T15:42:00+00:00"/>
    <meta property="og:title" content="Податкова відзвітувала про ефективну боротьбу зі схемами"/>
    <meta property="og:description" content="За серпень-жовтень 2019 року темпи росту нарахувань податку на додану вартість зросли на 20,3% у той час, як база оподаткування &amp;ndash; лише на 5,3%. При цьому темпи росту сплати внутрішнього ПДВ за серпень-жовтень випереджають вдвічі темпи зростання сплати, які були досягнуті за січень-липень ..."/>
  </head>
  <body>
    <article>
      <h1>Податкова відзвітувала про ефективну боротьбу зі схемами</h1>
      <address><time datetime="2019-11-15T15:42:00+00:00">15 Nov 2019, 15:42</time> by <a rel="author">Gazeta.ua</a></address>
      <p>За серпень-жовтень 2019 року темпи росту нарахувань податку на додану вартість зросли на 20,3% у той час, як база оподаткування – лише на 5,3%. При цьому темпи росту сплати внутрішнього ПДВ за серпень-жовтень випереджають вдвічі темпи зростання сплати, які були досягнуті за січень-липень (21,2 % проти 10,5 %), коли новостворена ДПС на чолі з Сергієм Верлановим ще не розпочала свою роботу.</p>
      <p>Про це <a href="https://tax.gov.ua/media-tsentr/novini/397682.html">повідомляє</a> прес-служба Державної податкової служби України.</p>
      <figure>
        <img src="https://static2.gazeta.ua/img2/cache/gallery/938/938382_3_w_1200.jpg?v=0"/>
      </figure>
      <p>Як наслідок, індикативні показники з ПДВ (за мінусом відшкодування) з серпня, коли на новостворену ДПС було покладено функцію адміністрування податків, виконуються у повному обсязі. Більше того, спостерігається перевиконання індикативу чистого сальдо ПДВ за серпень-жовтень на 6,5 %.</p>
      <p>Крім того, у ДПС відзначили стабілізацію ритмічності та повноти відшкодування ПДВ, що вперше не використовується з метою "штучного" досягнення індикативних показників бюджетних надходжень.</p>
      <figure>
        <img src="https://static2.gazeta.ua/img2/cache/gallery/938/938382_2_w_1200.jpg?v=0"/>
      </figure>
      <p>Так, якщо в серпні-жовтні 2018 року середньомісячна сума заявок на відшкодування становила 13,3 млрд грн, а середньомісячна сума відшкодування 10,9 млрд грн, то за аналогічний період 2019 року такі показники становили 13,5 та 12,3 млрд грн відповідно.</p>
      <p>Також у податковій наголосили, що моніторинг податкових накладних – інструмент у боротьбі з фіктивним податковим кредитом – значно підвищив свою продуктивність та фіскальне значення.</p>
      <p>Зокрема, станом на 1 листопада ДПС не отримала жодного повідомлення від платників податків на розблокування 335 726 податкових накладних на загальну суму близько 7,7 млрд грн (!).</p>
      <figure>
        <img src="https://static2.gazeta.ua/img2/cache/gallery/938/938382_1_w_1200.jpg?v=0"/>
        <figcaption>Глава ДПС Сергій Верланов</figcaption>
      </figure>
      <p>Це свідчить про те, що в Україні вперше блокуються, насамперед, накладні компаній, причетних до мінімізаційних схем, тоді як підприємства реального сектору отримують відшкодування безперешкодно.</p>
      <blockquote>Нагадаємо, раніше виробники та експортери олії <a href="https://www.rbc.ua/ukr/news/proizvoditeli-eksportery-masla-otmetili-ritmichnost-1573635441.html">відзначили</a> ритмічність відшкодування ПДВ в Україні.</blockquote>
    </article>
  </body>
</html>