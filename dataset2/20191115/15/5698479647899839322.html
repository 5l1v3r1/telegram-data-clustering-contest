<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/european-parliament-meps-reject-hungary-s-pick-approves-france-romania-s"/>
    <meta property="og:site_name" content="euronews"/>
    <meta property="article:published_time" content="2019-11-15T15:35:09+00:00"/>
    <meta property="og:title" content="پارلمان اروپا کمیسر پیشنهادی مجارستان را رد کرد"/>
    <meta property="og:description" content="پارلمان اروپا در جلسه رای اعتماد به سه کمیسر پیشنهادی فرانسه، مجارستان و رومانی، دو نفر از رومانی و فرانسه را پذیرفت اما به کمیسر پیشنهادی مجارستان اجازه دفاع مجدد و رای منفی به وی داده شد."/>
  </head>
  <body>
    <article>
      <h1>پارلمان اروپا کمیسر پیشنهادی مجارستان را رد کرد</h1>
      <address><time datetime="2019-11-15T15:35:09+00:00">15 Nov 2019, 15:35</time> by <a rel="author">یورونیوز فارسی </a></address>
      <p>نمایندگان پارلمان اروپا پس از تایید دو کمیسیر پیشنهادی رومانی و فرانسه، به کمیسر پیشنهادی مجارستان رای منفی دادند.</p>
      <p>تیم جدید کمیسیون اروپا که متشکل از ۲۷ کمیسر اجرایی است قرار بود تا پایان ماه اکتبر با کمیسرهای پیشنهادی از تک تک کشورهای عضو تشکیل شود اما با رای مخالف نمایندگان پارلمان اروپا به کمیسر پیشنهادی مجارستان، اتحادیه اروپا با چالشی جدید مواجه است، چرا که همچنان معلوم نیست آیا پیش از آغاز سال جدید کمیسیون اروپا، بازوی اجرایی اتحادیه کارخود را آغاز خواهد کرد یا نه؟</p>
      <p>این کمیسیون تا سال ۲۰۲۴ برقرارخواهد بود. همزمان اقدام قانونی اتحادیه اروپا علیه بریتانیا به دلیل عدم معرفی کمیسر پیشنهادی این کشور مانع دیگری برای تشکیل هرچه سریعتر کمیسیون اروپا خواهد بود.</p>
      <h3>عدم اعتماد پارلمان به کمیسر پیشنهادی مجارستان</h3>
      <p>در اولین جلسه بحث و رای گیری به الیور وارهی، کمیسر پیشنهادی مجارستان، نمایندگان پارلمان از صحبت‌های این سیاستمدار مجار قانع نشدند و نامزدی او را در اولین جلسه تایید نکردند. حال پارلمان به آقای وارهی زمان داده است تا با پاسخ گویی به برخی از شبهات و سوال‌های نمایندگان بتواند رای اعتماد آنها را در جلسه بعدی کسب کند.</p>
      <p>الیور وارهی قراراست کمیسر بخش الحاق و توسعه اتحادیه اروپا باشد. کارشناسان بخش الحاق را یکی از مهم‌ترین بازوهای اجرایی اتحادیه اروپا می‌دانند.</p>
      <p>مهم‌ترین انتقادی که در جلسه روز چهاردهم نوامبر پارلمان اروپا به کمیسر پیشنهادی مجارستان وارد شد وابستگی سیاسی او به ویکتور اوربان و عدم استقلال رای در مقام کمیسر بود. برخی از نمایندگان پارلمان اروپا اعلام کردند در حالی که مجارستان به عنوان یکی از اعضای اتحادیه اروپا وقعی به برخی از قوانین و پیمان‌های اروپایی نمی‌نهد و آنها را زیرپا می‌گذارد، نمی‌توان به کمیسری که تا این اندازه به حزب حاکم و شخص نخست وزیر، ویکتور اوربان نزدیک است اجازه داد تا کنترل یکی از مهم ترین کمیسیون‌ها، الحاق و توسعه اتحادیه اروپا را در دست بگیرد.</p>
      <p>هر چند وی در سخنان خود بارها اعلام کرد که مستقل از فشارهای ویکتوراوربان در مقام کمیسر تصمیم‌گیری خواهد کرد اما با ۶ رای بیشتر نتوانست اعتماد پارلمان را جلب کند.</p>
      <p>الیور وارهی، دومین نامزد پیشنهادی ویکتور اوربان به کمیسیون اروپا است. اولین نامزد پیشنهادی ویکتور اوربان، لاشلو تروکسانی بود که به دلایل مشابه نزدیکی سیاسی و اعتقادی به ویکتور اروبان از سوی کمیته قضایی پارلمان اروپا رای اعتماد نگرفت.</p>
      <h3>تیری برتون، کمیسر پیشنهاد فرانسه رای اعتماد گرفت</h3>
      <p>تیری برتون که به‌دلیل «تضاد منافع» حواشی زیادی برسر نامزدی اش پیش آمده بود نهایتا موفق شد با یک رای بیشتر از سوی نمایندگان پارلمان اروپا رای اعتماد بگیرد.</p>
      <p>تیری برتون که بین سال های ۲۰۰۵ تا ۲۰۰۷ وزیر دارائی فرانسه بوده است، مدیرعامل یک شرکت بزرگ فرانسوی به نام «آتوس» نیز هست. آتوس یکی از مشهورترین کمپانی‌های ارائه دهنده سرویس در زمینه رایانه و دنیای مجازی است. این شرکت در سال‌های گذشته بودجه های حمایتی (سوبسید) فراوانی از اتحادیه اروپا دریافت کرده است.</p>
      <p>به تازگی این شرکت یک نمایندگی در شهر انژه فرانسه بازکرده است که بودجه آن به‌صورت کامل از سوی یکی از بنیادهای مورد حمایت اتحادیه اروپا تامین می‌شود.</p>
      <p>همزمان آتوس، یکی از نادر شرکت های بزرگ اروپایی است که در ساخت رایانه های قدرتمند آینده فعالیت دارد و تنها در سال گذشته بیش تر از ۲ میلیون یورو از اتحادیه اروپا در این زمینه بودجه دریافت کرده است.</p>
      <p>آقای برتون در جلسه معرفی خود در پارلمان گفت که «تحول دیجیتال» در دستور کار وی قرار دارد.</p>
      <p>آقای برتون در سخنان خود اعلام کرد ک مهم‌ترین اولویت‌های کمیسیون دیجیتال و بازار داخلی توسعه هوش مصنوعی، امنیت سایبری و فناوری های کوانتومی اتحادیه اروپا خواهد بود.</p>
      <p>نمایندگان پارلمان اروپا درباره بحث رقابت و چالش‌های ناشی از فناوری‌های جدید از تیری برتون کمیسر جدید سوال پرسیدند. همچنین سوال‌هایی درباره تضاد منافع وی به عنوان مدیرعامل شرکت آتوس پرسیده شد که او توانست در این زمینه اکثریت نمایندگان را قانع کند. او در این زمینه تاکید کرد که سهم ۳۵ میلیون یورویی خود در مقام مدیرعامل آتوس را فروخته و از این مقام استعفا داده است. تیری برتون پیشنهاد دوم امانوئل ماکرون، رئیس جمهوری فرانسه برای کمیسیون اروپا بود. اولین نامزد فرانسه، سیلوی گولار بود که به دلیل تضاد منافع رای لازم را نیاورد.</p>
      <h3>کمیسر رومانی هم تایید شد</h3>
      <p>آدینه ایوانا وولان از رومانی که برای کمیسیون حمل و نقل پیشنهاد شده است توانست اعتماد نمایندگان پارلمان اروپا را جلب کند.</p>
      <p>پارلمان اروپا با انتشار بیانیه‌ای نوشت که اولویت این کمیسر جدید «حمل و نقل سبز» در سراسر قاره خواهد بود. کمیسر رومانیایی همچنین در دفاع از خود گفت امنیت ایمنی در جاده‌ها و مبارزه با آلودگی هوا از جمله مواردی است که کمیسیون آنها را با قاطعیت دنبال خواهد کرد.</p>
      <p>کمیسر رومانی موفق شد چراغ سبز پارلمان را با خود همراه کند. او نیز دومین نامزد پیشنهادی دولت رومانی است. اولین نامزد رووانا پلامب بود که نتوانست از نمایندگان پارلمان اروپا رای اعتماد بگیرد.</p>
      <p>راست‌های افراطی پارلمان اروپا تنها گروهی بودند که نامزدی خانم ایوانا وولان را رد کردند.</p>
    </article>
  </body>
</html>