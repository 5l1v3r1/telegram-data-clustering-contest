<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653764/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T15:10:00+00:00"/>
    <meta property="og:title" content="Рада розблокувала підписання закону про відокремлення ГТС"/>
    <meta property="og:description" content="Верховна Рада виправила неузгодженості та розблокувала підписання закону про відокремлення ГТС України від “Нафтогазу”."/>
  </head>
  <body>
    <article>
      <h1>Рада розблокувала підписання закону про відокремлення ГТС</h1>
      <address>
        <time datetime="2019-11-15T15:10:00+00:00">15 Nov 2019, 15:10</time>
      </address>
      <p>Верховна Рада усунула неузгодженості з європейськими нормами та розблокувала підписання закону про відокремлення ГТС України від "Нафтогазу".</p>
      <p>За відповідні рішення проголосували 292 народні депутати (235 - депутати "Слуги народу", 18 – "Європейської солідарності" та 19 - депутати партії "Голос").</p>
      <p>Перед голосуванням прем'єр Олексій Гончарук закликав народних депутатів усунути неузгодженості з Євросоюзом у законі про анбандлінг.</p>
      <p>"Росіяни дуже не хочуть, щоб у нас вийшло підготувати нашу газотранспортну систему і нашого оператора до продовження контракту… Путін сказав: та ми готові, дешевий газ для України – звичайно, транзит – звичайно, але ж українці не справляться з тим, щоб підготувати систему.</p>
      <p>Ви два тижні тому <a href="https://www.epravda.com.ua/news/2019/10/31/653203/">проголосували за</a> дуже правильні закони. Після цього окремі народні депутати заблокували його своєю постановою – і морочили нам голову два тижні всякими різними хитромудрими правками.</p>
      <p>Зараз разом із юридичним управлінням Верховної Ради, разом із керівництвом Верховної Ради, з комітетом, із міністерством, з європейцями – сьогодні ми вночі отримали останнього листа про підтвердження – спробували знайти формулювання, які ні в кого не викличуть сумніву щодо того, що у<b>країнська газотранспортна система на 100% залишається в Україні.</b> Власність України в українській компанії – на 100%.</p>
      <p>Не ведіться на маніпуляції. У мене є взагалі підозра, що тут працює ФСБ, друзі. Але, звичайно, щодо цього потрібно робити окремі висновки. Не ведіться на маніпуляції, будьте сильними", - сказав він.</p>
      <p>
        <b>
          <i>Читайте також: <a href="https://www.epravda.com.ua/publications/2019/11/5/653341/">Відокремлення ГТС від "Нафтогазу": навіщо це робити і як це допоможе у війні з "Газпромом"</a></i>
        </b>
      </p>
      <p>
        <b>Нагадаємо:</b>
      </p>
      <p>Раніше Енергетичне співтовариство <a href="https://www.epravda.com.ua/news/2019/11/15/653756/">попередило</a>, що зміна деяких положень Закону про анбандлінг "Нафтогазу" призведе до невідповідності Директиві ЄС та Закону про ринок газу.</p>
      <p>31 жовтня Верховна Рада ухвалила закон №2239-1 про <a href="https://www.epravda.com.ua/news/2019/10/31/653203/">анбандлінг "Нафтогазу"</a> – відокремлення транспортування природного газу від його видобування та постачання.</p>
      <p>У червні партія ВО <a href="https://www.pravda.com.ua/news/2019/06/21/7218794/">"Батьківщина" зверталася</a> до Державного бюро розслідувань з заявою через доведення до штучного банкрутства української газотранспортної системи.</p>
      <p>Економічна правда</p>
    </article>
  </body>
</html>