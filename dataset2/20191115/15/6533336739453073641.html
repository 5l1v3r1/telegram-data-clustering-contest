<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-39/salute/nessuno-sicuro-ndash-tumore-pancreas-resta-piu-219066.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-15T15:00:00+00:00"/>
    <meta property="og:title" content="Nessuno"/>
    <meta property="og:description" content="NESSUNO È AL SICURO – IL TUMORE AL PANCREAS RESTA IL PIÙ LETALE: NON ESISTONO TEST PER LA DIAGNOSI PRECOCE E TRE QUARTI DEI PAZIENTI MUORE ENTRO UN ANNO DALLA SCOPERTA – PER PREVENIRLO BISOGNA SMETTERE DI FUMARE E FARE ATTENZIONE ALL’ALIMENTAZIONE SOPRATTUTTO PERCHÉ NON DÀ SINTOMI SE NON “VAGHI” E TIPICI ANCHE DI ALTRE MALATTIE MENO GRAVI: OCCHIO ALLA COMPARSA IMPROVVISA DEL DIABETE IN UN ADULTO, AL DOLORE PERSISTENTE IN…"/>
  </head>
  <body>
    <article>
      <h1>Nessuno</h1>
      <address>
        <time datetime="2019-11-15T15:00:00+00:00">15 Nov 2019, 15:00</time>
      </address>
      <p>
        <b>NESSUNO È AL SICURO – IL TUMORE AL PANCREAS RESTA IL PIÙ LETALE: NON ESISTONO TEST PER LA DIAGNOSI PRECOCE E TRE QUARTI DEI PAZIENTI MUORE ENTRO UN ANNO DALLA SCOPERTA – PER PREVENIRLO BISOGNA SMETTERE DI FUMARE E FARE ATTENZIONE ALL’ALIMENTAZIONE SOPRATTUTTO PERCHÉ NON DÀ SINTOMI SE NON “VAGHI” E TIPICI ANCHE DI ALTRE MALATTIE MENO GRAVI: OCCHIO ALLA COMPARSA IMPROVVISA DEL DIABETE IN UN ADULTO, AL DOLORE PERSISTENTE IN…</b>
      </p>
      <hr/>
      <p><b>Vera Martinella per</b> <a href="http://www.corriere.it/">"www.corriere.it"</a></p>
      <p>
        <b>Quali sono i numeri in Italia?</b>
      </p>
      <figure>
        <a href="https://www.dagospia.com/mediagallery/Dago_fotogallery-255491/1238473.htm">
          <img src="https://cdn-static.dagospia.com/img/foto/11-2019/steve-jobs-patrick-swayze-luciano-pavarotti-1238473.jpg"/>
        </a>
        <figcaption>steve jobs, patrick swayze, luciano pavarotti</figcaption>
      </figure>
      <p>I casi di tumore del pancreas, che verrà diagnosticato a 13.500 italiani nel 2019, sono in crescita e cresce anche il numero di decessi che provoca. Mantiene, infatti, il triste primato come tipo di cancro più letale: tre quarti dei malati muore entro un anno dalla diagnosi e a 5 anni dalla scoperta della malattia sono vivi solo 8 pazienti su 100. Resta un nemico difficile da combattere anche perché spesso viene diagnosticato in fase avanzata.</p>
      <figure>
        <a href="https://www.dagospia.com/mediagallery/Dago_fotogallery-255491/1238471.htm">
          <img src="https://cdn-static.dagospia.com/img/foto/11-2019/pancreas-1238471.jpg"/>
        </a>
        <figcaption>pancreas</figcaption>
      </figure>
      <p>
        <b>Esistono test per la diagnosi precoce?</b>
      </p>
      <p>Ad oggi, nonostante le innumerevoli ricerche, gli scienziati ancora non sono riusciti a trovare un test in grado di scovarlo in stadio precoce, quando sarebbe possibile curarlo con maggiore efficacia. E sebbene negli ultimi anni siano stati fatti dei progressi nella comprensione delle mutazioni genetiche che lo provocano, resta ancora moltissimo da fare.</p>
      <p>
        <b>Perché è così complicato riuscire a fermarlo?</b>
      </p>
      <figure>
        <a href="https://www.dagospia.com/mediagallery/Dago_fotogallery-255491/1238467.htm">
          <img src="https://cdn-static.dagospia.com/img/foto/11-2019/i-sintomi-del-tumore-al-pancreas-1238467.jpg"/>
        </a>
        <figcaption>i sintomi del tumore al pancreas</figcaption>
      </figure>
      <p>«E’ un tumore complicato per la sua biologia infida e non prevedibile - risponde Stefano Cascinu, ordinario di Oncologia Medica all’Università Vita-Salute San Raffaele di Milano -. Per questo motivo la diagnosi dev’essere davvero precoce: parliamo di dimensioni non superiori a 1-2 centimetri.</p>
      <figure>
        <a href="https://www.dagospia.com/mediagallery/Dago_fotogallery-255491/1235470.htm">
          <img src="https://cdn-static.dagospia.com/img/foto/11-2019/tumore-al-pancreas-9-1235470_tn.jpeg"/>
        </a>
        <figcaption>tumore al pancreas 9</figcaption>
      </figure>
      <p>E poiché non da disturbi in questa fase di crescita, è difficile arrivare alla sua scoperta. Possiamo e dobbiamo però cercarlo in quegli individui che sappiamo avere un maggiore rischio di svilupparlo: persone nei cui familiari di primo grado ci sono stati due o più casi di malattia, oppure nelle famiglie in cui ci sia una alterazione dei geni BRCA1 e 2, che sono tipicamente associati a tumori della mammella e dell’ovaio, ma che presentano anche un rischio, seppure minore, per neoplasie pancreatiche.</p>
      <figure>
        <a href="https://www.dagospia.com/mediagallery/Dago_fotogallery-255491/1235469.htm">
          <img src="https://cdn-static.dagospia.com/img/foto/11-2019/tumore-al-pancreas-8-1235469.jpg"/>
        </a>
        <figcaption>tumore al pancreas 8</figcaption>
      </figure>
      <p>Infine, ed è una raccomandazione importante anche ai medici di medicina generale, non sottovalutare mai l’insorgenza di un diabete in un individuo con una età di 50 anni o più perché potrebbe nascondere una neoplasia pancreatica. E questa diagnosi potrebbe essere davvero precoce».</p>
      <p>
        <b>Cosa possono fare le persone per prevenirlo?</b>
      </p>
      <p>«Non molto – dice Giampaolo Tortora, oncologo medico direttore del Comprehensive Cancer Center della Fondazione Policlinico Universitario Agostino Gemelli Irccs di Roma -. Ma sappiamo di per certo che 3 casi di cancro al pancreas su 10 sono causati dal tabacco e che l’obesità aumenta il rischio di questa malattia.</p>
      <figure>
        <a href="https://www.dagospia.com/mediagallery/Dago_fotogallery-255491/1238472.htm">
          <img src="https://cdn-static.dagospia.com/img/foto/11-2019/smettere-di-fumare-1238472.jpg"/>
        </a>
        <figcaption>smettere di fumare</figcaption>
      </figure>
      <p>Per cui non fumare, seguire una dieta sana, stare alla larga dai chili di troppo e mantenere una moderata e costante attività fisica sono 4 azioni semplici e importanti».</p>
      <p>
        <b>Ci sono dei campanelli d'allarme?</b>
      </p>
      <p>Visto che oltre la metà dei pazienti scopre il tumore quando è già in fase metastatica, è bene non trascurare alcuni sintomi sospetti, seppure un po’ “vaghi” e tipici anche di altre malattie meno gravi: «In particolare è bene fare attenzione alla comparsa improvvisa del diabete in un adulto, dolore persistente nella zona dello stomaco o a livello della schiena al punto di passaggio tra torace e addome, importante calo di peso non giustificabile, steatorrea (cioè feci chiare, oleose, poco formate, che tendono a galleggiare), comparsa di trombi nelle vene delle gambe o diarrea persistente non spiegata da altre cause» aggiunge Tortora.</p>
      <figure>
        <a href="https://www.dagospia.com/mediagallery/Dago_fotogallery-255491/1238470.htm">
          <img src="https://cdn-static.dagospia.com/img/foto/11-2019/nuove-terapie-1238470.jpg"/>
        </a>
        <figcaption>nuove terapie</figcaption>
      </figure>
      <p>
        <b>Perché non si trovano metodi per diagnosi precoce?</b>
      </p>
      <p>«I motivi sono diversi – spiega Tortora -. Prima di tutto anatomici e clinici: il pancreas svolge funzioni fondamentali come la digestione e la regolazione del glucosio nel sangue, ma è un organo molto piccolo (è lungo solo circa 15 centimetri), in una posizione profonda nell’addome, circondato da altri organi e spesso difficile a vedersi bene con esami semplici come ad esempio un’ecografia.</p>
      <figure>
        <a href="https://www.dagospia.com/mediagallery/Dago_fotogallery-255491/1238469.htm">
          <img src="https://cdn-static.dagospia.com/img/foto/11-2019/lesioni-precancerose-1238469.jpg"/>
        </a>
        <figcaption>lesioni precancerose</figcaption>
      </figure>
      <p>Solo negli ultimi anni l’impiego di TAC di nuova generazione e risonanza magnetica hanno consentito di esaminarlo bene. La sintomatologia è spesso molto vaga: i dolori lombari nei tumori della coda e l’ittero in quelli della testa sono i sintomi più eclatanti ma non sono sempre presenti, molto più spesso i sintomi sono rappresentati da qualche disturbo digestivo e poco altro».</p>
      <p>
        <b>Che fare con le lesioni precancerose?</b>
      </p>
      <p>«Un altro ostacolo – risponde Tortora - è rappresentato dalle scarse capacità di seguire e capire l’evoluzione di alcune lesioni considerate come precursori del cancro del pancreas. I tumori intraepiteliali (PanIn) sono certamente precursori molto importanti da cui originano molti adenocarcinomi del pancreas, ma sono in genere piccolissimi e non tutti “degenerano” diventando tumori maligni.</p>
      <figure>
        <a href="https://www.dagospia.com/mediagallery/Dago_fotogallery-255491/1238466.htm">
          <img src="https://cdn-static.dagospia.com/img/foto/11-2019/esami-1238466.jpg"/>
        </a>
        <figcaption>esami</figcaption>
      </figure>
      <p>Quindi, considerata la complessità della chirurgia per quest’organo, non è una buona idea rimuoverli chirurgicamente sempre una volta individuati. Tra gli altri precursori dei tumori maligni, quelli intraduttali papillari mucinosi (IPMN) e quelli cistomucinosi sono più grandi, ma anch’essi non sempre degenerano e quindi vanno soprattutto tenuti sotto controllo con esami ripetuti.</p>
      <figure>
        <a href="https://www.dagospia.com/mediagallery/Dago_fotogallery-255491/1235468.htm">
          <img src="https://cdn-static.dagospia.com/img/foto/11-2019/tumore-al-pancreas-7-1235468.jpg"/>
        </a>
        <figcaption>tumore al pancreas 7</figcaption>
      </figure>
      <p>Diversi studi stanno cercando di identificare marcatori nel sangue in grado di distinguere quali IPMN nascondono già cellule maligne con capacità invasive e hanno possibilità di evolvere e quali invece possono restare a lungo innocui. Nei prossimi anni avremo certamente informazioni che ci aiuteranno a capirlo».</p>
      <p>
        <b>Nuove terapie in arrivo: qualcosa si muove?</b>
      </p>
      <figure>
        <a href="https://www.dagospia.com/mediagallery/Dago_fotogallery-255491/1235465.htm">
          <img src="https://cdn-static.dagospia.com/img/foto/11-2019/tumore-al-pancreas-4-1235465.jpg"/>
        </a>
        <figcaption>tumore al pancreas 4</figcaption>
      </figure>
      <p>Al Congresso Europeo di Oncologia Medica di Barcellona, sono presentati i risultati di uno studio italiano su 124 pazienti che indicano la possibilità di ridurre il rischio di metastasi con una combinazione di chemioterapia (gemcitabina e Nab-paclitaxel) e rappresentano probabilmente un nuovo standard di cura per una precisa categoria di malati.</p>
      <p>«Nel 30 per cento dei pazienti, la malattia è individuata in fase localmente avanzata, senza metastasi e non operabile – chiarisce Cascinu -, ma tutte le opzioni di trattamento proposte finora per questi malati erano più il frutto di esperienze dei singoli medici o centri piuttosto che una scelta basata sull’evidenza scientifica».</p>
      <figure>
        <a href="https://www.dagospia.com/mediagallery/Dago_fotogallery-255491/1235467.htm">
          <img src="https://cdn-static.dagospia.com/img/foto/11-2019/tumore-al-pancreas-6-1235467.jpg"/>
        </a>
        <figcaption>tumore al pancreas 6</figcaption>
      </figure>
      <p>
        <b>Anche in Italia si fa ricerca</b>
      </p>
      <p>«Al convegno Esmo di Barcellona, è stato proprio uno studio italiano (GAP), a indicare per la prima volta la via da seguire: il regime chemioterapico costituito dalla combinazione di nab-paclitaxel e gemcitabina riduce infatti il rischio di metastasi del 25% rispetto alla sola gemcitabina - conclude Cascinu -. La combinazione aumenta il tempo alla progressione della malattia e migliora la sopravvivenza (con una riduzione del rischio di morte del 35%).</p>
      <figure>
        <a href="https://www.dagospia.com/mediagallery/Dago_fotogallery-255491/1235464.htm">
          <img src="https://cdn-static.dagospia.com/img/foto/11-2019/tumore-al-pancreas-3-1235464.jpg"/>
        </a>
        <figcaption>tumore al pancreas 3</figcaption>
      </figure>
      <p>È un dato importante, perché una parte di questi pazienti, in seguito, può essere trattata con la radioterapia che contribuisce al controllo generale della malattia; in una parte dei partecipanti si è ridotta la malattia e circa il 6% che non era operabile, ha potuto affrontare l’intervento chirurgico».</p>
      <figure>
        <a href="https://www.dagospia.com/mediagallery/Dago_fotogallery-255491/1235462.htm">
          <img src="https://cdn-static.dagospia.com/img/foto/11-2019/tumore-al-pancreas-14-1235462.jpg"/>
        </a>
        <figcaption>tumore al pancreas 14</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235460.htm">
          <img src="https://cdn-static.dagospia.com/img/foto/11-2019/tumore-al-pancreas-12-1235460.jpg"/>
        </a>
        <figcaption>tumore al pancreas 12</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1238468.htm">
          <img src="https://cdn-static.dagospia.com/img/foto/11-2019/la-ricerca-1238468.jpg"/>
        </a>
        <figcaption>la ricerca</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235457.htm">
          <img src="https://cdn-static.dagospia.com/img/foto/11-2019/tumore-al-pancreas-1-1235457.jpg"/>
        </a>
        <figcaption>tumore al pancreas 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235458.htm">
          <img src="https://cdn-static.dagospia.com/img/foto/11-2019/tumore-al-pancreas-10-1235458_tn.jpeg"/>
        </a>
        <figcaption>tumore al pancreas 10</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235459.htm">
          <img src="https://cdn-static.dagospia.com/img/foto/11-2019/tumore-al-pancreas-11-1235459.jpg"/>
        </a>
        <figcaption>tumore al pancreas 11</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235461.htm">
          <img src="https://cdn-static.dagospia.com/img/foto/11-2019/tumore-al-pancreas-13-1235461.jpg"/>
        </a>
        <figcaption>tumore al pancreas 13</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255491/1235463.htm">
          <img src="https://cdn-static.dagospia.com/img/foto/11-2019/tumore-al-pancreas-2-1235463.jpg"/>
        </a>
        <figcaption>tumore al pancreas 2</figcaption>
      </figure>
    </article>
  </body>
</html>