<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425872/kolossos-sygkentrwmenoi-apo-thn-arxh-ws-to-telos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T15:30:01+00:00"/>
    <meta property="og:title" content="Κολοσσός: «Συγκεντρωμένοι από την αρχή ως το τέλος…»"/>
    <meta property="og:description" content="Για τον αγώνα με τη Λάρισα αύριο (15.45) εντός έδρας μίλησε στο kolossosbc.gr ο ένας εκ των κορυφαίων παικτών του Κολοσσού, Ντόνοβαν Τζάκσον, αναφέροντας τα ακόλουθα:"/>
  </head>
  <body>
    <article>
      <h1>Κολοσσός: «Συγκεντρωμένοι από την αρχή ως το τέλος…»</h1>
      <h2>Ο Ντόνοβαν Τζάκσον έδωσε με δηλώσεις του στο kolossosbc.gr το σύνθημα για τη νίκη με τη Λάρισα αύριο στο κλειστό της Καλλιθέας. Οι «θαλασσί» στηρίζουν εμπράκτως μέσω του αγώνα αυτού τον Σύλλογο Γονιών Παιδιών με Νεοπλασματική Ασθένεια «ΦΛΟΓΑ»</h2>
      <address>
        <time datetime="2019-11-15T15:30:01+00:00">15 Nov 2019, 15:30</time>
      </address>
      <p>
        <b>Για τον αγώνα με τη Λάρισα αύριο (15.45) εντός έδρας μίλησε στο kolossosbc.gr ο ένας εκ των κορυφαίων παικτών του Κολοσσού, Ντόνοβαν Τζάκσον, αναφέροντας τα ακόλουθα:</b>
      </p>
      <p>«Μετά τη διακοπή έχουμε ένα δύσκολο παιχνίδι με τη Λάρισα στην έδρα μας. Πρόκειται για μία καλή ομάδα, που έχει πλέον νέο προπονητή και αυτό την κάνει πιο απρόβλεπτη, καθώς θα έχει νέα στοιχεία στο παιχνίδι της. Εμείς, όλο αυτό το διάστημα προετοιμαστήκαμε καλά, ώστε να παρουσιαστούμε έτοιμοι. Ωστόσο, σε αυτό που δουλέψαμε αρκετά ήταν στην πνευματική ετοιμότητα, γιατί θα πρέπει να παρουσιαστούμε απόλυτα συγκεντρωμένοι από την αρχή μέχρι το τέλος. Ξέρουμε τι πρέπει να κάνουμε, καθώς σε αυτό το πρωτάθλημα όλα τα ματς είναι δύσκολα. Ελπίζω για άλλη μία φορά, ο κόσμος να έρθει στο γήπεδο να μας στηρίξει και να δώσει την ενέργειά του και ελπίζουμε εμείς να τον κάνουμε να περάσει καλά».</p>
      <p>
        <b>ΦΛΟΓΑ ΓΙΑ ΖΩΗ ΑΠΟ ΤΟΝ ΚΟΛΟΣΣΟ</b>
      </p>
      <p>Στο παιχνίδι με τη Λάρισα ο Κολοσσός θα στηρίξει εμπράκτως τον Σύλλογο Γονιών Παιδιών με Νεοπλασματική Ασθένεια «ΦΛΟΓΑ», γι’ αυτό και εξέδωσε την παρακάτω ανακοίνωση:</p>
      <p>«Η Κολοσσός H Hotels ΚΑΕ στηρίζει τον Σύλλογο Γονιών Παιδιών με Νεοπλασματική Ασθένεια «ΦΛΟΓΑ», που φωτίζει και ζεσταίνει τα παιδιά με καρκίνο όλης της χώρας.</p>
      <p>
        <b>Ο Σύλλογος Φλόγα θα έχει σταντ στην είσοδο του γηπέδου στον αγώνα με τη Λάρισα, όπου μπορείτε να προμηθευτείτε κι εσείς το ημερολόγιο της Φλόγας για το 2020 και άλλα προϊόντα προς ενίσχυση του Συλλόγου.</b>
      </p>
      <p>Οι εθελοντές του Συλλόγου θα προσφέρουν επίσης πληροφορίες σχετικά με το πώς μπορείτε κι εσείς να χαρίσετε ζωή σε συνανθρώπους μας που πάσχουν από καρκίνο του αίματος (συνήθως λευχαιμία ή λεμφώματα) ή άλλα αιματολογικά νοσήματα.</p>
      <p>Όποιος επιθυμεί να γίνει εθελοντής δότης μυελού των οστών, μπορεί συμπληρώνει την απαιτούμενη αίτηση και να δίνει απλά δείγμα σάλιου.</p>
      <p>
        <i>
          <b>Ο εθελοντής δότης μυελού των οστών χαρίζει ζωή!</b>
        </i>
      </p>
      <p>Πρέπει ο κόσμος να γνωρίζει ότι μπορεί να χαρίσει ζωή σε έναν ασθενή με λευχαιμία δίνοντας αίμα, απλά και ανώδυνα – <b>χωρίς χειρουργείο όπως λανθασμένα πιστεύουν πολλοί</b> και να εγγραφεί ως δότης μυελού των οστών, δίνοντας απλά σάλιο. Πρέπει επίσης να σημειώσουμε ότι η κοινή καταγωγή αυξάνει την πιθανότητα να βρεθεί ένας συμβατός δότης! Παρόλο που η παγκόσμια κοινότητα αριθμεί 30 εκατομμύρια δότες, ο αριθμός είναι πολύ μικρός καθώς πολλοί συνάνθρωποί μας με λευχαιμία, και μικρά παιδιά, αγωνιούν καθημερινά να βρουν ένα συμβατό εθελοντή δότη με πιθανότητα 1 στις 100 χιλιάδες.»</p>
      <p>
        <b>Το Κολοσσός-Λάρισα με τη «γλώσσα» των αριθμών</b>
      </p>
      <p>Με τον «αέρα» των δύο διαδοχικών νικών επί του ΠΑΟΚ εντός και του Άρη εκτός έδρας, ο Κολοσσός H Hotels που βελτίωσε τη βαθμολογική του θέση υποδέχεται τη Λάρισα. Η θεσσαλική ομάδα που προέρχεται από τρεις σερί ήττες από τον Ηρακλή εντός, τον Ιωνικό Affidea εκτός και τον Παναθηναϊκό ΟΠΑΠ εντός έδρας, προχώρησε την περασμένη εβδομάδα σε αλλαγή προπονητή με τον Βαγγέλη Αγγέλου να διαδέχεται τον Βασίλη Φραγκιά.</p>
      <p><b>Η ΙΣΤΟΡΙΑ</b><br/>Με το παιχνίδι του Σαββάτου θα αρχίσει να γράφεται η ιστορία των αγώνων των δύο ομάδων. Αυτή βέβαια δεν θα είναι η πρώτη φορά που ο Κολοσσός H Hotels θα υποδεχτεί στη Ρόδο μια ομάδα από τη Λάρισα. Στην παρθενική σεζόν του στην ΕΚΟ Basket League, το 2005-06, είχε αντιμετωπίσει τόσο τον Γυμναστικό Σύλλογο Λάρισας όσο και την Ολύμπια Λάρισας. Ηττήθηκε από τον πρώτο με 92-95 (Μπράιντ 22, Νάκιτς 18 - Γκάρνερ 28, Μάσεϊ 24) αλλά νίκησε τη δεύτερη με 87-79 (Πένλαντ 24, Τσιάκος 14 - Μέισον και Νικολαίδης 19).</p>
      <p>Με την επιστροφή του στην κατηγορία, τη σεζόν 2007-08, ο Κολοσσός H Hotels ηττήθηκε ως γηπεδούχος από την Ολύμπια Λάρισας με 68-70 (Πίνοκ 17, Διαμαντόπουλος 13 - Κουμπούρας 21, Μπέλσερ 12) αλλά τη νίκησε ένα χρόνο μετά με 68-65 (Σμιθ 25, Τσέρανιτς 13 - Κινγκ 17, Σούλτζε 15). Οι δύο ομάδες τέθηκαν αντιμέτωπες για τελευταία φορά στην περίοδο 2009-10, με τον Κολοσσό H Hotels να σημειώνει την ευρύτερη νίκη του με 91-62 (Χαρίσης 17, Ντόζιερ 16 – Φόντενετ 24, Ντεμ.Γκριν 15).</p>
      <p>Η τελευταία φορά που ο Κολοσσός H Hotels υποδέχτηκε στη Ρόδο ομάδα της Λάρισας, ήταν στη σεζόν 2017-18 όταν νίκησε τον Γυμναστικό Λάρισας Φάρο με 94-74 (Ράιτ 16, Σχίζας 15 – Παπαντωνίου 18, Ντρέιπερ 15). Έτσι, ο συνολικός, εντός έδρας απολογισμός του απέναντι σε ομάδες της θεσσαλικής πόλης είναι τέσσερις νίκες και δύο ήττες.</p>
    </article>
  </body>
</html>