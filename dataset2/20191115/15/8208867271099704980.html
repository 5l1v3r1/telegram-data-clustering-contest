<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/miojob/lavoro/2019/11/15/news/ferrovie_dello_stato_quattrocento_nuove_assunzioni-241188898/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T15:29:00+00:00"/>
    <meta property="og:title" content="Ferrovie dello Stato, quattrocento nuove assunzioni"/>
    <meta property="og:description" content="Spazio sui treni, ma anche nella manutenzione e nel commerciale"/>
  </head>
  <body>
    <article>
      <h1>Ferrovie dello Stato, quattrocento nuove assunzioni</h1>
      <h2>Spazio sui treni, ma anche nella manutenzione e nel commerciale</h2>
      <address>
        <time datetime="2019-11-15T15:29:00+00:00">15 Nov 2019, 15:29</time>
      </address>
      <p><b>MILANO </b>- Porte aperte a quattrocento persone interessate a lavorare per Trenitalia, la società del gruppo Ferrovie dello Stato: c'è spazio soprattutto sui treni, ma anche negli impianti per la manutenzione e negli uffici del settore commerciale. I nuovi arrivi si aggiungono alle 1.750 assunzioni già avvenute in Trenitalia dall'inizio del 2019 e porteranno a oltre 4mila il numero dei giovani assunti dalle società del Gruppo nell'anno in corso.<br/><br/>La notizia è stata confermata sul portale delle stesse Fs, in un post che parla di "un ulteriore e importante passo verso uno dei più sfidanti obiettivi del piano d'impresa 2019-2023 del Gruppo FS Italiane, che prevede 15mila assunzioni dirette in cinque anni".<br/><br/>Erano stati i sindacati i primi a parlarne. "Abbiamo firmato ieri in tarda serata un accordo per altre 400 assunzioni in Trenitalia entro fine anno. Di queste, 293 saranno impiegate sui treni, 66 nella manutenzione dei mezzi e 41 nel settore commerciale, tra vendita e assistenza", ha fatto sapere il segretario generale della Fit-Cisl Salvatore Pellecchia.<br/><br/>"Con ieri - prosegue Pellecchia - salgono a 2.150 le assunzioni promosse dal sindacato insieme a questa azienda nel solo 2019. Un risultato molto significativo che conferma la capacità del sindacato di creare posti di lavoro attraverso la contrattazione. È un modello positivo che vogliamo esportare nelle altre imprese ferroviarie che continuano a crescere e fare profitti".</p>
    </article>
  </body>
</html>