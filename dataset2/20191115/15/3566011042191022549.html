<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547470.html/%D9%85%D8%B9%D8%B6%D9%84-%D8%B2%D9%85%DB%8C%D9%86-%D8%AE%D9%88%D8%A7%D8%B1%DB%8C-%D8%AF%D8%B1-%DA%AF%DB%8C%D9%84%D8%A7%D9%86-%D8%AC%D8%AF%DB%8C-%DA%AF%D8%B1%D9%81%D8%AA%D9%87-%D8%B4%D9%88%D8%AF--%D8%A7%D9%82%D8%AF%D8%A7%D9%85-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AF%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%B3%D8%AF%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%DB%8C%D9%86-%D9%85%D8%B1%D8%AF%D9%85-%D8%AF%D9%84%DA%AF%D8%B1%D9%85%DB%8C-%D8%A7%DB%8C%D8%AC%D8%A7%D8%AF-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:15:00+00:00"/>
    <meta property="og:title" content="معضل زمین‌خواری در گیلان جدی گرفته شود/ اقدام قوه قضائیه در مبارزه با مفسدان اقتصادی بین مردم دلگرمی ایجاد کرد"/>
    <meta property="og:description" content="امام جمعه رشت با تشکر از قوه قضائیه در مبارزه با مفسدان اقتصادی، گفت: اقدام قوه قضائیه موجب نشاط و دل گرمی بین مردم شده است."/>
  </head>
  <body>
    <article>
      <h1>معضل زمین‌خواری در گیلان جدی گرفته شود/ اقدام قوه قضائیه در مبارزه با مفسدان اقتصادی بین مردم دلگرمی ایجاد کرد</h1>
      <h2>امام جمعه رشت:</h2>
      <address>
        <time datetime="2019-11-15T15:15:00+00:00">15 Nov 2019, 15:15</time>
      </address>
      <p>امام جمعه رشت با تشکر از قوه قضائیه در مبارزه با مفسدان اقتصادی، گفت: اقدام قوه قضائیه موجب نشاط و دل گرمی بین مردم شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.8deynews.com/444944/%d9%85%d8%b9%d8%b6%d9%84-%d8%b2%d9%85%db%8c%d9%86-%d8%ae%d9%88%d8%a7%d8%b1%db%8c-%d8%af%d8%b1-%da%af%db%8c%d9%84%d8%a7%d9%86-%d8%ac%d8%af%db%8c-%da%af%d8%b1%d9%81%d8%aa%d9%87-%d8%b4%d9%88%d8%af/">8دی</a>، آیت الله رسول فلاحتی امروز در خطبه های نمازجمعه رشت با توصیه همگان به تقوای الهی اظهار کرد: رعایت حدود الهی موجب رشد و تکامل جامعه می شود.</p>
      <p>وی به میلاد پر برکت منجی عالم بشریت پیامبر عظیم شان اسلام حضرت محمد(ص) و امام صادق(ع) در ۱۷ ربیع الاول اشاره کرد و افزود: امروز بشریت به دین رسول اکرم(ص) رغبت پیدا کرده ضمن اینکه انقلاب اسلامی پرتوی از نورانیت خورشید بعثت پیامبر اکرم(ص) است.</p>
      <p>امام جمعه رشت با اشاره به روایتی از رسول اکرم(ص) درباره جایگاه نمازجمعه، بیان کرد: به سوی نمازجمعه با نشاط بشتابید زیرا نمازجمعه قرارگاه عاشقان خدا است.</p>
      <p>آیت الله فلاحتی به ۴ نکته در روش پیامبران الهی با بیان روایتی از امام صادق(ع) اشاره کرد و گفت: نیکی کردن، سخاوت، صبر در گرفتاری، سختی و مشکلات و همچنین ادا کردن حق مومن روش انبیای الهی است.</p>
      <p>وی با بیان اینکه ۲۴ آبان به عنوان روز کتاب و کتابدار نامگذاری شده است، تصریح کرد: امروز در جامعه ما مطالعه کتاب به ۵ درصد رسیده و کتاب و کتابخوانی بین مردم غریب شده است.</p>
      <p>نماینده ولی فقیه در گیلان به جایگاه کتاب و مطالعه حتی در بین ایرانی های قبل از اسلام اشاره کرد و یادآور شد: قبل از اسلام، ایرانی ها افرادی اهل دانش، فضل و مطالعه بودند و در دوره اسلامی مسلمانان به ویژه ایرانی های مسلمان به کتاب گرایش داشتند.</p>
      <p>آیت الله فلاحتی با اشاره به اینکه امروز آثار منفی فقدان مطالعه و کتاب را به طور عملی در جامعه مشاهده می کنیم، خاطرنشان کرد: کتاب و کتابخوانی موجب ارتقای فرهنگ جامعه می شود.</p>
      <p>وی، انس با کتاب را سبب نشاط در جامعه دانست و اظهار کرد: ارزش های یک جامعه را باید با مطالعه مردم سنجید بنابراین کتاب و مطالعه مادر تمدن ها است.</p>
      <p>امام جمعه رشت به گرایش جامعه به فضای مجازی اشاره کرد و افزود: شبکه های مجازی یک ظرفیت محسوب می شوند اما ۹۰ درصد از فضای مجازی تخریبی هستند و امروز دین، انقلاب و ایمان مردم را هدف رفته اند.</p>
      <p>آیت الله فلاحتی با اشاره به تخریب ارزش های انبیای الهی توسط فضای مجازی در جامعه، بیان کرد: اگر شبکه های مجازی تا این حد پیش رفته اند، به دلیل فاصله از کتابخوانی است.</p>
      <p>وی به نشست ائمه جمعه گیلان با حضور فرمانده هان سپاه استان اشاره کرد و گفت: مسئولان باید موضوع زمین خواری، جنگل خواری و دریاخواری در گیلان را به طور جدی رصد و پیگیری کنند.</p>
      <p>نماینده ولی فقیه در گیلان با بیان اینکه زمین خواری به منظور ایجاد پاتوق برای تفریح برخی از افراد برای استان لکه ننگ است، تصریح کرد: کمبود زمین در گیلان موجب شده تا جوانان نتوانند برای خود کارآفرینی و اشتغالزایی کنند.</p>
      <p>آیت الله فلاحتی، خواستار عطای تسهیلات و مجوزها برای جوانان کارآفرین گیلان شد و اظهار کرد: از تمام متولیان استان می خواهم برای جوانانی که می خواهند در راستای تولید فعالیت داشته باشند، کاغذبازی در اداره ها را کم کنید.</p>
      <p>وی با تشکر از قوه قضائیه در مبارزه با مفسدان اقتصادی، بیان کرد: اقدام قوه قضائیه موجب نشاط و دل گرمی بین مردم شده است.</p>
      <p>امام جمعه رشت به اختلاس ۴ هزار میلیارد تومانی توسط یک نفر به دلیل ضعف در نظارت ها اشاره کرد و یادآور شد: چشم و دهان این آدم ها را باید خاک سیر کند.</p>
      <p>آیت الله فلاحتی با اشاره به اینکه ۱۷۸ هزار هکتار زمین در کشور از چنگ زمین خواران پس گرفته شده است، خاطرنشان کرد: ۴۹ هزار میلیارد تومان از مفسدان اقتصادی به بیت المال برگردانده شده است.</p>
      <p>وی به ویژگی نماینده در تراز انقلاب اسلامی در ادامه بیان این ویژگی ها از هفته گذشته اشاره کرد و افزود: نماینده مجلس باید وفادار به انقلاب و رهبری نظام باشد.</p>
      <p>نماینده ولی فقیه در گیلان با بیان اینکه نماینده مجلس باید زندگی متعارف با مردم داشته باشد، تصریح کرد: نماینده باید دارای اندیشه در خط انقلاب و نظام داشته باشد.</p>
      <p>آیت الله فلاحتی در ادامه به راهکارهای تربیت از نگاه تعالیم اسلامی اشاره کرد و گفت: تشویق موجب تعیین و بیان حد و مرزها می شود.<br/>وی با اشاره به اینکه جنبه تشویق در بیشتر موارد بر تنبیه غلبه دارد، اظهار کرد: سخن مذکور به این معنا نیست که در برابر منکرات نباید تنبیه کرد.</p>
      <p>امام جمعه رشت به وجود اسراف در جامعه اشاره کرد و یادآور شد: به دلیل بیان نکردن منکر اسراف در جامعه، این موضوع در حال تبدیل شدن به معروف است.</p>
      <p>انتهای پیام/</p>
    </article>
  </body>
</html>