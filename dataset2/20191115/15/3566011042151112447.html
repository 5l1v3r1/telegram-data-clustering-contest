<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547463.html/%D9%85%D8%A8%D8%A7%D8%B1%D8%B2%D9%87-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A8%D8%A7-%D9%81%D8%A7%D8%B3%D8%AF%D8%A7%D9%86--%D9%86%D9%88%D8%B1-%D8%A7%D9%85%DB%8C%D8%AF-%D8%B1%D8%A7-%D8%AF%D8%B1-%D8%AF%D9%84-%D9%85%D8%B1%D8%AF%D9%85-%D8%B1%D9%88%D8%B4%D9%86-%DA%A9%D8%B1%D8%AF--%D8%A7%DB%8C%D8%AC%D8%A7%D8%AF-%D8%AF%D9%88%D9%82%D8%B7%D8%A8%DB%8C-%D9%87%D8%A7%DB%8C-%DA%A9%D8%A7%D8%B0%D8%A8-%D8%AF%D8%B1-%D8%A7%D8%B1%D8%A7%D8%AF%D9%87-%D9%BE%D9%88%D9%84%D8%A7%D8%AF%DB%8C%D9%86-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AE%D9%84%D9%84%DB%8C-%D8%A7%DB%8C%D8%AC%D8%A7%D8%AF-%D9%86%D9%85%DB%8C-%DA%A9%D9%86%D8%AF--%D8%A7%D9%82%D8%AF%D8%A7%D9%85%D8%A7%D8%AA-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%81%D8%B3%D8%A7%D8%AF-%D9%86%D9%85%D8%A7%DB%8C%D8%B4%DB%8C-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:12:00+00:00"/>
    <meta property="og:title" content="مبارزه قوه قضائیه با فاسدان، نور امید را در دل مردم روشن کرد/ ایجاد دوقطبی‌های کاذب در اراده پولادین قوه قضائیه خللی ایجاد نمی‌کند/ اقدامات قوه قضائیه در برخورد با فساد نمایشی نیست"/>
    <meta property="og:description" content="در خطبه های نماز جمعه خراسان رضوی بر حفظ وحدت اسلامی، رفع مشکلات معیشتی مردم و مبارزه با فساد تاکید شد."/>
  </head>
  <body>
    <article>
      <h1>مبارزه قوه قضائیه با فاسدان، نور امید را در دل مردم روشن کرد/ ایجاد دوقطبی‌های کاذب در اراده پولادین قوه قضائیه خللی ایجاد نمی‌کند/ اقدامات قوه قضائیه در برخورد با فساد نمایشی نیست</h1>
      <h2>در خطبه‌های این هفته خراسان رضوی مطرح شد؛</h2>
      <address>
        <time datetime="2019-11-15T15:12:00+00:00">15 Nov 2019, 15:12</time>
      </address>
      <p>در خطبه های نماز جمعه خراسان رضوی بر حفظ وحدت اسلامی، رفع مشکلات معیشتی مردم و مبارزه با فساد تاکید شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ نماز سیاسی عبادی جمعه در سراسر خراسان رضوی برگزار شد و در خطبه های نماز جمعه جراسان رضوی بر حفظ وحدت اسلامی و رفع مشکلات معیشتی مردم تاکید شد. </p>
      <p>
        <b>امام جمعه مشهد:</b>
      </p>
      <p>
        <b>آمریکا از نفوذ قدرت نرم انقلاب اسلامی هراس داد</b>
      </p>
      <p>آیت الله سیداحمد علم‌الهدی ظهر امروز در خطبه‌های نماز جمعه مشهد در جمع زائران و مجاوران بارگاه منور رضوی اظهار داشت: اینکه امروز یمن یکپارچه در جریان منویات انقلاب اسلامی قرار دارد و مزدوران استکبار را سرکوب می‌کند و با همه امکانات مقابله می‌کند و با خط ایثار دشمن را به زانو درمی‌آورد این بخاطر نفوذ قدرت نرم انقلاب اسلامی ما است.</p>
      <p>وی اظهار داشت: آمریکا و استکبار جهانی و صهیونیسم می‌خواهد جلوی نفوذ قدرت نرم ما را بگیرد و اجازه ندهد در دل ملت‌ها رسوخ کند زیرا می‌دانند لشکرکشی و جنگ مشکلی را حل نمی‌کند و تصور کردند با فشار اقتصادی قدرت نرم انقلاب را از ما می‌گیرند و نمی‌توانیم در دل انسانها رسوخ کنیم.</p>
      <p>امام جمعه مشهدمقدس با اشاره به اینکه آمریکا از نفوذ قدرت نرم ما هراس دارد گفت: تصور کردند اگر مردم را از نظر معیشتی در فشار بگذارند مردم از انقلاب بازمی‌گردند و از این قدرت نرم آنها خلاص می‌شوند؛ فکر می‌کنند اگر سفره دین را از زیر پای جوانان کشور بکشند و آنها دنبال هوسبازی بروند نفوذ قدرت نرم انقلاب نیز از میان می‌رود اما اشتباه کردند.</p>
      <p>علم‌الهدی اظهار داشت: مردم ما مقاومت کرده‌اند و در 40 سال نخست ایستاده‌اند و جریان نخست را در منطقه حاکم کرد و دست توانمند و سلطه آمریکا و هژمونی استکبار جهانی از منطقه قطع شد اما عزیزان مشکل ما با آمریکا، مقاومت در مقابله است، مصیبتی که داریم از ناسازگاری‌های برخی جریان‌های داخلی ماست.</p>
      <p>وی افزود: در داخل جامعه خود با دو جریان روبه‌رو هستیم که ماهیت انقلاب را یا قبول ندارند و یا درک نکرده‌اند و تصور می‌کنند یک نظام شاهی ساقط شده و روی قدرت وزارت و وکالت باید دعوا کنند؛ اینها یا واقعا ماهیت این انقلاب را قبول ندارند یا اعتقاد ندارند. دسته اول عوامل سکولار هستند و نماز و روزه هم دارند و می‌گویند دین مال قبر به بعد است و الان باید مملکت را آباد کنیم و بسازیم و مثل بقیه کشور را اداره کنیم و بنشینیم و با همه بسازیم و نان و آب و خوراک را تامین کنیم و اصلا مسئله انقلاب را از دین جدا فرض کرده‌اند.</p>
      <p>امام جمعه مشهدمقدس تاکید کرد: اینها اعتقادی به مدیریت جهانی دین ندارند و سکولار هستند؛ اینها می‌گویند در همه دنیا یک جور مدیریت اقتصادی وجود دارد و آن را اینجا هم پیاده کنیم؛ همه دنیا آزاد هستند ما هم آزاد باشیم؛ گروه دوم اما به نظر من از جریان اول بدتر است؛ این گروه مسلمان هستند و اسلام را در سیاست دخیل می‌دانند اما در جهت استخدام اسلام در راستای منافع و پندارهای خود هستند و می‌خواهند از اسلام هم‌قواره خود چیزی بسازند؛ اینکه می‌گویند بنی عباس از بنی امیه بدتر است به دلیل این است که علاوه بر کینه پیامبر، می‌خواستند اینها را در راستای اقتدار خود استخدام کنند؛ عده‌ای اسلام را بدون سند و تاریخ هم قواره خود تفسیر و تعبیر می‌کنند و بعد هم براساس تعبیر و تفسیر خود، اندیشه و مطامع سیاسی خود را توجیه می‌کنند.</p>
      <p>علم‌الهدی ادامه داد: در عرصه سیاست اگر بنا شد یک انسان و یک مسئولی تفسیر اسلامی داشته باشد و اسلام را قواره خودش بدوزد حواستان جمع باشد که باید سند و مدرک ارائه کند و از قرآن و حدیث دلیل و مدرک بیاورد؛ این گونه نیست که بگوییم پیامبر با کفار مذاکره می‌کرد و بعد از تخلف نیز باز مذاکره می‌کرد؛ سند ارائه کنید این کجای زندگی پیامبر بوده است؟</p>
      <p>وی خاطرنشان کرد: پیامبر یک واقعیت و حقیقت است و به تعبیر قرآن برهان ماست؛ باید در مورد پیامبر سند و مدرک ارائه کرد؛ بزرگترین پیمان پیامبر با کفار، صلح حدیبیه بود و در مقابل تخلف از این پیمان، پیامبر جنگیدند و نتیجه فتح مکه شد. تفاسیر باطل و بی سند از پیامبر و اسلام و اسلام را به قواره فکری خود درآوردن، این مردم ما را غافل و بی‌بصیرت دیده‌اند در حالی که عکس این مسئله در مورد مردم صادق است.</p>
      <p>
        <b>امام جمعه سرخس در خطبه‌های نماز جمعه:</b>
      </p>
      <p>
        <b>مبارزه قوه قضائیه با فاسدان، نور امید را در دل مردم روشن کرد/ ایجاد دوقطبی‌های کاذب در اراده پولادین قوه قضائیه خللی ایجاد نمی‌کند</b>
      </p>
      <p>امام جمعه سرخس ظهر امروز در خطبه‌های این هفته نماز جمعه شهرستان سرخس با بیان اینکه انقلاب ما جلوه‌ای از نهضت پر عظمت رسول خدا (ص) است، گفت: تفکر بسیجی از اسلام ناب نشأت گرفته است و باید در هر حالی مطیع امام و ولی خود باشد و همین تفکر بسیجی کشور را شکست‌ناپذیر کرده است.</p>
      <p>حجت الاسلام محمد بختیاری با اشاره به اهمیت و ضرورت مبارزه با فساد، گفت: همه انبیا به‌ویژه پیامبر اکرم (ص) آمدند تا با فساد، تبعیض و ناعدالتی مبارزه کنند و رهبر معظم انقلاب نیز در بیانیه گام دوم اشاره کردند که راه تحقق عدالت، مبارزه با فساد است.</p>
      <p>وی افزود: ناعدالتی غده چرکین همه نظام‌هاست و این غده اگر در نظام اسلامی باشد چرکین‌تر است.</p>
      <p>خطیب جمعه سرخس با بیان اینکه قوه قضائیه با مبارزه با فاسدان، نور امید را در دل مردم روشن کرد، گفت: بسیاری از زمین‌ها را که به صورت هکتاری مصادره شده بود توسط قوه قضائیه برگردانده شد؛ قوه قضاییه جلوی تعطیلی بیش از 500 واحد تولیدی را گرفت و به دولت تحویل داد.</p>
      <p>حجت الاسلام بختیاری با تاکید بر اینکه مبارزه با مفسدین اقتصادی با هرکسی و در هر جایگاهی باید انجام شود، عنوان کرد: سخنان اخیری که علیه قوه قضائیه مطرح شده را به‌شدت محکوم می‌کنیم و می‌گوییم که باید از قوه قضائیه تشکر کرد نه آنکه توبیخ کرد و تهمت زد.</p>
      <p>وی تاکید کرد: ایجاد دوقطبی‌های کاذب نمی‌تواند در اراده پولادین قوه قضائیه خللی ایجاد کند.</p>
      <p>امام جمعه سرخس ادامه داد: خواست دشمن این است که بار مشکلات مردم زیاد شود و هرکسی این نقشه دشمن را پیاده کند و بخواهد مشکلات مردمی که همیشه پا در رکاب انقلاب بوده اند را زیاد کند، یقیناً خائن است.</p>
      <p>حجت الاسلام بختیاری با بیان اینکه مردم ما موقعیت‌ها را درک می‌کنند و انقلابی و گوش به فرمان رهبری هستند، گفت: مردم ما می‌دانند آن کسی که دلش برای مردم از خود مردم بیشتر می‌سوزد رهبری است.</p>
      <p>وی با اشاره به گام چهارم کاهش تعهدات برجامی، گفت: اجرای گام چهارم کاهش تعهدات برجامی خوب است اما کافی نیست و باید بی‌تدبیری را کنار گذاشت و به دشمن اعتماد نکرد، حدود شش ماه است اروپایی‌ها ما را سرکار گذاشتند در حالیکه رهبر معظم انقلاب گفتند کشور را معطل اروپایی‌هایی که نوکران آمریکا هستند، نکنید زیرا اروپایی‌ها نیز مانند آمریکا بدقول هستند.</p>
      <p>امام جمعه سرخس گفت: مردم به شدت انتظار دارند این کمی و کاستی‌هایی که از امید بستن به بیگانگان به‌وجود آمده، جبران شود.</p>
      <p>حجت الاسلام بختیاری با بیان اینکه صاحبان انقلاب مردم هستند، تاکید کرد: مردم هستند که انقلاب را حفظ کردند و ان‌شاء‌الله همین مردم انقلابی تا ظهور امام زمان (عج) پا در رکاب انقلاب هستند.</p>
      <p>
        <b>امام جمعه خلیل آباد:</b>
      </p>
      <p>
        <b>درآمد افزایش قیمت بنزین صرف حمایت معیشتی خانوارها می شود / دولت با نظارت مستمر از افزایش قیمت کالاها جلوگیری کند</b>
      </p>
      <p>حجت الاسلام علی ناهیدی ظهر امروز در خطبه های نماز جمعه شهرستان خلیل آباد با اشاره به مباحث پیرامون سهمیه بندی بنزین و افزایش قسمت سوخت، اظهار داشت: اصل و ضرورت اجرای سهمیه بندی بنزین مطابق مصوبات قانون و مورد تفاهم دولت و مجلس و مورد حمایت نخبگان اقتصادی است.<br/><br/>وی با بیان اینکه قوای سه گانه اتفاق نظر بر سهمیه بندی بنزین و اینکه افزایش قیمت بنزین باید صورت بگیرد دارند، خاطرنشان کرد: بخش مهمی از این افزایش قیمت بنزین صرف حمایت معیشتی بیش از ۱۸ میلیون خانوار می شود.<br/><br/>خطیب جمعه خلیل آباد با تاکید بر اینکه اختصاص درآمد حاصل از افزایش قیمت بنزین به حمایت معیشتی خانوارها اتفاق بسیار خوب است ولی باید دقت لازم در این مورد صورت بگیرد که صحیح و به موقع اجرا شود، تصریح کرد: سهمیه بندی باید با دقت همراه باشد و دولت با نظارت مستمر بر نحوه اجرای این برنامه و بررسی پیامدهای این طرح، از گرانی بی رویه کالا ها و خدمات دیگر جلوگیری کند.<br/><br/>وی با اشاره به اینکه نباید هرکس قیمت کالا و خدمات مختلف را خودسرانه و بدون کنترل افزایش دهد، اذعان کرد: مردم حق دارند از چگونگی هزینه منابع مالی حاصل از این سهمیه بندی مطلع باشند و تبعات مثبت باید برای مردم بیان شود.<br/><br/>ناهیدی همچنین در پایان عنوان کرد: هیچ‌ گزارشی از تجمع مردم و آتش سوزی پمپ بنزین در هیچ نقطه ای کشور گزارش نشده و بسیاری از رسانه های دشمن به مردم دروغ می گویند و مردم نباید به فضا سازی رسانه های بیگانه توجه کنند.<br/> </p>
      <p>
        <b>امام جمعه رشتخوار:</b>
      </p>
      <p>
        <b>مبارزه جدی با مفساد اقتصادی جلب اعتماد مردم را به دنبال داشته است</b>
      </p>
      <p>حجت الاسلام حسن جهانشیری امام جمعه رشتخوار ظهر امروز در جمع پرشور نمازگزاران این هفته مسجد علی ابن ابی طالب رشتخوار ضمن گرامیداشت ولادت پیامبر گرامی اسلام(س) و میلاد امام جعفر صادق (ع) گفت: انقلاب اسلامی ایران الگو گرفته از پیامبر گرامی اسلام(س) است.</p>
      <p>وی در ادامه این مطلب افزود: انقلاب اسلامی ایران با توجه به ظرفیت های خود یعنی ظرفیت خون شهدا از خودگذشتگی جانبازان، ایثارگران و آزادگان، است مه امروز بسیاری از کشورها را از برکات این انقلاب بهرمند کرده است.<br/><br/>حجت الاسلام جهانشیری با تاکید براینکه ما باید در هر پست، مقام و مسئولیتی که هستیم عدالت را به نحو احسن دنبال کنیم، تصریح کرد: اجرای عدالت در جامعه باعث جلب اعتماد مردم به کار و تلاش مسئولان خواهد شد.<br/><br/>خطیب نماز جمعه رشتخوار همچنین با گرامیداشت هفته کتاب و کتاب خوانی نیز گفت: مقام معظم رهبری تاکید بسیار زیادی در زمینه فراهم شدن شرایط کتاب و کتاب خوانی در جامعه الخصوص در بین جوانان عزیز دارند.<br/><br/>وی در ادامه با تاکید بر اینکه بیشترین علمی را که انسان به طور واقعی بدست می آورد از طریق مطالعه  و کتاب خواندن است، افزود: متاسفانه امروز شرایط و فضای مجازی جامعه ما را از مسئله کتاب خوانی غافل کرده است، که این موضوع با مدیریت و برنامه ریزی مسئولان با قرار دادن کتاب در مکان های پر رفت و آمد و دارای مراجعات مردم می تواند کمک زیادی به حوزه جذب جامعه به کتاب خوانی کند.<br/><br/>امام جمعه رشتخوار در ادامه با تقدیر از زحمات اخیر قوه قضائیه در جهت دنبال کردن و مبارزه جدی با مفاسد اقتصادی گفت: اقدامات اخیر قوه قضائیه نیازمند حمایت بیشتر نهادها در جهت جلوگیری از مفاسد اقتصادی است، اقدامات اخیر قوه قضائیه باعث جلب اعتماد و اعتماد سازی بین مردم شده است، امیدواریم این پیگیری به صورت جدی همچنان دنبال و زمینه عدالت در جامعه همچنان فراهم باشد.<br/><br/>وی همچنین با محکوم کردن حمله اخیر رژیم صهیونیستی به جبهه مقاومت و شهادت تعدادی از مردم بی گناه در این حملات مسئله فلسطین را همچنان مسئله اول مسلمانان جهان عنوان کرد.<br/><br/>خطیب نماز جمعه رشتخوار با اشاره به افزایش قیمت عامل های انرژی نیز، گفت: ضرورت اجرای این امر به تصمیم دولت و نخبگان اقتصادی بوده که باید به طور دقیق این مسئله از سوی دولت دنبال شود تا باعث تائثیر و گرانی در سایر کالاها نشود.<br/><br/>وی با تاکید بر اینکه مردم حق دارند از هزینه ها مالی و صرفه جویی و گرانی قیمت بنزین اطلاع پیدا کنند که کجا و چگونه این هزینه مصرف میشود، گفت: مسئولان امر نحوه مدیریت در این زمینه را به اطلاع مردم و جامعه برسانند.<br/><br/><br/><b>امام جمعه درگز خطاب به برخی مسئولین اجرایی کشور؛</b></p>
      <p>
        <b>عملکرد بسیار خوب قوه قضائیه باعث نگرانی برخی مسئولین شده/ مسئولین فریاد خود را بر سر آمریکا بزنند نه بر سر مردم!</b>
      </p>
      <p>حجت الاسلام محمدحسین ایروانی امام جمعه درگز در خطبه های نماز جمعه این هفته ضمن توصیه نمازگزاران به رعایت تقوای الهی اظهار کرد: تقوا بهترین سرمایه انسان برای سعادت دنیا و آخرت است.</p>
      <p>وی در ادامه با تبریک ولادت حضرت محمد (ص) به برشمردن برخی ویژگیهای شاخص آن حضرت پرداخت و عنوان کرد: انسان در ابعاد فردی و اجتماعی زندگی خود هیچ اسوه ای را بهتر از پیامبر اکرم (ص) پیدا نمی کند؛ ایمان حقیقی و خشوع در برابر خدا، اشتیاق سیری ناپذیر در عبادت، دلسوزی نسبت به هدایت مومنین، صداقت، پرهیز از غرور و تکبر و در نهایت تواضع آن حضرت در برخورد با مردم از جمله آن ویژگیهاست.</p>
      <p>امام جمعه درگز نقش کتاب در ارتقا فرهنگ جامعه را بی نظیر دانست و گفت: همه افراد جامعه باید با کتاب و مطالعه انس داشته باشند؛ متاسفانه در کشور ما سرانه مطالعه نسبت به استفاده از فضای مجازی بسیار پایین است و همین موضوع غفلت از کتاب یکی از آسیب های جدی در حوزه فرهنگی کشور است.</p>
      <p>حجت الاسلام ایروانی تبیین کرد: بسیج یعنی تفکر انقلابی، ولایتمداری و وظیفه شناسی؛ سالهای گذشته تفکر بسیجی انقلاب را پیروز کرد و امروز هم اگر می خواهیم در حوزه های مختلف جنگ با دشمن پیروز شویم باید تفکر بسیجی داشته باشیم.</p>
      <p>وی در بخش های دیگری از سخنان خود تصریح کرد: عملکرد بسیار خوب قوه قضائیه در مبارزه با مفاسد اقتصادی، احیا واحدهای تولیدی، مبارزه با زمین خواری و فرارهای مالیاتی در نیمه اول سال جاری بسیار امید آفرین و ارزشمند است؛ البته این موضوع نباید باعث نگرانی و ناراحتی بعضی مسئولین شده و آنها را در برابر این قوه قرار دهد.</p>
      <p>امام جمعه درگز افزود: اینکه بعضی مسئولین به خاطر فساد و ویژه خواری اطرافیان خود اجرای عدالت را زیر سوال می برند نه شرعی است و نه قانونی؛ اتفاقا وظیفه اصلی به گردن دولت است که نباید اجازه دهد فساد به وجود آید؛ مسئولین دنبال اجرای عدالت باشند نه طرفداری از دوستان و نزدیکان خود.</p>
      <p>حجت الاسلام ایروانی خطاب به برخی مسئولین اجرایی کشور گفت: شورای نگهبان و قوه قضائیه دشمن این ملت نیست، دشمن شما آمریکاست که 6 سال توان و فرصت کشور را در موضوع برجام بر باد داد و نگذاشت تلاشهای شما به ثمر بنشیند؛ بنابراین باید فریادهای خود را بر سر او بزنید نه بر سر این مردم.</p>
      <p>وی با اشاره به موضوع گران شدن بنزین تشریح کرد: گران شدن یکباره بنزین بعد از گذشت 5 سال سیاستی است که برای رای جمع کردن از مردم در دور دوم انتخابات ریاست جمهوری انجام شده؛ مسئولین مراقب باشند کسی به بهانه سهیمه بندی و افزایش قیمت بنزین به فکر گرانی مجدد کالاها و خدمات نباشد.</p>
      <p>امام جمعه درگز در پایان خاطرنشان کرد: مردم ضعیف و محروم جامعه صاحبان اصلی این کشور هستند؛ مبادا پولی که از صرفه جویی حامل های انرژی به دست می آید، سهم ویژه خواری و دزدی یک عده محدود شود؛ این پول باید صرف مردم و برای رونق صنعت و تولید هزینه شود.</p>
      <p>
        <b>امام جمعه سبزوار:</b>
      </p>
      <p>
        <b>مردم حامی اصلی حرکت فساد ستیز قوه قضائیه هستند</b>
      </p>
      <p>حجت الاسلام غلامرضا مقیسه در خطبه های نماز جمعه این هفته سبزوار با بیان اینکه حامی حرکت فساد ستیز قوه قضاییه مردم هستند اظهارداشت: قوه قضائیه ومسئولان آن ودر صدر آن رییس این قوه نشان داده اند که با حواشی ایجاد شده نا امید نخواهند شد و در مبارزه خود با فساد جدی هستند.</p>
      <p>مقیسه با اشاره به اینکه اقدامات این قوه تا کنون سبب امید آفرینی در نظام ومردم شده است این حرکت را مقدس دانست وافزود: هراقدامی که به قدرت نظام اسلامی و پایداری آن بیانجامد سبب خشنودی خداوند شده ومقدس است.<br/>وی در ادامه به بازگشت ۴۹۰هزار میلیارد تومان به بیت المال پس از دستگیری متهمان ومفسدان اقتصادی اشاره کرد وافزود: این بازگشت سرمایه با حرکت مستمر وپیگیری مسئولان قضایی کشور صورت گرفته است.<br/>امام جمعه سبزوار همچنین به برخی از کارشکنی ها توسط افراد مشخص در پیگیری پرونده دانه درشت ها اشاره کرد وافزود: باید دید از دستگیری دانه درشت ها چه ضرری به این افراد می رسد که در کار قضا خلل ایجاد میکنند.<br/>امام جمعه سبزوار همچنین با تبریک ولادت پیامبر اسلام وامام جعفر صادق تاکید کرد: ولادت پیامبر سبب شد تا جامعه دلمرده آن زمان زنده شده وروح توحید در تاریخ وآیندگان جاری شود.</p>
      <p>
        <b>امام جمعه قوچان:</b>
      </p>
      <p>
        <b>اقدامات قوه قضائیه در برخورد با فساد نمایشی نیست </b>
      </p>
      <p>حجت الاسلام والمسلمین محمدعلی دستجردی، امام جمعه قوچان ظهر امروز در خطبه های نماز جمعه این شهرستان ضمن تبریک ولادت باسعادت پیامبر اکرم(ص) و امام جعفر صادق(ع) گفت: نقش تشکیلات نظارتی در اقتصاد مقاومتی غیرقابل انکار است و می بایست این موضوع در جامعه فراگیرتر و عملیاتی تر شود.</p>
      <p>وی با بیان اینکه فرهنگ اقتصاد مقاومتی باید بطور کامل در جامعه نهادینه شود، ادامه داد: همانگونه که اسراف یک مساله ناپسند محسوب می شود، زجردادن افراد جامعه برای بهره مندی از امکانات و نعمت ها نیز قابل قبول نیست و بهره مندی و استفاده صحیح از نعمت ها می‌بایست به عنوان یکی از مولفه های اقتصاد مقاومتی در جامعه نهادینه شود.</p>
      <p>وی با بیان اینکه قوه قضائیه یکی از دستگاه های نظارتی مهم در این مسیر است و خوشبختانه تمام اقدامات نظارتی این دستگاه ها عملیاتی بوده و نمایشی نیست، افزود: اقدامات قوه قضائیه بارقه امید خوبی در جامعه ایجاد کرده و منجر به ارتقاء اعتماد مردم جامعه شده است اما معتقدیم این اقدامات باید استمرار داشته باشد و تلاش برای ریشه کنی فساد مالی و اخلاقی در تمام ابعاد شفاف سازی شود.</p>
      <p>امام جمعه قوچان، شفاف سازی در مسائل اقتصادی را به معجزه تشبیه کرد و تصریح کرد: نباید به غنی سازی ۵ درصدی قانع شد و مسئولین باتوجه به ظرفیت های بی نظیر انرژی هسته ای در سایت فردو و با استفاده از ماشین های نسل جدید تا غنی سازی ۲۰ درصدی اقدام کنند. </p>
      <p>حجت الاسلام دستجردی، با بیان اینکه طی چهل سال اخیر مردم هزینه های زیادی را پرداخت کرده اند و دولت نیز می بایست اقدامات خوبی انجام دهد، خاطرنشان کرد: هرچند اقدام دولت در افزایش قیمت بنزین را عیدی خوبی نمی‌دانیم اما این مساله تصمیم مجلس و دولت بوده است و باتوجه به تنگناهای اقتصادی موجود از برخی وزرا گله مندیم و تقاضا داریم نسبت به ثبات قیمت ها نظارت بیشتر و بهتری داشته باشند.</p>
      <p>خطیب نماز جمعه قوچان بیان داشت: نحوه هزینه کرد مابه التفاوت افزایش قیمت بنزین می بایست از سوی دولت شفاف سازی شود و باید بپذیریم که افزایش قیمت بنزین به نرخ منطقه ای از سوی دولت، همزمان با ارتقا درآمدها تا قیمت منطقه ای انجام شود. </p>
      <p>امام جمعه قوچان با انتقاد از کیفیت پایین نان در این شهرستان گفت: علیرغم افزایش قیمت نان طی روزهای اخیر در این شهرستان شاهد کیفیت پایین نان هستیم که نیازمند نظارت بیشتر مسئولین ذیربط می باشیم.</p>
      <p>رئیس شورای فرهنگ عمومی قوچان با اشاره به طرح مارپیچ سکوت از سوی کشورهای غربی یادآور شد: دشمنان درحال سرگرم کردن مردم کشورهای مسلمان به موضوعات مختلف هستند تا برنامه خودشان را اجرایی کنند و افراد مختلف جامعه در برابر آن اتفاقات سکوت کنند.</p>
      <p>حجت الاسلام دستجردی ضمن تبریک هفته کتاب و کتاب خوانی و نقش آن در ارتقاء فرهنگ جامعه گفت: انس با کتاب می بایست بیش از پیش مورد توجه قرار گیرد و دولت موظف است بستر مناسبی برای این منظور فراهم کند.</p>
      <p>امام جمعه قوچان در پایان با تبریک هفته بسیج گفت: مبارزه با استکبارجهانی محور اصلی حرکت بسیج است و برنامه ریزی های خوبی نیز برای گرامیداشت این هفته در شهرستان پیش بینی شده است.</p>
      <p>
        <b>خطیب جمعه کاشمر:</b>
      </p>
      <p>
        <b>ایران اسلامی به شدت در عرصه های مختلف به وحدت نیاز دارد / هفته وحدت بر محور ولایت و رسالت است</b>
      </p>
      <p> حجت الاسلام علی احدی، امام جمعه موقت کاشمر ظهر امروز در خطبه های نماز جمعه کاشمر اظهار داشت: خدماتی که در رساندن نان به دست مردم انجام می شود بسیار حائز اهمیت و با ارزش است و نانواها در آخرین چرخه تولید این نعمت خداوند قرار دارند.</p>
      <p>وی همچنین در ادامه خاطرنشان کرد: همه چرخه ها دست به دست هم می دهند تا نانوا نان با کیفیت به دست مردم بدهند اگر نانواها نان بی کیفیت به دست مردم برساند همه این زحمات را هدر می دهند.</p>
      <p>خطیب جمعه کاشمر با بیان اینکه نانواها کار بسیار مهمی دارند که باید از زحمات طاقت فرسای افرادی که در رساندن نان به دست مردم می کشند تقدیر و تشکر کرد، افزود: علیرغم جایگاه خوبی که نانوایی های کاشمر در کشور دارد دلیل بر عدم وجود ضعف در این عرصه نیست و در کنار گرانی نان انتظار این است که کیفیت نان هم افزایش پیدا کند و مسئولان باید نظارت کافی را داشته باشند.</p>
      <p>وی با اشاره به اینکه هفته وحدت بر محور ولایت و رسالت است، تصریح کرد: کشور ایران اسلامی به شدت در عرصه های گوناگون نظیر مبارزه با فساد، گذر از تنگناهای اقتصادی، پیشرفت و تکامل از نظر فناوری، علمی و... به وحدت نیاز دارد.</p>
      <p>حجت الاسلام احدی با تاکید بر اینکه وحدت به معنای این نیست که تنها یک سلیقه در کشور باشد، بلکه تفاوت مایه پیشرفت است ولی در عین تفاوت باید متحد باشیم و هم افزایی کنیم، اذعان کرد: تخریب بد است ولی تفاوت سلیقه مایه رشد است و باید تفاوت سلیقه ها را تحمل کنیم ولی تفاوت سلیقه نباید باعث تخریب یکدیگر باشد.</p>
      <p>وی در پایان عنوان کرد: امروز بیشترین چیزی که مقام معظم رهبری به عنوان محور اصلی انقلاب عظیم ما بر آن تاکید دارند مسئله وحدت است و آن را به اشکال مختلف نظیر تکیه بر داخل نه امید داشتن به خارج، تکیه بر جوانان خود، رونق تولید داخلی و... عنوان می شود.</p>
      <p>
        <b>خطیب جمعه کوهسرخ:</b>
      </p>
      <p>
        <b>برداشتن گام چهارم کاهش تعهدات برجامی لازم بود ولی کافی نیست / ایران نباید تقدیرات خود را به پای لرزان غربی ها و اروپایی ها گره بزند</b>
      </p>
      <p>حجت الاسلام رضایی تولایی، ظهر امروز در خطبه های نماز جمعه بخش کوهسرخ شهرستان کاشمر ضمن گرامیداشت هفته بسیجی اظهار داشت: بسیج تمام قد پای انقلاب بوده و هست و بسیاری از اقشار مردم نیز تفکر بسیجی دارند و پای آرمان ها و ارزش های انقلاب می ایستند ولو اینکه پرونده بسیجی نداشته باشند.</p>
      <p>وی با بیان اینکه هر اتفاقی که در گوشه و کنار کشور رخ می دهد این بسیجیان هستند که سینه سپر می کنند و در وسط میدان حضور دارند، خاطرنشان کرد: بسیجی یعنی همیشه در کنار ولی فقیه بودند و تفکر علوی داشتند و امیدواریم این گفتمان همیشه در مملکت جاری باشد.</p>
      <p>خطیب جمعه کوهسرخ با تاکید بر اینکه برداشتن گام چهارم در کاهش تعهدات برجامی با اقتدار ایران اسلامی در راه اندازی سایت شهید علی محمدی و سایت فردو لازم بود ولی ناکافی است، تصریح کرد: گامی که برداشته شد که بعد از 5 سال تعطیلی به چرخه غنی سازی هسته ای برگردیم خوب بود اما این اقدام برای بازدارندگی دشمن بد عهد کافی نبود و باید معلوم شود که پایان صبر راهبردی ایران تا کی خواهد بود .</p>
      <p>وی همچنین در ادامه اذعان کرد: ایران اسلامی نباید تقدیرات خود را با پای لرزان غربی ها و اروپایی ها گره بزنند زیرا دست اروپایی ها با آمریکا در یک کاسه است.</p>
      <p>رضایی با بیان اینکه ائتلاف شکست خورده آمریکا در خلیج فارس نیز یکی از موضوعات امروز بود، عنوان کرد: قبلاً آمریکا تا اراده می کرد دست به ایجاد ائتلاف می زد ولی تلاش بی نتیجه شیطان بزرگ برای ائتلاف سازی در منطقه و در خلیج فارس با یک شکست راهبردی همراه شد زیرا ژاپن با خروج از این ائتلاف و حضور در آب های آزاد و خلیج فارس، افول آمریکا را نشان داد.</p>
      <p>وی ادامه داد: قدرت آمریکا رو به افول است و سیاست های آن رو به شکست است و اگر بخواهد ائتلاف کند به اندازه انگشتان خود دیگر نمی تواند همراه داشته باشد.</p>
      <p>امام جمعه کوهسرخ با اشاره به عملیات پیچیده و سخت سربازان گمنام امام زمان (عج) در بازگردان مفسد اقتصادی بزرگ به کشور، خاطرنشان کرد: بعد از اینکه گام مهمی در بازگرداندن روح الله زم مفسد بزرگ فرهنگی به کشور داشت نیروهای اطلاعات سپاه، مفسد بزرگ اقتصادی را با عملیات هوشمندانه به کشور بازگرداند و این نشان از اقتدار ایران اسلامی می دهد که اخبار امید بخش آن به مردم می رسد.</p>
      <p>انتهای پیام/</p>
    </article>
  </body>
</html>