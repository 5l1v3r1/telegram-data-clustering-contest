<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824075.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T15:53:00+00:00"/>
    <meta property="og:title" content="قتل ۳ عضو یک خانواده در اسلام‌آباد غرب!"/>
    <meta property="og:description" content="به گزارش ایسنا: سرهنگ محمدرضا آمویی اظهار داشت: حوالی ساعت ۱۸ دیروز (پنجشنبه، ۲۳ آبان) وقوع یک مورد تیراندازی منجر به قتل در یکی از محلات شهرستان اسلام آبادغرب به پلیس گزارش شد."/>
  </head>
  <body>
    <article>
      <h1>قتل ۳ عضو یک خانواده در اسلام‌آباد غرب!</h1>
      <address>
        <time datetime="2019-11-15T15:53:00+00:00">15 Nov 2019, 15:53</time>
      </address>
      <p>معاون اجتماعی فرماندهی انتظامی استان کرمانشاه از قتل سه عضو یک خانواده در اسلام‌آبادغرب و متواری شدن قاتل خبر داد.</p>
      <p>به گزارش ایسنا: سرهنگ محمدرضا آمویی اظهار داشت: حوالی ساعت ۱۸ دیروز (پنجشنبه، ۲۳ آبان) وقوع یک مورد تیراندازی منجر به قتل در یکی از محلات شهرستان اسلام آبادغرب به پلیس گزارش شد.</p>
      <p>وی افزود: ماموران به سرعت در محل حادثه حاضر و پس از بررسی‌های لازم مشخص شد سه عضو یک خانواده با شکلیک گلوله جان خود را از دست داده‌اند.</p>
      <p>آمویی تصریح کرد: در تحقیقات تکمیلی پلیس مشخص شد فرد ضارب، داماد سابق خانواده بوده که به دنبال کینه توزی و اختلافات شخصی گذشته به درب منزل آنها مراجعه و اقدام به تیراندازی کرده است.</p>
      <p>معاون اجتماعی پلیس کرمانشاه ادامه داد: فرد تیرانداز در این حمله مرگبار، همسر سابق و دختر ۳ ساله وی و همچنین مادر همسر سابق خود را به ضرب گلوله کشته و بلافاصله از محل متواری شده است.</p>
      <p>وی با بیان اینکه قاتل فردی سابقه دار است، تصریح کرد: کاراگاهان پلیس آگاهی جستجوی خود را برای یافتن قاتل فراری آغاز کرده‌اند.</p>
      <p>آمویی با ابراز تاسف از وقوع این جنایت هولناک، تاکید کرد: چنین افرادی راه گریز نداشته و دیر یا زود در چنگال قانون گرفتار و به سزای عمل خود خواهند رسید.</p>
    </article>
  </body>
</html>