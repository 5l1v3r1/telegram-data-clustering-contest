<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819286-dbr-vidkrilo-spravu-cerez-vibuhi-na-arsenali-u-balaklii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T15:36:00+00:00"/>
    <meta property="og:title" content="ДБР відкрило справу через вибухи на арсеналі у Балаклії"/>
    <meta property="og:description" content="Слідчі теруправління Державного бюро розслідувань у м. Полтаві розпочали досудове розслідування за фактом загибелі та травмування військовослужбовців."/>
  </head>
  <body>
    <article>
      <h1>ДБР відкрило справу через вибухи на арсеналі у Балаклії</h1>
      <h2>Слідчі теруправління Державного бюро розслідувань у м. Полтаві розпочали досудове розслідування за фактом загибелі та травмування військовослужбовців.</h2>
      <address>
        <time datetime="2019-11-15T15:36:00+00:00">15 Nov 2019, 15:36</time>
      </address>
      <p>Про це повідомив на своїй сторінці у <a href="https://www.facebook.com/olexandr.bilka/posts/2637160103013057">Facebook </a>прессекретар теруправління ДБР Олександр Білка.</p>
      <p>«За попередньою інформацією: 15 листопада на технічній території військових складів військової частини А1352 проводилася планова робота з розмінування технічної території та завантаження боєприпасів на техніку. Під час чого відбулося детонування, загоряння та три вибухи. Внаслідок надзвичайної події четверо військових отримали травми різного ступеня, а двоє зазнали поранень, не сумісних із життям. Кваліфікація: недбале ставлення військової службової особи до служби, що спричинило істотну шкоду, вчинене в умовах особливого періоду (ч. 3 ст. 425 Кримінального кодексу України)», - йдеться у повідомленні.</p>
      <p>Як повідомляв Укрінформ, 15 листопада о 14:30 під час знищення боєприпасів, які не можна транспортувати, на арсеналі в Балаклії сталося близько 20 вибухів. Двоє саперів загинули на місці, ще четверо – отримали травми.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819252-vibuhi-u-balaklii-goncaruk-doruciv-terminovo-pocati-perevirku.html">Вибухи у Балаклії: Гончарук доручив терміново почати перевірку</a>
      </blockquote>
      <p>Трьох поранених військовослужбовців транспортували до <a href="https://www.ukrinform.ua/tag-harkiv">Харкова</a>: один із них – у важкому стані, стан двох оцінюється як середньої важкості.</p>
      <p>Нині один поранений після огляду і надання допомоги переведений до військового шпиталю. Ще двоє залишаються в лікарні невідкладної допомоги. Один – в реанімації. Ще одного оперують.</p>
      <p>Четвертий постраждалий перебуває у Балаклійській центральній клінічній районній лікарні.</p>
    </article>
  </body>
</html>