<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/atoka-daneia-stis-epixeiriseis-pou-epligisan-logo-thomas-cook/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T15:35:23+00:00"/>
    <meta property="og:title" content="Άτοκα δάνεια στις επιχειρήσεις που επλήγησαν λόγω Thomas Cook"/>
    <meta property="og:description" content="Μέσω αλλαγών στο Ταμείο Επιχειρηματικότητας, εξετάζει η κυβέρνηση."/>
  </head>
  <body>
    <article>
      <h1>Άτοκα δάνεια στις επιχειρήσεις που επλήγησαν λόγω Thomas Cook</h1>
      <h2>Μέσω αλλαγών στο Ταμείο Επιχειρηματικότητας, εξετάζει η κυβέρνηση.</h2>
      <address><time datetime="2019-11-15T15:35:23+00:00">15 Nov 2019, 15:35</time> by <a rel="author">ΤοΒΗΜΑ Team</a></address>
      <p>Με άτοκα δάνεια, που μπορεί να φτάσουν έως το 70% του κεφαλαίου, θα στηριχθούν οι επιχειρήσεις που επλήγησαν από την κατάρρευση του βρετανικού κολοσσού του τουρισμού, Thomas Cook, μέσω αλλαγών στο υφιστάμενο Ταμείο Επιχειρηματικότητας, όπως γνωστοποίησε σήμερα, από τη Θεσσαλονίκη, ο υφυπουργός Ανάπτυξης και Επενδύσεων, Γιάννης Τσακίρης, μιλώντας από το βήμα του 4ου Thessaloniki Summit, που διοργανώνουν στη Θεσσαλονίκη ο Σύνδεσμος Βιομηχανιών Ελλάδος (ΣΒΕ) και η Συμεών Τσομώκος ΑΕ.</p>
      <p>«Αλλάζουμε ένα υφιστάμενο (χρηματοδοτικό εργαλείο), το Ταμείο Επιχειρηματικότητας, ώστε να βοηθηθούν και επιχειρήσεις που επλήγησαν από την κατάρρευση της Thomas Cook, δίνοντας άτοκα δάνεια έως το 70% του κεφαλαίου, κάτι που δεν μπορούσε να γίνει μέχρι τώρα. Θέλουμε λίγο χρόνο, αλλά είμαστε στη διαδικασία της υλοποίησης» είπε χαρακτηριστικά ο κ. Τσακίρης.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Παράλληλα γνωστοποίησε ότι η κυβέρνηση «σκέφτεται και προχωρά», ώστε να ενεργοποιήσει χρηματοδοτικά εργαλεία για επιχειρηματικούς αγγέλους, με στόχο να χρηματοδοτούνται και επιχειρήσεις σε πολύ πρώιμο στάδιο (οι οποίες δεν έχουν ευχερή πρόσβαση στο τραπεζικό σύστημα).</p>
      <p>Επίσης, δίδει έμφαση και στο scaleup των επιχειρήσεων, αλλά και γενικότερα στην ενεργοποίηση ευέλικτων, έξυπνων και μοντέρνων αναπτυξιακών εργαλείων, μέσω και της Αναπτυξιακής Τράπεζας.</p>
      <p>«Η ανάπτυξη απαιτεί κεφάλαια, αυτός είναι βασικός κανόνας κι αυτό που θέλουμε να κάνουμε εμείς, στο δικό μας κομμάτι τουλάχιστον, του υπουργείου Ανάπτυξης, μέσω του ΕΣΠΑ, μέσω της Αναπτυξιακής Τράπεζας κτλ, είναι να επιταχύνουμε τη ροή των κεφαλαίων προς την ανάπτυξη, ώστε αυτά να χρησιμοποιηθούν όπως πρέπει, και να πετύχουμε τους ρυθμούς που πραγματικά πιστεύουμε (ότι μπορούμε να πετύχουμε)» υπογράμμισε ο κ. Τσακίρης και πρόσθεσε:</p>
      <p>«Μέσα από την Αναπτυξιακή Τράπεζα θα κάνουμε δύο πράγματα: το ένα είναι να προσπαθήσουμε να αντιμετωπίσουμε τις αποτυχίες της αγοράς (market failures) και το άλλο να βοηθήσουμε την οικονομία να πάει στην κατεύθυνση που θέλουμε, έναντι των προκλήσεων που υπάρχουν…».</p>
      <p>«Να μην ξεχνάμε τις προκλήσεις που έρχονται, τις οποίες δεν τις έχουμε δει ακόμη, αλλά σύντομα θα είναι πάρα πολύ ορατές: την τέταρτη βιομηχανική επανάσταση και την κλιματική αλλαγή, άρα και εδώ πρέπει να σχεδιάσουμε μακροχρόνια, ώστε να μετατραπεί το threat (η απειλή) σε opportunity (ευκαιρία)», κατέληξε ο κ. Τσακίρης.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/13/finance/titloi-telous-kai-gia-ti-germaniki-thomas-cook/"/>
        <a href="https://www.tovima.gr/2019/11/04/finance/theoxaris-o-ellinikos-tourismos-tha-kanei-nea-rekor-to-2020/"/>
        <a href="https://www.tovima.gr/2019/11/02/finance/thomas-cook-eksagorastike-enanti-127-ekat-apo-kineziko-omilo/"/>
        <a href="https://www.tovima.gr/2019/10/24/politics/gennimata-i-kyvernisi-den-exei-stratigiki/"/>
        <a href="https://www.tovima.gr/2019/10/21/politics/kke-pliris-diasfalisi-ton-ergasiakon-asfalistikon-dikaiomaton-ton-ergazomenon-tis-thomas-cook/"/>
        <a href="https://www.tovima.gr/2019/10/15/finance/touristikoi-omiloi-erizoun-gia-tous-pelates-tis-thomas-cook/"/>
        <a href="https://www.tovima.gr/2019/10/13/finance/i-oikonomiki-epikairotita-sto-trapezi-tou-one-channel/"/>
        <a href="https://www.tovima.gr/2019/10/11/vimatv/g-papanastasatos-sto-one-channel-aseveia-i-katalysi-tis-aytodioikisis-tou-kethea/"/>
        <a href="https://www.tovima.gr/2019/10/10/politics/kontra-kyvernisis-syriza-gia-tis-epiptoseis-apo-to-kanoni-tis-thomas-cook/"/>
      </related>
    </article>
  </body>
</html>