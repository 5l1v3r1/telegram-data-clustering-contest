<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2819281-u-mistisuputniku-lvova-pokazali-unikalni-arheologicni-znahidki.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T15:34:00+00:00"/>
    <meta property="og:title" content="У місті-супутнику Львова показали унікальні археологічні знахідки"/>
    <meta property="og:description" content="Унікальні знахідки археологів, зроблені у Західному регіоні України, представили у новій експозиції Історико-краєзнавчого музею міста-супутника Львова – Винників."/>
  </head>
  <body>
    <article>
      <h1>У місті-супутнику Львова показали унікальні археологічні знахідки</h1>
      <h2>Унікальні знахідки археологів, зроблені у Західному регіоні України, представили у новій експозиції Історико-краєзнавчого музею міста-супутника Львова – Винників.</h2>
      <address>
        <time datetime="2019-11-15T15:34:00+00:00">15 Nov 2019, 15:34</time>
      </address>
      <p>Про це <a href="https://loda.gov.ua/news?id=48455">повідомляє </a>пресслужба Львівської облдержадміністрації.   </p>
      <p>“В Історико-краєзнавчому музеї м. Винники відкрили 3 нові зали – археологія Західного регіону. Експозиція покликана популяризувати археологію, застосовуючи для цього нові технології. Широке використання ілюстративного матеріалу, відеороликів, звукових ефектів та різноманітних реконструкцій доступно та якісно розкриває цікаві сторінки історії. Експозиція є цікавою не тільки науковцям, а й усім, хто хоче більше дізнатися про історію свого краю”, – йдеться в повідомленні.</p>
      <p>У музеї представлені унікальні артефакти, які археологам вдалося віднайти, досліджуючи пам’ятки Західного Побужжя і Верхнього Подністер’я впродовж кількох десятків років.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2818804-lvivskij-aeroport-stane-lokacieu-dla-turisticnogo-forumu.html">Львівський аеропорт стане локацією для туристичного форуму</a>
      </blockquote>
      <p>Окрасою експозиції називають «меч вікінга», а також матеріали із дослідження могильника римського часу в Карові, які нещодавно поповнили фондову збірку музею: вироби зі скла, прикраси, зброя, унікальний бронзовий казан, римська кераміка тощо.</p>
      <p>На реалізацію проекту зі створення нової експозиції з обласного бюджету виділили 200 тис. грн, Кабмін за програмою «Малі міста – великі враження» скерував 400 тис. грн, окрім того, 400 тис. грн надав місцевий бюджет.</p>
    </article>
  </body>
</html>