<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547474.html/%D8%B3%D8%AE%D9%86%D8%A7%D9%86-%D8%B3%D8%A7%D8%AE%D8%AA%D8%A7%D8%B1%D8%B4%DA%A9%D9%86%D8%A7%D9%86%D9%87-%D8%AD%D8%B1%D8%A8%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A7%D8%B3%D8%AA--%D8%AF%D9%88%D9%84%D8%AA-%D8%A8%D8%B1-%D8%A7%D8%AC%D8%B1%D8%A7%DB%8C-%D8%B5%D8%AD%DB%8C%D8%AD-%D8%B7%D8%B1%D8%AD-%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D9%86%D8%B8%D8%A7%D8%B1%D8%AA-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:31:00+00:00"/>
    <meta property="og:title" content="سخنان ساختارشکنانه حربه انتخاباتی است/ دولت بر اجرای صحیح طرح سهمیه‌بندی بنزین نظارت کند"/>
    <meta property="og:description" content="تبریک میلاد پیامبراسلام(ص)، واکنش به سخنان روحانی در یزد و  تشریح ابعاد طرح سهمیه بندی بنزین از مهمترین محور بیانات ائمه جمعه استان یزد بود."/>
  </head>
  <body>
    <article>
      <h1>سخنان ساختارشکنانه حربه انتخاباتی است/ دولت بر اجرای صحیح طرح سهمیه‌بندی بنزین نظارت کند</h1>
      <h2>مهمترین محور بیانات ائمه جمعه یزد:</h2>
      <address>
        <time datetime="2019-11-15T15:31:00+00:00">15 Nov 2019, 15:31</time>
      </address>
      <p>تبریک میلاد پیامبراسلام(ص)، واکنش به سخنان روحانی در یزد و تشریح ابعاد طرح سهمیه بندی بنزین از مهمترین محور بیانات ائمه جمعه استان یزد بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، آیت الله سید محمدرضا مدرسی در خطبه‌های نمازجمعه این هفته یزد اظهار داشت: برخی از افراد در آستانه انتخابات مجلس به دنبال دو قطبی‌کردن جامعه و رسیدن به اهداف خود هستند. حرف‌های ساختار شکنانه زدن و دامن زدن به آن برای این است که آنچه که باید حقیقتا مورد توجه مردم باشد مورد غفلت قرار بگیرد و آنها هم در این فضای ملتهب و آب گل آلود به اهداف خودشان برسند.</p>
      <p>عضو فقها شورای نگهبان بیان داشت:  شورای نگهبان گرچه صلاحیت‌ها را بررسی می‌کند ولی این کف صلاحیت است، یعنی کسی که حداقل صلاحیت را دارد انتخاب می‌شوند و آن هم تازه اکثریت شورای نگهبان هستند و ممکن است برخی افراد در شورای نگهبان حتی این کف صلاحیت را هم قبول نداشته باشند در حالی که مردم باید در انتخاب افراد به سقف مسائل و عملکردها نگاه دقیق و عمیق داشته باشند.</p>
      <p>
        <b>دولت بر اجرای صحیح هدفمندی یارانه ها نظارت کند</b>
      </p>
      <p>حجت‌الاسلام علیزاده امام‌جمعه بخش بهمن نیز با تشکر و خدا قوت به سازمان اطلاعات سپاه دستگیری دانیال زاده را شاهکاری بزرگ و گامی موثر جهت مبارزه با مفسدین اقتصادی دانست.</p>
      <p>وی با اشاره به موضوع سهمیه بندی بنزین بیان داشت: اصل این طرح که موردتفاهم دولت و مجلس و نخبگان اقتصادی است اگر دقیق و صحیح اجرا شود اشکالی ندارد اما اگر قرار باشد دولت نظارت نکند و اجناس چند برابر شود و از طرفی معلوم نشود سود حاصل از این صرفه‌جویی عظیم کجا خرج می‌شود، این صد درصد به سود اغنیا و ثروتمندان و به ضرر اقشار کم‌درآمد است. البته تصویب این‌گونه طرح‌ها نیازمند کسانی است که خود زجرکشیده و کم‌درآمد باشند و درد مردم را بفهمند.</p>
      <p>
        <b>دولت با نظارت صحیح مانع فشار به مردم شود</b>
      </p>
      <p>حجت  الاسلام حسینی امام جمعه مروست ولادت پر از سعادت پیامبر اکرم(ص) و فرزند بزرگوارش امام صادق(ع) را به محضر مبارک امام عصر رهبر انقلاب و تمام امت اسلام تبریک گفت و بیان داشت: این عید بزرگ در روز جمعه که خود روز عید آل محمد است قرار گرفته است و ان شاالله فرج امام زمان هم در روز جمعه حاصل می شود.</p>
      <p>امام جمعه مروست با اشاره به افزایش قیمت بنزین و سهمیه بندی آن بیان داشت: امیدواریم که هر تصمیمی که گرفته میشود با تدبیر صحیح و مسئولیت پذیری مدیران به نفع نظام و امت اسلامی و مردم باشد.</p>
      <p>وی افزود: میدانیم هزینه تهیه بنزین بیشتر از قیمتی است که اکنون عرضه می شود لکن رعایت حال مردم واجب است و نباید برای تامین سوخت بر آن ها فشارآورد.</p>
      <p>انتهای پیام/</p>
    </article>
  </body>
</html>