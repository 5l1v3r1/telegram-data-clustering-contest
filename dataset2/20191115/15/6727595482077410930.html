<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shiv-sena-forced-to-accept-sharad-pawar-s-all-dimands-in-maharashtra.html?utm_source=doolnews&amp;utm_medium=related"/>
    <meta property="og:site_name" content="DoolNews"/>
    <meta property="article:published_time" content="2019-11-15T15:33:00+00:00"/>
    <meta property="og:title" content="മഹാരാഷ്ട്രയില്‍ 'പവാര്‍ പ്ലേ'; ശിവസേന മുട്ടുമടക്കിയത് മറാത്ത രാഷ്ട്രീയത്തിലെ ഈ അതികായകന് മുന്നില്‍"/>
    <meta property="og:description" content="Congress Maharashtra National News NCP Sharad Pawar Shiv Sena India മഹാരാഷ്ട്രയില്‍ രാഷ്ട്രീയ അങ്കത്തിന് അവസാനമായെന്ന സൂചനകളാണ് വരുന്നത്. തെരഞ്ഞെടുപ്പ് ഫലം വന്നതിന് ശേഷം"/>
  </head>
  <body>
    <article>
      <h1>മഹാരാഷ്ട്രയില്‍ 'പവാര്‍ പ്ലേ'; ശിവസേന മുട്ടുമടക്കിയത് മറാത്ത രാഷ്ട്രീയത്തിലെ ഈ അതികായകന് മുന്നില്‍</h1>
      <address><time datetime="2019-11-15T15:33:00+00:00">15 Nov 2019, 15:33</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ രാഷ്ട്രീയ അങ്കത്തിന് അവസാനമായെന്ന സൂചനകളാണ് വരുന്നത്. തെരഞ്ഞെടുപ്പ് ഫലം വന്നതിന് ശേഷം മുതലുണ്ടായ അധികാരത്തര്‍ക്കം ഒടുവില്‍ എന്‍.സി.പിയുടെയും കോണ്‍ഗ്രസിന്റെയും കോര്‍ട്ടിലെത്തിയാണ് അവസാനിക്കുന്നത്.</p>
      <p>മഹാരാഷ്ട്രയില്‍ കൃത്യമായ രാഷ്ട്രീയ നീക്കം നടത്തി പ്രശ്‌ന പരിഹാരത്തിലേക്കെത്തിച്ചത് എന്‍.സി.പി അധ്യക്ഷന്‍ ശരദ് പവാറാണ്. സര്‍ക്കാര്‍ രൂപീകരിക്കാന്‍ ശിവസേന പരാജയപ്പെട്ടതിന് പിന്നാലെ പിന്തുണയറിച്ച് എന്‍.സി.പിയും കോണ്‍ഗ്രസും കത്ത് നല്‍കാതിരുന്നതിനെതിരെ പ്രതിപക്ഷ പാര്‍ട്ടികളില്‍നിന്നും വിമര്‍ശനമുയര്‍ന്നിരുന്നു. പവാറിന്റെ സമയോചിതമായ ഇടപെടലിലൂടെയാണ് ഈ ആരോപണങ്ങളുടെ മുനയൊടിഞ്ഞത്.</p>
      <p>കോണ്‍ഗ്രസും എന്‍.സി.പിയും മുന്നോട്ടുവക്കുന്ന കാര്യങ്ങളില്‍ ശിവസേനയില്‍നിന്നും ധാരണയാവുന്നതുവരെ കത്ത് നല്‍കേണ്ട എന്നായിരുന്നു ശരദ്പവാറിന്റെ തീരുമാനം. കൃത്യമായ പ്ലാനിങ്ങിലായിരുന്നു പവാര്‍ എന്നതിലേക്കാണ് ഇവയെല്ലാം വിരല്‍ ചൂണ്ടുന്നത്.</p>
      <related>
        <a href="https://www.doolnews.com/the-sharad-pawar-sonia-gandhi-phone-call-that-thwacked-shiv-sena-s-plans.html?utm_source=doolnews&amp;utm_medium=related"/>
      </related>
      <p>എന്‍.സി.പിക്കും സര്‍ക്കാര്‍ രൂപീകരണത്തിന് അവസരം ലഭിച്ചെങ്കിലും വേഗത്തില്‍ നീക്കം നടത്താന്‍ എന്‍.സി.പി തയ്യാറായിരുന്നില്ല. തുടര്‍ന്ന് എന്‍.സി.പിക്ക് നല്‍കിയിരുന്ന സമയം അവസാനിക്കുന്നതിന് മുമ്പ് സംസ്ഥാനത്ത് രാഷ്ട്രപതി ഭരണം ഏര്‍പ്പെടുത്തുകയായിരുന്നു.</p>
      <p>രാഷ്ട്രപതി ഭരണം ഏര്‍പ്പെടുത്തി പ്രഖ്യാപനം വന്നപ്പോഴും എന്‍.സി.പി നേതാക്കളും കോണ്‍ഗ്രസ് നേതാക്കളും ചര്‍ച്ചയിലായിരുന്നു. രാഷ്ട്രപതി ഭരണം ഏര്‍പ്പെടുത്തിയതിനെ ഭയക്കാത്ത രീതിയിലായിരുന്നു ആ ചര്‍ച്ച.</p>
      <p>കൃത്യമായ ചര്‍ച്ചകള്‍ക്ക് ശേഷം മുഖ്യമന്ത്രി സ്ഥാനത്തെ കുറിച്ചും മന്ത്രിസ്ഥാനങ്ങളുടെ എണ്ണത്തെ കുറിച്ചും തീരുമാനമെടുത്തതിന് ശേഷം സര്‍ക്കാര്‍ രൂപീകരണത്തിന് ശ്രമിച്ചാല്‍ മതിയെന്നായിരുന്നു പവാറിന്റെ നിര്‍ദേശം. ഇപ്പോള്‍ ശിവസേന അംഗീകരിച്ചിരിക്കുന്ന പൊതുനിയമം പരിപാടിയും പവാറിന്റെ നീക്കമായിരുന്നു.</p>
      <related>
        <a href="https://www.doolnews.com/sharad-pawar-in-sonia-gandhi-s-house-to-discuss-maharashtra-development726.html?utm_source=doolnews&amp;utm_medium=related"/>
      </related>
      <p>പവാറുമായുള്ള കൂടിയാലോചനകള്‍ക്ക് ശേഷമാണ് സര്‍ക്കാര്‍ രൂപീകരണത്തിന് സോണിയാഗാന്ധിയുടെ നിര്‍ദ്ദേശ പ്രകാരം കോണ്‍ഗ്രസും പച്ചക്കൊടി കാണിച്ചിരിക്കുന്നത്.</p>
      <p>പൊതുമിനിമം പരിപാടിയും ശിവസേനയുമായി അധികാര സ്ഥാനങ്ങളുടെ വീതം വെപ്പും സര്‍ക്കാര്‍ രൂപീകരണത്തിന് മുമ്പ് നടക്കണമെന്ന നിര്‍ദ്ദേശമാണ് എന്‍.സി.പിയും കോണ്‍ഗ്രസും മുന്നോട്ടുവച്ചിരുന്നത്. അതിനായി എത്രവേണമെങ്കിലും കാത്തിരിക്കാം എന്ന് ശരദ് പവാര്‍ നിലപാടെടുത്തതോടെ ശിവസേനയ്ക്ക് മറ്റൊന്നും ചെയ്യാനില്ലായിരുന്നു.</p>
      <p>ശിവസേന മുന്നോട്ടുവെച്ചിരിക്കുന്ന 16-14-12 ഫോര്‍മുല അംഗീകരിക്കില്ലെന്നും 14-14-14 ഫോര്‍മുല വേണമെന്നുമാണ് ഇപ്പോള്‍ എന്‍.സി.പിയും കോണ്‍ഗ്രസും മുന്നട്ടുവക്കുന്ന ആവശ്യം. ഇക്കാര്യം സേന അംഗീകരിച്ചാല്‍ സര്‍ക്കാര്‍ രൂപീകരണത്തിലേക്ക് കടക്കാന്‍ മറ്റ് പ്രതിസന്ധികളൊന്നുമുണ്ടാകില്ലെന്നാണ് വിലയിരുത്തല്‍.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/why-sharat-pawar-only-its-a-strategy-says-congress.html?utm_source=doolnews&amp;utm_medium=related"/>
      </related>
      <p>സര്‍ക്കാര്‍ രൂപീകരണത്തിനുശേഷം തര്‍ക്കങ്ങളൊന്നും ഉടലെടുക്കാതിരിക്കാന്‍ പഴുതടച്ച നീക്കമായിരുന്നു പവാറിന്റേത്. ഓരോ സഖ്യകക്ഷിക്കും എത്ര മന്ത്രിസ്ഥാനം, അവ ഏതൊക്കെ, സ്പീക്കര്‍ സ്ഥാനം, ഡെപ്യൂട്ടി സ്പീക്കര്‍ സ്ഥാനം എന്നിവയൊക്കെ തീരുമാനിച്ചശേഷം സര്‍ക്കാര്‍ രൂപീകരിക്കാനുള്ള ശ്രമമാണ് ശരത് പവാര്‍ നടത്തുന്നത്.</p>
      <related>
        <a href="https://www.doolnews.com/maharashtra-bjp-ruling-combine-that-there-is-contest-in-constituencies-across-the-state.html?utm_source=doolnews&amp;utm_medium=related"/>
      </related>
      <p>തെരഞ്ഞെടുപ്പ് പ്രചാരണ സമയത്ത് ശക്തി കുറഞ്ഞിരുന്ന കോണ്‍ഗ്രസിനെ മുന്നോട്ട് നയിച്ചതും പവാറിന്റെ ഇടപെടലുകളായിരുന്നു. മഴ നനഞ്ഞും പ്രസംഗിച്ച ആ 80 കാരന്റെ നിശ്ചയദാര്‍ഢ്യവും രാഷ്ട്രീയ സൂക്ഷ്മതയുമാണ് എന്‍.സി.പിയെയും കോണ്‍ഗ്രസിനെയും ഭരണപക്ഷത്തേക്കുയര്‍ത്തുന്നത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/0seQqbuQ9mA" width="500" height="281" data-service="Youtube" scrolling="no"/>
      </figure>
    </article>
  </body>
</html>