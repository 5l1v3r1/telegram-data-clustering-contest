<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/egeszsegugy-nincs-letszamstop-felreertesrol-volt-szo"/>
    <meta property="og:site_name" content="infostart"/>
    <meta property="article:published_time" content="2019-11-15T15:09:00+00:00"/>
    <meta property="og:title" content="Egészségügy: nincs létszámstop, félreértésről volt szó"/>
    <meta property="og:description" content="Az egészségügyi intézményekre nem vonatkozik a közigazgatásban elrendelt létszámstop - közölte az egészségügyért felelős államtitkár."/>
  </head>
  <body>
    <article>
      <h1>Egészségügy: nincs létszámstop, félreértésről volt szó</h1>
      <address><time datetime="2019-11-15T15:09:00+00:00">15 Nov 2019, 15:09</time> by <a rel="author">Infostart / MTI</a></address>
      <h3>Az egészségügyi intézményekre nem vonatkozik a közigazgatásban elrendelt létszámstop - közölte az egészségügyért felelős államtitkár.</h3>
      <p>Horváth Ildikó a Magyar Kórházszövetség (MKSZ) rendezvényén ezzel kapcsolatban azt mondta: egy félreértésről volt szó, és az Állami Egészségügyi Ellátó Központ főigazgatója már eljuttatta azt a levelet, amelyben tisztázza, hogy ez a rendelkezés csak a közigazgatásra vonatkozik, a közszférára nem.</p>
      <p>Ficzere Andrea, az MKSZ elnöke, az Uzsoki utcai Kórház főigazgatója úgy fogalmazott,</p>
      <blockquote>"borzasztó nehéz helyzetbe" kerültek az intézmények ezzel a rendelkezéssel, de az egyeztetések után tisztázódni látszik a helyzet.</blockquote>
      <p>Horváth Ildikó a konferencián tartott előadásában a többi között beszélt arról, hogy az uniós átlagnál nagyobb ütemben nőtt Magyarországon a születéskor várható élettartam, és közelített egymáshoz a nők és a férfiak egészségben eltöltött éveinek száma.</p>
      <p>A vastagbélrákszűrési programról elmondta, fontos a szűrővizsgálatok kiterjesztése, mivel</p>
      <blockquote>jelenleg a behívottaknak csak a 30 százaléka megy el a szűrésre.</blockquote>
      <p>Az adatok azt mutatják - tette hozzá -, hogy több száz rákmegelőző állapotot és már rákos elváltozást tudtak kimutatni.</p>
      <p>Az államtitkár kitért arra, hogy a jövőben erőteljesebben szeretnének foglalkozni a betegelégedettség mérésével. A betegellátás minőségét javíthatják ezek a felmérések, és érdemes afelé menni, hogy ezt a kórházi mutatót érvényesíteni lehessen a finanszírozásban - jegyezte meg.</p>
      <p>Jelezte, hogy folytatni fogják az alapellátás megerősítését szolgáló Három generációval az egészségért programot. Úgy fogalmazott, ez olyan hajtómotor kell, hogy legyen, amely mobilizálja a háziorvosi együttműködést egyéb szakmák képviselőivel a jobb és hatékonyabb alapellátás érdekében.</p>
      <p>Horváth Ildikó szerint a kihasználatlan kórházi kapacitások átcsoportosítása, a szakmaspecifikus centralizáció, az alap- és járóbeteg-ellátás erősítése - beleértve a praxisközösségek kiterjesztését - megoldási lehetőség lehet az ellátás minőségének és hatékonyságának javítására. Ezen kívül</p>
      <blockquote>szükség van az eredményalapú finanszírozás erősítésére az alapellátásban,</blockquote>
      <p>továbbá az intézményesített és folyamatos, az adott ellátáshoz rendelt betegségkódok karbantartásra a fekvőbeteg- és a járóbeteg-ellátásban.</p>
      <p>Az államtitkár szólt arról is, folynak a tárgyalások a Magyar Orvosi Kamarával az orvosok bérének további emeléséről, és bízik abban, hogy az egyeztetések a közeljövőben lezárulnak.</p>
      <p>
        <i>Nyitókép: MTI/Kovács Tamás</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/14/gulyas-gergely-a-miniszteriumi-letszamleepites-utan-jutalom-jon"/>
        <a href="https://infostart.hu/belfold/2019/11/12/a-korhazigazgatok-szerint-megbenulhat-az-ellatas-egy-letszamstop-miatt"/>
      </related>
    </article>
  </body>
</html>