<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Borras-ERC-CUP-independentista-Congres_0_2344565648.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T15:02:00+00:00"/>
    <meta property="og:title" content="JxCat i ERC s'emplacen a veure's per pactar una posició unitària de cara a la investidura"/>
    <meta property="og:description" content="La CUP, també interpel·lada per Borràs, iniciarà una ronda de contactes amb ERC la setmana vinent"/>
  </head>
  <body>
    <article>
      <h1>JxCat i ERC s'emplacen a veure's per pactar una posició unitària de cara a la investidura</h1>
      <h2>La CUP, també interpel·lada per Borràs, iniciarà una ronda de contactes amb ERC la setmana vinent</h2>
      <address>
        <time datetime="2019-11-15T15:02:00+00:00">15 Nov 2019, 15:02</time>
      </address>
      <p>Fer un trobada per negociar una posició unitària de l'independentisme sobre què fer amb la investidura de Pedro Sánchez. Aquest és l'emplaçament mutu que s'han fet aquest divendres JxCat i ERC. L'objectiu és demostrar la unitat estratègica a la que tant han apel·lat darrerament però que, a la vegada, han evidenciat que és difícil posar en pràctica. </p>
      <p>Al programa <i>Planta baixa </i>(TV3), la líder de JxCat al Congrés, Laura Borràs, ha explicat que "ha iniciat els contactes" per emplaçar ERC i la CUP a celebrar una cimera entre els diputats independentistes electes al Congrés per establir una acció conjunta de cara a la investidura de Pedro Sánchez. </p>
      <p>"Els 23 diputats podem forçar una posició per fer política i resoldre, políticament, el conflicte a Catalunya", ha argumentat la candidata, que ha defensat la idea de trobar-se, d'entrada, les tres formacions independentistes per, després, "traslladar als negociadors del PSOE i Unides Podem que han signat aquest preacord" les seves condicions. </p>
      <figure>
        <img src="https://www.ara.cat/2019/11/15/imatges/Adriana-Lastra-PSOE-Gabriel-ERC234397574167381073651x366_2344575701_67412707_117x66.jpg"/>
      </figure>
      <p>
        <a href="https://www.ara.cat/politica/ERC-PSOE-Rufian-Lastra-reunio-investidura_0_2343965702.html">ERC manté el 'no' a Sánchez fins que no abandoni la "via repressiva"</a>
      </p>
      <p>Unes condicions que Borràs recupera de la declaració de la Llotja de Mar, de l'octubre d'aquest any, i que creu que "pot ser un espai de consens". La candidata de JxCat, de fet, ha recordat que el document el van subscriure, "entre d'altres", les tres forces independentistes i s'hi parlava de "drets socials, polítics i, evidentment, d'amnistiar presos i exiliats, així com de l'autodeterminació". </p>
      <p>Així, després que els dos socis de govern <a href="https://www.ara.cat/politica/negociacions-investidura-sanchez-ERC-JxCat_0_2343965639.html">situessin la declaració de Pedralbes, menys ambiciosa que l'acord de la Llotja, com a punt de partida per reprendre les negociacions amb l'Estat</a>, Borràs la considera "insuficient". "El diàleg va quedar truncat quan Sánchez va aixecar-se de la taula de Pedralbes", ha dit la cap de llista, però ha matisat que des de llavors "han passat moltes coses". "Bàsicament, hi ha hagut una sentència", ha reiterat la diputada de JxCat al Congrés, que ha argumentat: "Els termes no poden ser només els de Pedralbes, perquè la sentència ha marcat de manera decisiva la repressió a Catalunya i un enduriment de les circumstàncies". </p>
      <figure>
        <img src="https://www.ara.cat/2019/11/15/imatges/Quim-Torra-Pere-Aragones-Parlament234397564667372773651x366_2344575699_67412500_117x66.jpg"/>
      </figure>
      <p>
        <a href="https://www.ara.cat/politica/negociacions-investidura-sanchez-ERC-JxCat_0_2343965639.html">ERC i JxCat reclamen tornar a Pedralbes per votar la investidura</a>
      </p>
      <p>Després que Borràs fes aquest anunci, ERC ha explicat que ha enviat una carta a JxCat convocant una reunió "per consensuar una unitat d'acció de cara a la investidura". Els republicans han precisat que també volen veure's amb la CUP i EH Bildu. En la missiva, demanen una trobada en els propers dies per "seguir avançant en la unitat de l'independentisme per tal d'encarar els reptes comuns". "Estem segurs que de nou sabrem arribar a acords que ens permetin seguir avançant amb més força envers l'objectiu compartit de l'exercici d'autodeterminació i la independència", conclou el partit de Junqueras.  </p>
      <p>ERC també exposa el resultat de la seva reunió d'aquest dijous amb el PSOE, assegurant que els van traslladar el 'no' a Sánchez i que no cediran "em cap cas a cap xantatge indigne". Afegeixen que van demanar al PSOE "una sortida democràtica i dialogada al conflicte entre l'estat i Catalunya com a condició imprescindible" per replantejar-se la seva negativa. En la carta, ERC també es felicita perquè considera que el 10-N l'independentisme va obtenir una representació "més forta, més plural i més diversa".</p>
      <p>Fonts republicanes no han volgut polemitzar sobre si l'enviament de la carta ha sigut previ o posterior a l'oferta de Borràs. Asseguren que la decisió d'enviar-la la va prendre el comitè negociador d'ERC "ahir", i que s'ha enviat "avui". "En tots cas, no és resposta a res, sinó la voluntat de fer -reunions- bilaterals amb els diferents partits", conclouen.</p>
      <h3>La posició de la CUP</h3>
      <p>Per la seva banda, els anticapitalistes han posat fil a l'agulla per complir amb la voluntat que ahir van expressar els seus portaveus, Mireia Vehí i Albert Botran, d'iniciar una ronda de contactes i ha anunciat que es reunirà amb Esquerra la setmana vinent. L'objectiu, tal com van explicar, és emplaçar les formacions independentistes i sobiranistes a establir l'amnistia, el dret d'autodeterminació i la defensa dels drets socials al centre de la seva acció política. Precisament els tres punts que abandera la candidata de JxCat a l'hora de defensar la cimera.</p>
      <p>Amb aquests tres objectius, la CUP persegueix destituir el règim del 78, que considera caduc, que passa, a més, per un compromís de les tres forces independentistes a no garantir la governabilitat del PSOE a l'Estat. </p>
    </article>
  </body>
</html>