<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191115-sbu-zatrymala-na-kyyivshhyni-odnogo-z-klyuchovyh-vatazhkiv-idil/"/>
    <meta property="og:site_name" content="ФАКТИ"/>
    <meta property="article:published_time" content="2019-11-15T15:08:49+00:00"/>
    <meta property="og:title" content="СБУ затримала на Київщині одного з ключових ватажків ІДІЛ"/>
    <meta property="og:description" content="Під час спільної спецоперації Служби безпеки України з Міністерством внутрішніх справ Грузії та Центральним розвідувальним управлінням США на Київщині затримано одного з ключових керівників терористичної організації “Ісламська держава”."/>
  </head>
  <body>
    <article>
      <h1>СБУ затримала на Київщині одного з ключових ватажків ІДІЛ</h1>
      <address>
        <time datetime="2019-11-15T15:08:49+00:00">15 Nov 2019, 15:08</time>
      </address>
      <p>Під час спільної спецоперації Служби безпеки України з Міністерством внутрішніх справ Грузії та Центральним розвідувальним управлінням США на Київщині затримано одного з ключових керівників терористичної організації “Ісламська держава”.</p>
      <p>Не далеко від Києва СБУ та МВС Грузії у спільній операції з ЦРУ США затримали одного з ключових керівників терористичної організації “Ісламська держава”.</p>
      <p>За отриманими даними з 2012 року громадянин Грузії на прізвисько <b>Аль Бара Шишані</b> обіймав посаду аміра джамаату Ахадун Ахат у провінції Латакія, що  у Сирії.</p>
      <p>У 2013 році він зайняв одну із вищих посад у ІДІЛ ‒ заступника військового аміра, відомого як <b>Абу Умар аш-Шишані</b>. У 2016 році, після ліквідації останнього, <b>Аль Бара Шишані</b> виїхав до Туреччини, де продовжив координувати діяльність терористичної організації.</p>
      <p>Улітку 2018 року <b>терорист незаконно прибув до України</b>, де <b>на підставі фальшивих документів йому вдалося легалізуватися.</b></p>
      <p>Перебуваючи в Україні, терорист продовжував координувати діяльність ІДІЛ. Правоохоронці затримали злочинця у столичному регіоні поблизу приватного будинку, де він проживав.</p>
      <p><b>Читайте:</b> <a href="https://fakty.com.ua/ua/svit/20191028-pislya-znyshhennya-al-bagdadi-idil-pryznachyly-novogo-vatazhka-zmi/">Після знищення аль-Багдаді ІДІЛ призначила нового ватажка – ЗМІ</a></p>
      <p>Проведена портретна експертиза довела, що затриманий <b>іноземець дійсно є розшукуваним лідером “Ісламської держави”</b>.</p>
      <p>Наразі терорист перебуває під екстрадиційним арештом.</p>
      <p>Нагадаємо, що 27 жовтня у США провели операцію, спрямовану проти лідера Ісламської держави Абу Бакра аль-Багдаді. Пізніше президент США Дональд Трамп офіційно підтвердив інформацію про <a href="https://fakty.com.ua/ua/svit/20191027-likvidatsiya-lidera-idil-tramp-pidtverdyv-informatsiyu/">смерть ватажка терористичного угруповання.</a></p>
    </article>
  </body>
</html>