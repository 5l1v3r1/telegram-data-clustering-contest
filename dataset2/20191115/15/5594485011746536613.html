<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/kriminalni/nakazanie/svidetel-na-ubiystvoto-na-narkobosa-kostov-vliza-v-zatvora_news709503.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T15:36:00+00:00"/>
    <meta property="og:title" content="Свидетел на убийството на наркобоса Костов влиза в затвора"/>
    <meta property="og:description" content="Наказанието на помориеца е под минимума, тъй като той сключи споразумение след самопризнанията"/>
  </head>
  <body>
    <article>
      <h1>Свидетел на убийството на наркобоса Костов влиза в затвора</h1>
      <h2>Наказанието на помориеца е под минимума, тъй като той сключи споразумение след самопризнанията</h2>
      <address>
        <time datetime="2019-11-15T15:36:00+00:00">15 Nov 2019, 15:36</time>
      </address>
      <p>https://blitz.bg/kriminalni/nakazanie/svidetel-na-ubiystvoto-na-narkobosa-kostov-vliza-v-zatvora_news709503.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573824874-157381698756121.jpg"/>
      </figure>
      <p><b>Известният в ъндърграунда по Южното Черноморие Живко Панайотов - Цацата се призна за виновен по обвинение за държане на наркотици в големи размери и влиза в затвора за 1 година и 3 месеца. </b><br/><br/>Наказанието на помориеца е под минимума, тъй като той сключи споразумение след самопризнанията, в противен случай беше заплашен от още по-сериозна присъда в диапазона от 3 до 12 години, пише "Флагман". <br/><br/>Припомняме, че Цацата беше арестуван при спецакция рано сутринта на 13 февруари т. г. Маскираните полицаи първо нахлули в къщата на стария си познайник, където открили няколко разфасовки с марихуана, електронна везна, джъмпери и минимално количество пико.<br/><br/>Последвало претърсване в апартамента на Панайотов. Разследващите иззели от жилището 9 пакета, всеки с около 50 гр марихуана.<br/><br/>Според съда подобно количество дрога – почти 500 гр струва почти 3 000 лв. Източници на Флагман.бг обаче разкриха, че на улицата марихуаната върви в пъти по-скъпо.<br/><br/>Живко Цацата е един от хората, разпитани за убийството на наркобоса Иван Попов-Костов, извършено на 15-ти ноември 2015 г. в центъра на Поморие. Според показанията по делото именно Цацата е закарал с колата си Димитър Димитров-Бабата, Недялко Гетов и Стойчо Казаков до „Омара“ преди разстрела на наркострашилището пред заведението.<br/><br/>Бабата в момента излежава 4-годишна присъда, след като бе признат за виновен в убийство при превишаване пределите на неизбежната отбрана.<br/><br/>Панайотов е многократно задържан с наркотици. Той е хванат заедно с Недялко Гетов през юни 2017 г. при рутинна проверка в Поморие. Тогава обаче не е арестуван, тъй като ченгетата откриват дрога единствено в Гетов.<br/><br/>Той и по-малкият му брат Емил пък са задържани като част от разбитата в края на 2017 г. наркобанда на Станислав Панайотов-Тачо. При гръмката акция на антимафиоти и спецпрокурори бяха арестувани 12 души, но накрая почти всички в бандата се разминаха с условни присъди.<br/><br/> </p>
    </article>
  </body>
</html>