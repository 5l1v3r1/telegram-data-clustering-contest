<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621661/%D8%B7%D8%B1%D8%AD%D9%90-%D8%AD%D9%81%D8%A7%D8%B8%D8%AA-%D8%A7%D8%B2-%D8%B4%D9%87%D8%B1-%D9%88%D9%86%DB%8C%D8%B2-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D8%A8%E2%80%8C%DA%AF%D8%B1%D9%81%D8%AA%DA%AF%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T15:42:00+00:00"/>
    <meta property="og:title" content="طرحِ حفاظت از شهر ونیز در برابر آب‌گرفتگی"/>
    <meta property="og:description" content="دولت ایتالیا قصد دارد طرح ساختن سد برای حفاظت از شهر ونیز در برابر سیل و آب‌گرفتگی را آغاز کند."/>
  </head>
  <body>
    <article>
      <h1>طرحِ حفاظت از شهر ونیز در برابر آب‌گرفتگی</h1>
      <address>
        <time datetime="2019-11-15T15:42:00+00:00">15 Nov 2019, 15:42</time>
      </address>
      <p>
        <i>دولت ایتالیا قصد دارد طرح ساختن سد برای حفاظت از شهر ونیز در برابر سیل و آب‌گرفتگی را آغاز کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروژه ساخت این سد که «موزه» (Mose) نام دارد در سال ۱۹۸۴ میلادی یعنی ۳۵ سال پیش آغاز شده اما از آن زمان تا کنون به پایان نرسیده است.</p>
      <p>در روزهای اخیر با بروز آب‌گرفتگی در خیابان‌های شهر ونیز به دلیل بارندگی‌های زیاد و بالا آمدن شدید سطح آب دریای آدریاتیک، موضوع تکمیل این پروژه بار دیگر در ایتالیا مطرح شده است. آب‌گرفتگی شدید این روزها در ونیز، شهر توریستی ایتالیا که خود به دلیل واقع شدن در میان آب شهرت جهانی دارد از سال ۱۹۶۶ تا کنون بی‌سابقه بوده است.</p>
      <figure>
        <img src="https://aftabnews.ir/files/fa/news/1398/8/24/359589_632.jpg"/>
      </figure>
      <p>سطح آب در روز سه شنبه در میدان معروف "سن مارکو" ونیز به بیش از یک متر رسید و کلیسای جامع ونیز که در این میدان واقع شده است، دچار آب‌گرفتگی شد.</p>
      <p>جوزپه کونته، نخست‌وزیر ایتالیا روز پنج‌شنبه در جریان دیدار از شهر سیل‌زده ونیز ابراز امیدواری کرد که کار ساخت سد محافظ این شهر هر چه سریع تر به پایان برسد.</p>
      <p>این پروژه که بخشی از یک پروژه عظیم عمرانی در ایتالیاست، چند بار از جمله در سال‌های ۲۰۰۸ و ۲۰۱۴ میلادی به دلیل کمبود بودجه به طور کامل متوقف شده است.</p>
      <p>بنابر گزارش یورونیوز، شیوه کار این سد به این صورت است که در زمان بالا آمدن آب در دریای آدریاتیک و تهدید شهر ونیز، دریچه‌های آن به صورت سدی از زیر آب بالا می‌آیند و مانع از پیشروی آب در سوی دیگر می‌شوند. این سد در مجموع شامل ۷۸ صفحه متحرک است که همگی آنها تاکنون نصب شده‌اند و قرار است در زمانی که سطح آب از ۱۱۰ سانتی‌متر بالاتر برود، فعال شوند. در این وضعیت دریچه‌ها تا ارتفاع ۳ متر بالا می‌آیند. این دریچه‌ها قرار است سال آینده آزمایش شوند.</p>
      <p>با این حال برخی کارشناسان پیش‌بینی می‌کنند که این سد حتی پس از تکمیل، جوابگوی خطری که در آینده ونیز را تهدید می‌کند، نباشد. زیرا این پروژه بر اساس پیش‌بینی بالا آمدن سطح آب در دهه‌های گذشته پیش‌بینی شده در حالی که امروزه با بروز تغییرات آب و هوایی و تشدید روزافزون تغییرات اقلیمی، معلوم نیست سد مورد نظر بتواند جوابگوی بالا آمدن آب در سطوح پیش‌بینی نشده‌ی بالاتر باشد.</p>
      <p>مشکل دیگر فرسودگی تجهیزات این سد به دلیل گذشت سالیان و رسیدگی نکردن به آن است، به طوری که کارشناسان می‌گویند برخی از لولاهای صفحات زیر آب از هم اکنون زنگ زده یا فرسوده شده‌اند و دیگر کارآمدی نخواهند داشت. تعمیر و جایگزینی قطعات فرسوده نیازمند هزینه های دیگری است که خود بر مشکلات اجرای این طرح خواهد افزود.</p>
    </article>
  </body>
</html>