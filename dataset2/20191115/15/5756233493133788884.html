<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621658/%D8%AF%D9%84%DB%8C%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%B3%DA%A9%D9%87-%D9%88-%D8%B7%D9%84%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T15:28:00+00:00"/>
    <meta property="og:title" content="دلیل افزایش قیمت سکه و طلا"/>
    <meta property="og:description" content="به گفته نایب رییس اتحادیه طلا و جواهر تهران، در هفته اخیر با توجه به اینکه انس جهانی طلا نوسان ناچیزی داشته است، قیمت سکه و طلا به دلیل افزایش نرخ ارز در روزهای پایانی هفته بالا رفت."/>
  </head>
  <body>
    <article>
      <h1>دلیل افزایش قیمت سکه و طلا</h1>
      <address>
        <time datetime="2019-11-15T15:28:00+00:00">15 Nov 2019, 15:28</time>
      </address>
      <p>
        <i>به گفته نایب رییس اتحادیه طلا و جواهر تهران، در هفته اخیر با توجه به اینکه انس جهانی طلا نوسان ناچیزی داشته است، قیمت سکه و طلا به دلیل افزایش نرخ ارز در روزهای پایانی هفته بالا رفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد کشتی‌آرای، در رابطه با وضعیت بازار طلا و جواهر در هفته‌ای که گذشت، اظهار کرد: در مجموع در بازار هفته‌ای که گذشت افزایش قیمت طلا و سکه به دلیل افزایش قیمت ارز ایجاد شد؛ به‌طوری‌که قیمت هر قطعه سکه به طور متوسط ۶۰ هزار تومان افزایش یافت.</p>
      <p>نایب رییس اتحادیه صنف فروشندگان و سازندگان طلا، جواهر، نقره و سکه تهران ادامه داد: این در حالی است که قیمت انس جهانی در حدود شش دلار نوسان داشته است؛ بنابراین این افزایش یا کاهش شش دلاری تاثیری چندانی در قیمت‌های بازار داخلی ما نداشته است.</p>
      <figure>
        <img src="https://aftabnews.ir/files/fa/news/1398/8/24/359586_470.jpg"/>
      </figure>
      <p>وی با بیان اینکه همچنین عرضه و تقاضا باهم تناسب داشته و تقاضای مازادی در بازار وجود نداشته است افزود: لذا همچنان حبابی هم روی سکه ایجاد نشده است.</p>
      <p>به گفته کشتی آرای، در هفته اخیر انس جهانی بین ۱۴۶۰ تا ۱۴۶۹ دلار در نوسان بوده و در حال حاضر قیمت آن ۱۴۷۴ دلار است.</p>
      <p> سکه تمام بهار آزادی طرح جدید، هفته را در روز شنبه با سه میلیون و ۹۶۰ هزار تومان آغاز و در روز چهارشنبه با افزایش ۶۵ هزار تومانی به قیمت چهار میلیون و ۲۵ هزار تومان به پایان رساند.</p>
      <p>سکه تمام بهار آزادی طرح قدیم نیز در ابتدای هفته سه میلیون و ۹۳۰ هزار تومان قیمت داشت که در آخرین روز هفته به چهار میلیون و ۲۰ هزار تومان رسید.</p>
      <p>هر گرم طلای ۱۸ عیار نیز با حدود هفت هزار تومان افزایش از ۴۰۲ هزار و ۶۰۰ تومان به ۴۰۹ هزار ۲۹۰ تومان رسید.</p>
      <p>همچنین سکه گرمی از ۸۳۰ هزار تومان در روز شنبه به ۸۵۰ هزار تومان در روز چهارشنبه رسید.</p>
    </article>
  </body>
</html>