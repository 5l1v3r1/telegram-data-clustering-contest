<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547438.html/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B3%D8%B1%D8%AE%D8%B3--%D8%AA%D9%82%D9%88%DB%8C%D8%AA-%D8%A8%D9%86%DB%8C%D9%87-%D8%AF%D9%81%D8%A7%D8%B9%DB%8C-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AC%D9%86%DA%AF-%D8%A7%D8%B3%D8%AA--%D9%81%D8%B1%D9%85%D8%A7%D9%86%D8%AF%D9%87-%D8%B3%D9%BE%D8%A7%D9%87-%D8%B3%D8%B1%D8%AE%D8%B3--%D8%B1%D8%B3%D8%A7%D9%84%D8%AA-%D8%A7%D8%B5%D9%84%DB%8C-%D8%A8%D8%B3%DB%8C%D8%AC-%D9%BE%DB%8C%D8%B4%DA%AF%D8%A7%D9%85%DB%8C-%D8%AF%D8%B1-%D8%B9%D8%B1%D8%B5%D9%87-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T15:05:00+00:00"/>
    <meta property="og:title" content="امام جمعه سرخس: تقویت بنیه دفاعی برای جلوگیری از جنگ است/ فرمانده سپاه سرخس: رسالت اصلی بسیج پیشگامی در عرصه‌های انقلاب است"/>
    <meta property="og:description" content="مراسم صبحگاه مشترک رزمایش و نمایش اقتدار حامیان ولایت با حضور گردان‌های بیت المقدس سپاه سرخس صبح امروز در این شهرستان برگزار شد."/>
  </head>
  <body>
    <article>
      <h1>امام جمعه سرخس: تقویت بنیه دفاعی برای جلوگیری از جنگ است/ فرمانده سپاه سرخس: رسالت اصلی بسیج پیشگامی در عرصه‌های انقلاب است</h1>
      <h2>در رزمایش اقتدار حامیان ولایت مطرح شد؛</h2>
      <address>
        <time datetime="2019-11-15T15:05:00+00:00">15 Nov 2019, 15:05</time>
      </address>
      <p>مراسم صبحگاه مشترک رزمایش و نمایش اقتدار حامیان ولایت با حضور گردان‌های بیت المقدس سپاه سرخس صبح امروز در این شهرستان برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ حجت‌الاسلام محمد بختیاری صبح امروز در مراسم صبحگاه مشترک رزمایش و نمایش اقتدار حامیان ولایت با حضور گردان‌های بیت المقدس سپاه سرخس با تاکید بر اینکه فلسفه چنین مانورهایی برای وحدت، بیداری و هوشیاری مومنان است، گفت: لازم است برای اینکه دشمنان ما فکر تجاوز نداشته باشند، همیشه فعال و آماده باشیم.</p>
      <p>امام جمعه سرخس بیان کرد: نباید منتظر باشیم دشمن بیاید، بلکه ما باید به صورت متحدالشکل سراغ او برویم.</p>
      <p>وی خاطرنشان کرد: حیات و حرکت بشریت که دشمنان قسم خورده دارد به جهاد بستگی دارد بنابراین یک انسان مسلمان اهل جهاد است.</p>
      <p>امام جمعه سرخس با بیان اینکه تقویت بنیه دفاعی برای جلوگیری از جنگ است، گفت: باید جرأت تجاوز را از دشمن بگیریم همانگونه که خدای متعال به پیامبرش داوود سلاح و زره دفاعی می‌دهد و حتی شیوه ساخت سلاح دفاعی را به او آموزش می‌دهد و تقویت بنیه دفاعی دستور صریح قرآن است؛ امروز اگر کشوری اهل جهاد نباشد و بنیه دفاعی‌اش ضعیف باشد، آسیب پذیر خواهد بود.</p>
      <p>حجت الاسلام بختیاری تاکید کرد: نیروهای مسلح جمهوری اسلامی ایران در زیر سایه فرماندهی معظم کل قوا باید، آماده و هوشیار باشند و مدام بنیه دفاعی تقویت و قوی‌تر شود.</p>
      <p>وی گفت: فلسفه چنین مانورهایی این است که به یاد دوران وحدت بخش و معنوی دفاع مقدس باشیم و در این رزمایش‌ها وحدت و انسجام ما بیشتر شود.</p>
      <p>امام جمعه سرخس افزود: تفکر بسیجی، تفکر خالصی است که از رسول خدا (ص) و امام حسین علیه السلام یاد گرفتیم و این تفکر است که ما را از گزند توطئه‌های دشمن در امان دارد و امروز نیروی های مسلح ایران اسلامی با این تفکر لرزه بر اندام دشمن انداخته‌اند.</p>
      <p>حجت الاسلام بختیاری با تاکید بر اینکه سلاح تفکر بسیجی ایمان به الله است، گفت: امروز روحیه شهادت طلبی است که می‌تواند ما را در برابر دشمنان مصون نگه دارد.</p>
      <p>وی ادامه داد: مردم ما امروز در راه اسلام و انقلاب ثابت قدم هستند و روحیه مقاومت و استکبارستیزی خود را در راهپیمایی ۱۳ آبان امسال دوباره نشان دادند.</p>
      <p>امام جمعه سرخس در پایان بیان کرد: آینده به دست مسلمانان است و روزی می‌آید که پرچم مهدوی در سرتاسر جهان به اهتزاز در‌می‌آید.</p>
      <p>فرمانده سپاه سرخس: رسالت اصلی بسیج پیشگامی در عرصه‌های انقلاب است</p>
      <p>عیسی صفری، در این مراسم با تاکید بر اینکه ظرفیت عظیم بسیج امروز در تمامی عرصه‌ها و بزنگاه‌های انقلاب پیشگام و پیشتاز است، اظهار کرد: بسیج امروز مظهر شکوه مردم انقلابی ایران اسلامی است.</p>
      <p>فرمانده سپاه سرخس افزود: امروز بسیج قهرمان در هر عرصه‌ای برای اعتلای نام نظام اسلامی نظیر عرصه‌های سازندگی و محرومیت‌زدایی، دفاعی و امنیتی تلاش مضاعف دارد و هر عرصه‌ای نیاز باشد، این اراده پولادین و در هم تنیده، انقلاب را از گردنه‌ها عبور می‌دهد و این افتخار بسیج است.</p>
      <p>وی تصریح کرد: پیشگامی در عرصه‌های انقلاب امروز رسالت اصلی بسیج در زیر سایه امام خامنه‌ای است.</p>
      <p>انتهای پیام/</p>
    </article>
  </body>
</html>