<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ivan-koito-prebi-do-smurt-maika-si-otiva-v-zatvornicheska-bolnica-914144"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T15:39:00+00:00"/>
    <meta property="og:title" content="Иван, който преби до смърт майка си, отива в затворническа болница"/>
    <meta property="og:description" content="Окръжният съд в Пловдив уважи искането на прокуратурата и изпрати 27–годишният Иван Марков, който пр..."/>
  </head>
  <body>
    <article>
      <h1>Иван, който преби до смърт майка си, отива в затворническа болница</h1>
      <address>
        <time datetime="2019-11-15T15:39:00+00:00">15 Nov 2019, 15:39</time>
      </address>
      <p>Окръжният съд в Пловдив уважи искането на прокуратурата и изпрати 27–годишният Иван Марков, който преби до смърт майка си, в психиатричната болница към затвора в Ловеч, предаде репортер на <b>Plovdiv24.bg</b>.</p>
      <p>Припомняме, че тялото на възрастната жена беше открито от униформени служители на Пето РУ в сряда, след като съседи подадоха сигнал на телефон 112 за отвратителна миризма на разлагаща се плът, която се носела от жилището на семейството – на петия етаж в 45 блок в жк. "Тракия“.</p>
      <p>Днес Иван, който е пенсионер по болест, беше доведен в съдебната зала от ареста в Пловдив. Пред магистратите момчето заяви, че не е осъждан, но няколко пъти е бил в центъра за психично здраве.</p>
      <p>Прокурор Атанас Янков настоя обвиняемият да бъде настанен в държавната психиатрична болница в Ловеч, където да му бъде извършена тройна съдебно-психиатрична експертиза, която да даде заключение дали Марков може да носи наказателна отговорност.</p>
      <p>Пред съда говори и д-р Господинова, която работи в ЦПС-Пловдив. Тъй като разказът ѝ съдържа данни за личния живот, отношения и здравословното състояние на Марков, разпитите бяха проведени при закрити врати, а всички журналисти – помолени да напуснат залата.</p>
      <p>След близо 30 минути стана ясно, че магистратите са уважили искането на прокуратурата и Марков ще бъде настанен в лечебното заведение за един месец.</p>
      <figure>
        <video src="https://i.id24.bg/vi/vids/43993.mp4"/>
      </figure>
    </article>
  </body>
</html>