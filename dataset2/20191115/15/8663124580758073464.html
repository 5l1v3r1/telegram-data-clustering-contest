<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/prognoz-i-stavka-sloveniya-latviya-gospodari-polya-vyrishat-dolyu-matchu-shhe-do-perervy/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-15T15:58:00+00:00"/>
    <meta property="og:title" content="Прогноз і ставка. Словенія – Латвія: господарі поля вирішать долю матчу ще до перерви"/>
    <meta property="og:description" content="У Любляні, у матчі, який вже фактично нічого не вирішує, словенці зіграють з командою, що програла вісім попередніх ігор. Господарі поля гратимуть задля престижу, збірна з пострадянського простору намагатиметься набрати бодай очко у поточному відбірковому циклі. Мені здається, що латвійці не зможуть вирішити свою задачу й продовжать програшну серію."/>
  </head>
  <body>
    <article>
      <h1>Прогноз і ставка. Словенія – Латвія: господарі поля вирішать долю матчу ще до перерви</h1>
      <address><time datetime="2019-11-15T15:58:00+00:00">15 Nov 2019, 15:58</time> by <a rel="author">Анатолій Плохотнюк</a></address>
      <p>У Любляні, у матчі, який вже фактично нічого не вирішує, словенці зіграють з командою, що програла вісім попередніх ігор. Господарі поля гратимуть задля престижу, збірна з пострадянського простору намагатиметься набрати бодай очко у поточному відбірковому циклі. Мені здається, що латвійці не зможуть вирішити свою задачу й продовжать програшну серію.</p>
      <p>
        <b>19:00, 16 лис 2019</b>
      </p>
      <h3>Словенія</h3>
      <p>Сьогоднішні господарі поля вже близько десяти років не тішать результатами своїх фанатів. Так, востаннє «Fantije» брали участь у фінальному турнірі чемпіонату світу 2010-го року, тобто не можуть подолати вже п’яту поспіль кваліфікацію. Звичайно, теоретичні шанси на підсумкове друге місце у групі G словенцями ще не втрачені, але вони настільки примарні, що букмекери навіть не дають коефіцієнти на цю подію. Припустити, що збірна Австрії програє обидва матчі, останній з яких з латвійцями, практично неможливо.</p>
      <p>Словенці розпочали відбір з двох поспіль нічиїх з однаковим рахунком 1:1 із Ізраїлем на виїзді та Північною Македонією на домашній арені. У двох наступних матчах у Любляні здолали поляків (2:0) та здобули вольову перемогу 3:2 над ізраїльтянами. Однак два попередніх двобої програли македонцям у Скоп’є та австрійцям вдома й позбулися реальних перспектив участі у фінальному турнірі.</p>
      <h3>Латвія</h3>
      <p>«11 вовків» останнім часом демонструють результати, зовсім не притаманні «хижакам». У своєму квартеті Ліги націй УЄФА збірна балтійської держави не змогла здобути жодної перемоги й завершила змагання із двома заліковими балами у шести матчах. Випередити Андорру, з якою двічі розійшлися безгольовими нічиїми, вдалося лише завдяки кращій різниці забитих та пропущених м’ячів.</p>
      <p>Серія без перемог продовжилася й у відбірних змаганнях до чемпіонату Європи-2020. Більш того, усі вісім матчів кваліфікаційного раунду латвійці програли із загальним рахунком 2:27. Обидва голи забили саме у виїзних зустрічах, які програли з однаковим рахунком 1:3 Північній Македонії та Ізраїлю. У другому турі Польща довго шукала шляхи до воріт Штейнборса, забивши лише двічі у останні чверть години ігрового часу. Австрійці ж на початку вересня не стали церемонитися із захисною ланкою «червоно-біло-червоних», жваво розпочавши матч. Вже до 14-ї хвилини у воротах підопічних Славіші Стояновича побувало два голи, а фінальний свисток зупинив «побиття» гостей на рахунку 6:0.</p>
      <p>На початку червня у столиці Латвії збірна Словенії вже у першому таймі вирішила питання із переможцем матчу, забивши чотири голи. Зайц, відзначившись відразу після перерви, встановив остаточний рахунок 5:0.</p>
      <p>У історії протистояння між сьогоднішніми суперниками було ще три зустрічі. У відборі до чемпіонату Європи 2000 року дві перемоги здобула збірна Словенії (у Мариборі із мінімальним рахунком 1:0, у Латвії – 2:1). Товариський матч 2004-го року завершився перемогою 1:0 андердога.</p>
      <p>Гадаю, що зустріч закінчиться із рахунком 3:0 або 3:1 на користь словенців. Проте, в зв’язку із доволі низьким коефіцієнтом на перемогу господарів поля, доводиться шукати інші варіанти для ставок. Спробую передбачити результативну гру фаворита саме у першій половині матчу. У Ризі Словенія у першому таймі забила чотири голи, а не пропустити до перерви у цьому відбірному циклі Латвії вдалося тільки від Польщі. Беру індивідуальний тотал господарів поля більше (1.0) у першій сорокап’ятихвилинці.</p>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/rosiya-bel-giya-prognoz-i-stavka-oleksiya-andronova/"/>
        <a href="https://bookmaker-ratings.com.ua/tips/rosiya-bel-giya-prognoz-i-stavka-zhordi-gratakosa/"/>
        <a href="https://bookmaker-ratings.com.ua/tips/serbiya-ukrayina-prognoz-i-stavka-oleksandra-zolotogors-kogo/"/>
      </related>
    </article>
  </body>
</html>