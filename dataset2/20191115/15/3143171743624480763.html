<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/laccoto-de-domenico-ineleggibile-torno-allars-lui-replica-ricorro-in-appello.html"/>
    <meta property="og:site_name" content="Tempostretto"/>
    <meta property="article:published_time" content="2019-11-15T15:35:05+00:00"/>
    <meta property="og:title" content="Laccoto: “De Domenico ineleggibile, torno all’Ars”. Lui replica: “Ricorro in appello”"/>
    <meta property="og:description" content="Il Tribunale di Palermo ha dichiarato ineleggibile l'ex dg dell'Ateneo di Messina. Esulta Laccoto ma De Domenico lo gela"/>
  </head>
  <body>
    <article>
      <h1>Laccoto: “De Domenico ineleggibile, torno all’Ars”. Lui replica: “Ricorro in appello”</h1>
      <address><time datetime="2019-11-15T15:35:05+00:00">15 Nov 2019, 15:35</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Il Tribunale di Palermo ha dichiarato ineleggibile l'ex dg dell'Ateneo di Messina. Esulta Laccoto ma De Domenico lo gela</i>
      </p>
      <p>La <b>telenovela</b> sull’<b>ineleggibilità</b> dell’ex dg dell’Università di Messina <b>Franco De Domenico s</b>i arricchisce di una nuova puntata ma non è ancora arrivata la parola fine.</p>
      <h3>Il giudice: De Domenico ineleggibile</h3>
      <p>Se il Tribunale di Palermo ha oggi dato ragione al ricorrente, Giuseppe Laccoto (all’epoca primo dei non eletti nel Pd), dichiarando ineleggibile De Domenico, il deputato regionale non intende lasciare lo scranno e prepara il ricorso in appello.</p>
      <h3>Round a Laccoto</h3>
      <p>Insomma <b>il round è andato</b> all’attuale sindaco di Brolo, Giuseppe Laccoto, che si dichiara soddisfatto e non vede l’ora di ritornare all’Ars (<b>per la quinta volta</b>).</p>
      <p>Ma <b>Franco De Domenic</b>o, che aveva sollevato l’incostituzionalità della norma <b><a href="https://www.tempostretto.it/news/sentenza-de-domenico-resta-deputato-ultima-parola-corte-costituzionale.html">appellandosi alla Consulta</a></b> che avevano rimandato gli atti al Tribunali, si dice pronto a continuare il giudizio, ri<b>correndo in Appello</b>. Insomma la guerra continua.</p>
      <h3>La sentenza</h3>
      <p>Oggi quindi la sentenza del <b>Tribunale di Palermo</b>, presidente Caterina Grimaldi di Terresena, dopo la remissione della Corte Costituzionale lo scorso giugno, ha dichiarato <b>l’ineleggibilità del deputato Pd Francesco De Domenico c</b>he, al momento della candidatura, non si era dimesso dall’incarico <b>direttore generale dell’Università</b> di Messina entro i termini previsti dalla legge. Nella sentenza viene condannato De Domenico è stato condannato alle spese processuali.</p>
      <h3>Laccoto pronto a insediarsi</h3>
      <p><i>“Nonostante l’iter piuttosto lungo e tortuoso di questo procedimento, ho sempre avuto massima <b>fiducia nella giustizia</b></i> – <b>commenta Laccoto</b>, nel frattempo rieletto sindaco di Brolo- <i>Sono pronto a spendermi da parlamentare regionale al servizio del comprensorio dei Nebrodi e dell’intera Provincia di Messina: sono tanti i temi che attendono di essere affrontati, dalla sanità alle infrastrutture ai problemi di dissesto idrogeologico”</i>.</p>
      <h3>De Domenico ricorre in Appello</h3>
      <p>La pensa in modo totalmente opposto il deputato regionale <b>De Domenico</b> che si prepara a fare ricorso: “ <i>Prendo atto della sentenza di primo grado e non la commento perché le decisioni delle istituzioni giudiziarie vanno rispettate. Ma al fine di evitare fraintendimenti e sulla sua immediata efficacia voglio fare alcune precisazioni. Nel rispetto dei valori istituzionali, nella convinzione della legittimità del mio percorso e della correttezza delle mie ragioni, </i><b><i>proporrò appello</i></b><i>. Evidenzio, a tal proposito, come la normativa in materia (D.Lgs n. 150 dell’1 settembre 2011) preveda testualmente all’art. 22 comma 8 che: “L’efficacia esecutiva dell’ordinanza pronunciata dal tribunale è sospesa in pendenza di appello”. Ritengo, pertanto, che la vicenda non sia <b>assolutamente conclusa</b> e finché ciò non avverrà, continuerò a garantire il mio impegno al servizio dei cittadini della mia provincia sui banchi dell’ARS”.</i></p>
      <p>Probabile quindi che passerà altro tempo prima di arrivare alla conclusione della vicenda, quantomeno i tempi necessari al giudizio di secondo grado, la cui sentenza sarà comunque esecutiva.</p>
      <h4>Articoli correlati</h4>
    </article>
  </body>
</html>