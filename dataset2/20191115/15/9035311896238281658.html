<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/5-baslikta-fransa-daki-universite-ogrencilerin-maddi-sikintilar"/>
    <meta property="og:site_name" content="euronews"/>
    <meta property="article:published_time" content="2019-11-15T15:39:08+00:00"/>
    <meta property="og:title" content="5 başlıkta Fransa'daki üniversite öğrencilerinin maddi sıkıntıları"/>
    <meta property="og:description" content="Fransa'da maddi sıkıntılar nedeniyle kendine yakan öğrencinin trajik hikayesi, üniversite öğrencilerinin son yıllarda yaşadığı zorlukları gündeme getirdi. Fransa'daki üniversite öğrencilerinin maddi durumu ne kadar kötü ? Nelerden mahrum kalıyorlar? Buna karşı nasıl mücadele ediyorlar?"/>
  </head>
  <body>
    <article>
      <h1>5 başlıkta Fransa'daki üniversite öğrencilerinin maddi sıkıntıları</h1>
      <address><time datetime="2019-11-15T15:39:08+00:00">15 Nov 2019, 15:39</time> by <a rel="author">Hüseyin Koyuncu</a></address>
      <p>Fransa'da maddi sıkıntılar nedeniyle kendini yakan öğrencinin hikayesi, üniversite öğrencilerinin son yıllarda yaşadığı zorlukları gündeme getirdi.</p>
      <p>Anas. K kendini yakmadan önce sosyal medya hesabından paylaştığı mesajda, "Cumhurbaşkanı Macron ile eski liderlerimizi ve Avrupa Birliği'ni geleceğimiz hakkında belirsizlik yaratarak beni öldürmekle suçluyorum. Son istediğim bunun sona ermesi için arkadaşlarımızın mücadeleye devam etmesidir" ifadesini kullanmıştı.</p>
      <p>Vücudunun yüzde 90'ı yanan öğrenci hastaneye kaldırıldı, hayati tehlikesi ise halen devam ediyor.</p>
      <p>Bunun üzerine yaklaşık bir haftadır, Fransa'nın birçok kentinde öğrencilerin maddi sıkıntılarını gündeme taşıyan protesto eylemleri düzenleniyor.</p>
      <p>
        <b>Fransa'daki üniversite öğrencileri maddi durumu ne kadar kötü ? Nelerden mahrum kalıyorlar? Buna karşı nasıl mücadele ediyorlar?</b>
      </p>
      <h3>Fransa'da öğrencilerin yüzde 21'i yoksulluk sınırının altında yaşıyor</h3>
      <p>Fransa Ulusal İstatistik Enstitüsü'nün (Insee) rakamlarına göre Fransa'daki öğrencilerin yaklaşık yüzde 21'i yoksulluk sınırı altında yaşıyor. Fransa genelinde bu rakam yaklaşık yüzde 14.</p>
      <p>Fransa'da kabul edilen yoksulluk sınırına göre aylık 867 eurodan az geliri olan bir kişi fakir olarak niteleniyor.</p>
      <p>2002 yılına kadar öğrenciler arasındaki yoksulluk oranının ciddi ölçüde düştüğü görülürken, 2002'den bu yana bu oranın giderek arttığı gözlemleniyor.</p>
      <p>Aynı zamanda, eski Fransız Frangı'ndan Euro'ya geçildiği tarihten bu yana yoksulluk oranının yükseliş eğilimine geçmesi de dikkat çekiyor. Ayrıca 2010 yılının başında Euro bölgesinde etkisini göstermeye başlayan Avrupa borç krizi de Fransa'daki yoksul öğrenci sayısını artırdığı ortaya çıkıyor.</p>
      <h3>Öğrencilerin en az yüzde 8'i yıl içinde intiharı düşündü</h3>
      <p>Maddi sıkıntılar karşısında çaresiz kalan bazı öğrenciler ümitsizliğe kapılıp en kötü olanı düşünebiliyor.</p>
      <p>Öğrenci Yaşamı Gözlemevi'nin (OVE) 2016'da yaptığı bir ankette, öğrencilerin yüzde 37'si "üzgün, depresyonda veya umutsuz" olduğunu ifade etti.</p>
      <p>Ankete katılan öğrencilerin en az yüzde 8 ise, sene içerisinde en az bir kez intiharı düşündüğünü söyledi. Bu oran ülke genelindeki 15-30 yaş grubunun ortalamasından 3 kat daha fazla.</p>
      <p>Araştırmayı yürüten OVE maddi sıkıntıların öğrencilerin mutsuzluklarında başlıca nedenlerden biri olduğuna dikkat çekiyor.</p>
      <ul>
        <li>
          <a href="https://tr.euronews.com/2019/11/13/maddi-sikinti-nedeniyle-kendini-yakan-ogrenciye-40-universitede-destek-eylemi-fransa">Maddi sıkıntı nedeniyle kendini yakan öğrenciye 40 üniversitede destek eylemi</a>
        </li>
        <li>
          <a href="https://tr.euronews.com/2019/09/09/dunya-saglik-orgutu-her-40-saniyede-bir-kisi-intihar-ediyor">Dünya Sağlık Örgütü: Her 40 saniyede bir kişi intihar ediyor</a>
        </li>
      </ul>
      <h3>Her iki öğrenciden biri çalışmak zorunda</h3>
      <p>Fransa'da her iki üniversiteliden biri, günlük masraflarını karşılamak için öğrencilik hayatının yanı sıra çalışmak zorunda kalıyor. Gözlemevi'nin araştırmasına göre, öğrencilerin yüzde 46'sı, boş oldukları günlerde ve tatillerde düzenli olarak çalışıyor. Yaptıkları işlerin genel olarak eğitimleri ile alakası olmadığını belirtiliyor.</p>
      <p>Çalışan öğrencilerin yaklaşık yüzde 20'si de "bunun eğitim hayatlarına kötü etkisi olduğunu" vurguluyor.</p>
      <h3>Bisikletli kuryelerin yüzde 57'si öğrenci</h3>
      <p>Nisan 2019'da Institut Montaigne tarafından yayınlanan bir raporda, Uber ve Deliveroo gibi dijital platform üzerinden yapılan bisikletli kuryelerin yüzde 57'sinin üniversiteli olduğu tespit edildi.</p>
      <figure>
        <img src="https://static.euronews.com/articles/stories/04/30/19/28/606x384_cmsv2_8b98af49-3b71-5c2f-bc81-12479ee08569-4301928.jpg"/>
        <figcaption>Reuters</figcaption>
      </figure>
      <p>Bu meslek diğer işlere göre daha esnek olduğu için öğrencilerin ilgisini çekiyor. Fakat söz konusu firmalar taşeron olarak hizmet aldıkları kişiler için sosyal güvenlik ve sağlık gibi güvenceler sağlamıyor. Fransa'da, kuryecilik sosyal güvence bakımından en zayıf meslek gruplardan biri olarak görülüyor.</p>
      <h3>Öğrencilerin 3'te biri doktora gitmiyor</h3>
      <p>Fransa'da her öğrencinin sağlık sigortası bulunuyor yalnız ücretli olan ek sağlık sigortası bulunmayan öğrenciler tedavi olmaktan kaçınıyor. Öğrencilerin üçte biri zaman bulamadıkları ve maddi sebeplerden dolayı hasta olduklarında doktora gitmemeyi tercih ediyor.</p>
    </article>
  </body>
</html>