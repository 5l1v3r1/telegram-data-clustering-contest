<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/jignesh-mevani-about-fathima-latheef928.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T15:40:00+00:00"/>
    <meta property="og:title" content="'വിദ്യാഭ്യാസത്തിനുള്ള അവകാശം മനുവാദികള്‍ അംഗീകരിക്കണം, അതവരുടെ പൈതൃക സ്വത്തല്ല'; ഫാത്തിമയുടെ മരണത്തില്‍ ജിഗ്നേഷ് മേവാനി"/>
    <meta property="og:description" content="Fathima Latheef Death Jignesh Mevani India ന്യൂദല്‍ഹി: മദ്രാസ് ഐ.ഐ.ടിയില്‍ മലയാളി വിദ്യാര്‍ഥിനി ഫാത്തിമ ലത്തീഫ് ആത്മഹത്യ ചെയ്ത സംഭവത്തില്‍ പ്രതികരണവുമായി ഗുജറാത്ത് എം.എല്"/>
  </head>
  <body>
    <article>
      <h1>'വിദ്യാഭ്യാസത്തിനുള്ള അവകാശം മനുവാദികള്‍ അംഗീകരിക്കണം, അതവരുടെ പൈതൃക സ്വത്തല്ല'; ഫാത്തിമയുടെ മരണത്തില്‍ ജിഗ്നേഷ് മേവാനി</h1>
      <address><time datetime="2019-11-15T15:40:00+00:00">15 Nov 2019, 15:40</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മദ്രാസ് ഐ.ഐ.ടിയില്‍ മലയാളി വിദ്യാര്‍ഥിനി ഫാത്തിമ ലത്തീഫ് ആത്മഹത്യ ചെയ്ത സംഭവത്തില്‍ പ്രതികരണവുമായി ഗുജറാത്ത് എം.എല്‍.എയും ദളിത് ആക്ടിവിസ്റ്റുമായ ജിഗ്നേഷ് മേവാനി. വിദ്യാഭ്യാസത്തിനുള്ള അവകാശം നമ്മുടെ കാമ്പസുകളിലെ മനുവാദികള്‍ അംഗീകരിച്ചേ മതിയാകൂവെന്ന് അദ്ദേഹം പറഞ്ഞു.</p>
      <p>ട്വിറ്ററിലായിരുന്നു #JusticeForFathimaLatheef എന്ന ഹാഷ്ടാഗിനൊപ്പം മേവാനി ഇക്കാര്യം പറഞ്ഞത്. സര്‍വകലാശാലകള്‍ കടന്നുപോയിക്കൊണ്ടിരിക്കുന്ന അധഃപതനത്തിനും വിദ്വേഷത്തിനും എതിരെ പ്രതിഷേധമുണ്ടാകണമെന്നും അദ്ദേഹം പറഞ്ഞു.</p>
      <p>‘വിദ്യാഭ്യാസത്തിനുള്ള അവകാശം നമ്മുടെ കാമ്പസിലെ മനുവാദികള്‍ അംഗീകരിച്ചേ മതിയാകൂ. അതവരുടെ പൈതൃക സ്വത്തല്ലെന്നു മനസ്സിലാക്കണം. ഐ.ഐ.ടി മദ്രാസിലെ ഫാത്തിമ ലത്തീഫ് എന്ന വിദ്യാര്‍ഥിനിയുടെ ആത്മഹത്യക്കെതിരെ ശക്തമായ പ്രതിഷേധമുണ്ടാകണം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>നമ്മുടെ സര്‍വകലാശാലകള്‍ കടന്നുപോയിക്കൊണ്ടിരിക്കുന്ന അധഃപതനത്തിനും വിദ്വേഷത്തിനും എതിരെയാവണം അത്.’- അദ്ദേഹം പറഞ്ഞു.</p>
      <related>
        <a href="https://www.doolnews.com/minister-kt-jaleel-slams-iit-teachers-on-fathima-latheef-death-343.html?utm_source=doolnews&amp;utm_medium=related"/>
      </related>
      <p>ഫാത്തിമ ലത്തീഫിന്റെ മരണത്തില്‍ സുതാര്യമായ അന്വേഷണം ആവശ്യപ്പെട്ട് ഡി.എം.കെ അധ്യക്ഷന്‍ എം.കെ സ്റ്റാലിന്‍ നേരത്തെ രംഗത്തെത്തിയിരുന്നു. ന്യായവും സുതാര്യവും സ്വതന്ത്രവുമായ അന്വേഷണം വേണമെന്നും സ്റ്റാലിന്‍ ആവശ്യപ്പെട്ടിരുന്നു.</p>
      <p>ഐ.ഐ.ടിയിലെ എം.എ ഒന്നാം വര്‍ഷ ഹ്യുമാനിറ്റീസ് വിദ്യാര്‍ഥിയായ കൊല്ലം സ്വദേശി ഫാത്തിമ ലത്തീഫിനെ ഹോസ്റ്റല്‍ മുറിയിലായിരുന്നു തൂങ്ങിമരിച്ച നിലയില്‍ കണ്ടെത്തിയത്.</p>
      <p>ഐ.ഐ.ടി പ്രവേശന പരീക്ഷയില്‍ അഖിലേന്ത്യാ തലത്തില്‍ ഒന്നാം റാങ്ക് നേടിയ ഫാത്തിമ ഇന്റേണല്‍ പരീക്ഷയില്‍ മാര്‍ക്ക് കുറഞ്ഞതുമൂലം ആത്മഹത്യ ചെയ്യുകയായിരുന്നു എന്നാണ് ഐ.ഐ.ടി അധികൃതര്‍ പറഞ്ഞത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>എന്നാല്‍, തന്റെ മകള്‍ ഐ.ഐ.ടിയില്‍ ജാതീയവും മതപരവുമായ വിവേചനം അനുഭവിച്ചിരുന്നുവെന്ന് ഫാത്തിമയുടെ പിതാവ് നേരത്തെ പറഞ്ഞിരുന്നു ‘ഫാത്തിമ എന്ന പേര് തന്നെ ഒരു പ്രശ്നമാണ് വാപ്പിച്ചാ എന്ന് അവള്‍ പറഞ്ഞിരുന്നു.</p>
      <related>
        <a href="https://www.doolnews.com/iit-suicide-fathima-latheef-family-filed-complaint-tp-tamilnadu-dgp.html?utm_source=doolnews&amp;utm_medium=related"/>
      </related>
      <p>ഫാത്തിമ ലത്തീഫ് എന്ന പേരുകാരി സ്ഥിരമായി ഒന്നാം സ്ഥാനത്ത് എത്തുന്നത് അവിടത്തെ ചില അധ്യാപകര്‍ക്ക് പ്രശ്നമായിരുന്നു.”-എന്നും അബ്ദുല്‍ ലത്തീഫ് പറഞ്ഞിരുന്നു.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>