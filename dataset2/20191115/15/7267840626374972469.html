<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavnoe.ua/news/n357009037-kak-gvardejcy-protivostojat-terroristam-v-oos-(video)"/>
    <meta property="og:site_name" content="Главное™"/>
    <meta property="article:published_time" content="2019-11-15T15:21:00+00:00"/>
    <meta property="og:title" content="Как гвардейцы противостоят террористам в ООС (видео)"/>
    <meta property="og:description" content="Нацгвардійці Бригади швидкого реагування продовжують виконувати бойову задачу в першій лінії, що на одному з найгарячіших відтинків зони проведення ООС. Хлопці тривалий час готувалися до цієї ротації - вони дуже спокійно поводять себе під вогнем, чітко..."/>
  </head>
  <body>
    <article>
      <h1>Как гвардейцы противостоят террористам в ООС (видео)</h1>
      <address>
        <time datetime="2019-11-15T15:21:00+00:00">15 Nov 2019, 15:21</time>
      </address>
      <p>Нацгвардійці Бригади швидкого реагування продовжують виконувати бойову задачу в першій лінії, що на одному з найгарячіших відтинків зони проведення ООС.</p>
      <p>Хлопці тривалий час готувалися до цієї ротації - вони дуже спокійно поводять себе під вогнем, чітко відпрацьовують по своїх цілях і саме в цих молодих вояках проглядається наступна генерація професійних військових. Технологічних, сучасних, здатних швидко пристосуватися до будь-яких умов та виконувати поставлені завдання.</p>
      <p>Перше, що бачимо, коли заїжджаємо до хлопців на позиції - це рівень готовності бійців. Тут багато 20-річних хлопців, для яких це тільки перша ротація на фронт, але вони швидко адаптувалися: кожен встиг побувати під обстрілом. Проте усі посміхаються, жартують, копають окопи та облаштовують позиції. Чистять зброю, варять чай, читають новини і створюють собі комфортні умови для війни. Тут без жодного пафосу відчувається справжній дух бойового братерства.</p>
      <p>Позивний Фермер - за освітою правознавець, пройшов відбір до бригади ще будучи студентом академії МВС. Сьогодні він разом зі своїми піхотинцями на передовій, де його підрозділ виконує бойові завдання. На думку Фермера, хлопці працюють дуже злагоджено і професійно, і цьому вони в першу чергу завдячують знанням, набутим на полігоні.</p>
      <related>
        <h4>Читайте также:</h4>
        <a href="https://glavnoe.ua/news/n357009060-nacgvardija-poluchit-v-2020-godu-moschnuju-podderzhku-mezhdunarodnyh-partnerov"/>
      </related>
      <p>«Тут усіх вражає те, що хлопці так стоять і професійно працюють, – каже Фермер. - Спочатку, звісно, було дуже багато питань, усі звикали до обстрілів, але зараз ми вийшли на більш професійний рівень. Я, в принципі, своїми хлопцями пишаюся».</p>
      <p>Перший серйозний бій свого підрозділу Фермер згадує з посмішкою, хоча того дня було геть не весело. Він зізнається, що тоді вперше захотілося курити, адже бій, що розпочався ще вдень, точився уже на всіх позиціях.</p>
      <p>«Працювали усі ділянки нашої відповідальності, мені по черзі доповідали усі мої позиції, й коли усе це наростає, як сніжний ком, потрібно відкинути зайві нерви і зуміти правильно все зробити. Хоча якогось страху чи невпевненості не було - ні першого дня, коли ми заходили на позиції, ні під час першого бою. Який, до речі, тривав близько трьох годин. Потім усе закінчилося, у нас - усі живі-здорові».</p>
      <related>
        <h4>Читайте также:</h4>
        <a href="https://glavnoe.ua/news/n357009039-gvardejcy-vyjavili-s-oos-shron-s-bopripasami-(foto)"/>
      </related>
      <p>Гвардійці протистоять гібридним формуванням, серед яких чимало російських найманців. Ті незаконно потрапляють на тимчасово непідконтрольні території, але додому повертаються далеко не всі.</p>
      <p>На відтинку нацгвардійців діють кадрові російські спецпризначенці – розвідники, інженери та фахівці з радіоелектронної боротьби. Дія російських комплексів РЕБ фіксується майже щодня, ними ж час від часу "вимикають" українські безпілотні пристрої.</p>
      <p>Гвардійці знають і те, що на всій ділянці активно працюють і російські снайпери: їхня "робоча" дистанція - 400-800 метрів. Російські військові користуються крупнокаліберними гвинтівками з професійною оптикою й сучасними тепловізійними прицілами.</p>
      <p>Незважаючи на постійну небезпеку, гвардійці продовжують окопуватися і тримають активну оборону.</p>
      <figure>
        <iframe src="https://www.youtube.com/embed/kDkFnPZYclM" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/GB_fx9gQS4M" width="640" height="360" data-service="Youtube" scrolling="no"/>
      </figure>
      <related>
        <h4>Читайте также:</h4>
        <a href="https://glavnoe.ua/news/n357008933-inogda-dumaju-chto-ja-ne-zasluzhil-takogo-naparnika-kinologi-gvardejcy-o-svoih-pitomcah"/>
      </related>
    </article>
  </body>
</html>