<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/15/colonnine-ricarica-mezzi-elettrici-lunione-montana-si-aggiudica-il-bando/1325391/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-15T15:25:29+00:00"/>
    <meta property="og:title" content="Colonnine ricarica mezzi elettrici, l’Unione montana si aggiudica il bando"/>
    <meta property="og:description" content="FONDI - Ad annunciarlo Matteo Cicconi, presidente dell'ente Potenza, Esino e Musone: verrà riconosciuto un contributo di 200mila euro dal Servizio trasporto pubblico locale, logistica e viabilità della Regione"/>
  </head>
  <body>
    <article>
      <h1>Colonnine ricarica mezzi elettrici, l’Unione montana si aggiudica il bando</h1>
      <h2>FONDI - Ad annunciarlo Matteo Cicconi, presidente dell'ente Potenza, Esino e Musone: verrà riconosciuto un contributo di 200mila euro dal Servizio trasporto pubblico locale, logistica e viabilità della Regione</h2>
      <address><time datetime="2019-11-15T15:25:29+00:00">15 Nov 2019, 15:25</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F15%2Fcolonnine-ricarica-mezzi-elettrici-lunione-montana-si-aggiudica-il-bando%2F1325391%2F">Condividi24</a><a href="https://twitter.com/intent/tweet?text=Colonnine+ricarica+mezzi+elettrici%2C++l%27Unione+montana++si+aggiudica+il+bando&amp;url=https%3A%2F%2Fwww.cronachemaceratesi.it%2F2019%2F11%2F15%2Fcolonnine-ricarica-mezzi-elettrici-lunione-montana-si-aggiudica-il-bando%2F1325391%2F">Tweet</a>Email24 Condivisioni</p>
      <p> </p>
      <p><b>L’Unione Montana Potenza, Esino e Musone di San Severino ha ottenuto 200mila euro dal Servizio trasporto pubblico locale, logistica e viabilità della Regione nell’ambito del Programma operativo regionale Fesr 2014/2020 asse 4 azione 14.3.2, relativo allo sviluppo delle infrastrutture necessarie all’utilizzo di mezzi a basso impatto ambientale, per l’acquisto e l’installazione di colonnine di ricarica per mezzi elettrici pubblici e privati. «</b>La Giunta comunitaria – sottolinea il presidente dell’Unione, Matteo Cicconi – lo scorso maggio aveva approvato un atto di indirizzo per la partecipazione al bando Por Fesr, in qualità di ente capofila, per i Comuni di Castelraimondo, Esanatoglia, Matelica, San Severino e Treia affidando la redazione di uno studio di fattibilità allo studio CalafioreIng. Nella graduatoria finale degli interventi ammessi a finanziamento risultiamo quarti per cui potremo investire nell’iniziativa 285mila euro. Ci verrà riconosciuto per questo un aiuto massimo di 200mila euro». L’installazione delle nuove colonnine di ricarica rientra nel Piano per lo sviluppo e la diffusione della mobilità elettrica nella Regione Marche denominato “eMobility ReMa”. L’azione mira a rafforzare la diffusione in ambito urbano di sistemi distributivi e ad offrire una copertura territoriale adeguata a sostenere la mobilità a basso impatto ambientale con conseguente contributo alla riduzione delle emissioni di anidride carbonica nei trasporti e al miglioramento della qualità dell’aria proprio in ambito urbano.</p>
    </article>
  </body>
</html>