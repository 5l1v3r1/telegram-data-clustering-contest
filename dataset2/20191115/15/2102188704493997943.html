<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653765/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T15:28:00+00:00"/>
    <meta property="og:title" content="Бахматюк винен державі майже 30 мільярдів — Нацбанк"/>
    <meta property="og:description" content="Колишній власник двох банків “Фінансова ініціатива” та “ВіЕйБі Банк” Олег Бахматюк винен державі 29,3 мільярди гривень."/>
  </head>
  <body>
    <article>
      <h1>Бахматюк винен державі майже 30 мільярдів — Нацбанк</h1>
      <address>
        <time datetime="2019-11-15T15:28:00+00:00">15 Nov 2019, 15:28</time>
      </address>
      <p>Колишній власник двох банків "Фінансова ініціатива" та "ВіЕйБі Банк" Олег Бахматюк винен державі 29,3 мільярди гривень.</p>
      <p>Про це <a href="https://www.facebook.com/NationalBankOfUkraine/photos/a.1505513382996162/2416859311861560/?type=3&amp;theater">повідомляє</a> пресслужба Нацбанку у Facebook.</p>
      <p>"Заборгованість Бахматюка перед державою більша, ніж передбачені кошти на ліки для українців у Держбюджеті-2020", - підкреслили в НБУ.</p>
      <p>Зазначається, що сума боргу складається з:</p>
      <p>11 млрд грн - Фонду гарантування вкладів фізичних осіб, який виплатив цю суму вкладникам двох банків – "Фінансова ініціатива" та "ВіЕйБі Банку", власником яких був Бахматюк;</p>
      <p>10,6 млрд грн - Національному банку за кредитами рефінансування, виданим згаданим банкам;</p>
      <p>7,7 млрд грн - трьом державним банкам.</p>
      <p>"Щоб гарантувати повернення коштів за кредитами рефінансування, свого часу НБУ не лише домігся від Бахматюка офіційного визнання себе власником "Фінансової ініціативи" та "ВіЕйБі Банку", але й вперше уклав з ним договір особистої поруки.</p>
      <p>Заборгованість Бахматюка перед НБУ забезпечена його особистими поруками про її погашення на загальну суму 8,6 млрд грн та майновими поруками його компаній", - йдеться у повідомленні.</p>
      <p>У НБУ заявили, що подали проти Бахматюка та його компаній більше 50 позовів в суди, щоб "ці поруки перетворилися у реальне повернення коштів".</p>
      <p>"Однак навіть 19 перемог у судах не дозволили поки забезпечити погашення боргів: реалізація майна Державною виконавчою службою йде напрочуд кволо", - зазначили у НБУ.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Вищий антикорупційний суд визначив для експершого заступника Нацбанку Олександра Писарука запобіжний захід у вигляді застави у <a href="https://www.epravda.com.ua/news/2019/11/15/653752/">5 мільйонів гривень</a>.</i>
      </p>
      <p>
        <i>11 листопада НАБУ </i>
        <a href="https://www.facebook.com/nabu.gov.ua/posts/2490620377850300?__xts__%5B0%5D=68.ARDudhBd5cLSgVZ1YY_9fteWKHuwrltWK07ODHNzTTf2s_PKibktmOPFmxIizTSaGSzbWV045_QpASxfKLdlRHvLGpdvdDE4TANruc9ElQRmfRDSp8_QmmTY04pSzAN1Xz9Y2b4Uu1orO_3lQCD2KmxW0IQ6dh-3golWH_5Cs-M88cXW6N01zk-9N3LqejvZmJDH4nvWNe6kSKLwy1DrmLSYf9yT7ZaOErAew5adK4JhzmiebztoDRZB-_sWBe69SntIGnY7j3egh6Jzwd4GapbZxTKUlUZzI5lB3uZaQAu-7bExNIrxNEga5bhC4w96CpU-9M6aO5vy62EPFOyChGTK&amp;__tn__=-R">
          <i>заявило</i>
        </a>
        <i> про затримання 7 осіб за підозрою у заволодінні 1,2 млрд грн стабілізаційного кредиту, наданого Національним банком у 2014 році ПАТ "ВіЕйБі Банк". </i>
      </p>
      <p>
        <i>Йдеться про колишніх та чинних посадовців Національного банку, "ВіЕйБі Банк" та приватних компаній, пов’язаних із кінцевими бенефіціарами "ВіЕйБі Банку".</i>
      </p>
      <p>
        <i>Як стало відомо, </i>
        <a href="https://www.epravda.com.ua/news/2019/11/11/653593/">
          <i>НАБУ затримало</i>
        </a>
        <i> екс-заступника голови Національного банку Олександра Писарука.</i>
      </p>
      <p>
        <i>Причина — можливі зловживання у справі щодо збанкрутілого банку Олега Бахматюка.  </i>
      </p>
      <p>
        <i>Олександр Писарук в 2014-2015 роках працював першим заступником глави Національного банку і відповідав за банківський нагляд. Тоді НБУ очолювала Валерія Гонтарєва.</i>
      </p>
      <p>
        <i>У жовтні 2014 року Нацбанк виділив ВіЕйБі Банку стабілізаційний кредит на суму 1,2 млрд грн. </i>
      </p>
      <p>
        <i>В листопаді 2014 року Нацбанк визнав банк неплатоспроможним і ввів тимчасову адміністрацію.</i>
      </p>
      <p>
        <i>Справу Бахматюка НАБУ почало розслідувати в жовтні 2016 року. Детективів зацікавив факт виділення Нацбанком стабілізаційного кредиту для фінансового оздоровлення банку.</i>
      </p>
      <p>
        <i>Слідчі бюро вийшли на фінішну пряму, але генпрокурор Юрій Луценко вирішив </i>
        <a href="https://www.epravda.com.ua/news/2019/04/3/646663/">
          <i>віддати справу в поліцію</i>
        </a>
        <i>. Сто томів кримінальної справи щодо зловживань у "ВіЕйБі банку" зберігалися поліцією у підвалі стороннього підприємства і </i>
        <a href="https://www.epravda.com.ua/news/2019/04/3/646674/">
          <i>були затоплені</i>
        </a>
        <i>.</i>
      </p>
      <p>
        <i>Сама Гонтарева каже, що </i>
        <a href="https://www.epravda.com.ua/news/2019/11/11/653593/">
          <i>затримання</i>
        </a>
        <i> Писарука  є </i>
        <a href="https://www.epravda.com.ua/news/2019/11/12/653596/">
          <i>посиленням терору</i>
        </a>
        <i> з боку влади.</i>
      </p>
      <p>
        <i>Вищий антикорупційний <a href="https://www.epravda.com.ua/news/2019/11/13/653657/">відправив під цілодобовий домашній арешт</a> колишнього виконувача обов’язків начальника управління НБУ по Києву та Київській області Миколу Каленського в справі про привласнення стабілізаційного кредиту для "VAB Банку".</i>
      </p>
      <p>
        <i>Суд обрав запобіжний захід у вигляді арешту із правом внесення 15 млн грн застави колишній директорці генерального департаменту банківського нагляду НБУ <a href="https://www.pravda.com.ua/news/2019/11/13/7231821/">Аллі Шульзі</a>.</i>
      </p>
      <p><b>Читайте також</b>: <b><i><a href="https://www.epravda.com.ua/publications/2019/11/12/653597/">Справа Бахматюка. Чому НАБУ затримало екс-заступника Гонтарєвої та банкірів бізнесмена</a></i></b></p>
      <p>
        <b>
          <i>
            <a href="https://www.epravda.com.ua/publications/2019/11/12/653631/">Олег Бахматюк: НБУ тримає мене "за одне місце", щоб зламати і розірвати цю ситуацію</a>
          </i>
        </b>
      </p>
      <p>Економічна правда</p>
    </article>
  </body>
</html>