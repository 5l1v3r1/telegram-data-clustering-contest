<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653766/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T15:45:00+00:00"/>
    <meta property="og:title" content="АРМА розірвала договір із маловідомою компанією про управління Херсонською нафтоперевалкою"/>
    <meta property="og:description" content="Національне агентство з розшуку та менеджменту активів розірвало договір з компанією “Вествайд Трейд” про управління майном Херсонського нафтоперевалочного комплексу."/>
  </head>
  <body>
    <article>
      <h1>АРМА розірвала договір із маловідомою компанією про управління Херсонською нафтоперевалкою</h1>
      <address>
        <time datetime="2019-11-15T15:45:00+00:00">15 Nov 2019, 15:45</time>
      </address>
      <p>Національне агентство з розшуку та менеджменту активів розірвало договір з компанією "Вествайд Трейд" про управління майном Херсонського нафтоперевалочного комплексу.</p>
      <p>Про це ЕП повідомив заступник голови Громадської ради при АРМА Віталій Власюк.</p>
      <p>"АРМА розірвала договір з Вествайд Трейд", - сказав він.</p>
      <p>За його словами, про це йому повідомили в АРМА у відповідь на запит.</p>
      <p>"05.11.19. достроково припинено Договір управління майном (активами) від 23.08.19 №1400 з ТОВ "Вествайд Трейд", - йдеться у відповіді на запит.</p>
      <p>Читайте також: <a href="https://www.epravda.com.ua/publications/2019/09/9/651402/"><b>Прилаштували. Як "перевалку Курченка" віддали компанії з "манікюрного салону"</b></a></p>
      <p>
        <b>Нагадаємо:</b>
      </p>
      <p>
        <i>Суд <a href="https://www.epravda.com.ua/news/2019/09/16/651679/">дозволив</a> передати майно Херсонського нафтоперевалочного комплексу, а саме обладнання, спецтранспорт і меблі, в управління Агентству розшуку і менеджменту активами.</i>
      </p>
      <p>
        <i>Агентство з розшуку та менеджменту активів передало Херсонський нафтоперевалочний комплекс, якій раніше належав Сергію Курченку, в управління невідомій компанії "Вествайт трейд", яка має ознаки <a href="https://www.epravda.com.ua/news/2019/09/9/651412/">фіктивності</a>.</i>
      </p>
      <p>
        <i>В Агентстві з розшуку та менеджменту активів, коментуючи передачу управління Херсонським нафтоперевалочним комплексом невідомій компанії, заявили, що <a href="https://www.epravda.com.ua/news/2019/08/28/651025/">провели повноцінний і законний конкурс.</a></i>
      </p>
      <p>
        <i>Національне антикорупційне бюро <a href="https://www.epravda.com.ua/news/2019/10/29/653107/">відкрило справу</a> стсовно посадових осіб Агентства з розшуку та менеджменту активів за фактом передачі Херсонського нафтоперевалочного комплексу в управління ТОВ "Вествайт Трейд".</i>
      </p>
      <p>
        <i>Восени 2014 року Приморський суд Одеси в рамках кримінального провадження у справі Сергія Курченко передав Херсонський нафтоперевалочний комплекс в якості речового доказу в оперативне управління державному "Підприємству із забезпечення нафтопродуктами".</i>
      </p>
      <p>
        <i>Аукціон з продажу Херсонської нафтоперевалки відбудеться 18 листопада на майданчику СЕТАМ. Це буде друга спроба виконавчої служби продати об'єкт. Стартова ціна - 161,3 млн грн.</i>
      </p>
      <p>
        <i>Комплекс виставляється на торги в рамках виконавчого провадження щодо стягнення заборгованості "Реал Банку" за кредитом рефінансування, наданому Нацбанком в листопаді 2013 року. Прострочений борг за цим кредитом становить 787,4 млн грн без урахування відсотків і штрафних санкцій.</i>
      </p>
      <p>
        <i>У компанії ТОВ "Неон Фінанс", 100% статутного капіталу якої належить "ТАС Ессет Менеджмент" Сергія Тігіпка, <a href="https://www.epravda.com.ua/news/2019/11/8/653489/">підтвердили інформацію</a> про подання заявки на участь у аукціоні з продажу Херсонського нафтоперевалочного комплексу.</i>
      </p>
      <p>Микола Топалов, ЕП</p>
    </article>
  </body>
</html>