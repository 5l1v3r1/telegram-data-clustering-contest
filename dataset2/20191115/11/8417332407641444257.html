<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Ferdig-i-Rosenborg-282751b.html"/>
    <meta property="og:site_name" content="adressa.no"/>
    <meta property="article:published_time" content="2019-11-15T11:55:38+00:00"/>
    <meta property="og:title" content="Ferdig i Rosenborg"/>
    <meta property="og:description" content="Skulle jobbe systematisk og langsiktig for Rosenborg. Nå er Hallvar Thoresen ute av klubben."/>
  </head>
  <body>
    <article>
      <h1>Ferdig i Rosenborg</h1>
      <address><time datetime="2019-11-15T11:55:38+00:00">15 Nov 2019, 11:55</time> by <a rel="author">Petter Rasmus,Vegard Bjelland,Christian Skare Stendal</a></address>
      <p>Skulle jobbe systematisk og langsiktig for Rosenborg. Nå er Hallvar Thoresen ute av klubben.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Fredag ettermiddag ble det klart at Hallvar Thoresen var ferdig som sjefsspeider for Rosenborg. Rosenborg slapp nyheten på <a href="https://www.rbk.no/nyheter/avslutter-samarbeidet-med-thoresen">egne hjemmesider.</a></p>
      <p>– Vi har hatt en dialog over tid, hvordan vi ser det for oss og hvordan Hallvar ser det for seg. Så har vi blitt enige om at vi skiller vei nå. Så kan det godt være det går an å kjøpe tjenester av Hallvar i fremtiden, men vi ønsker å stå litt fritt akkurat nå, sier Eirik Horneland til Adresseavisen.</p>
      <p>
        <i>
          <b>– Så det er dere som ønsker å stå litt friere?</b>
        </i>
      </p>
      <p>– Ja.</p>
      <p>Horneland forteller videre at de nå ønsker å se på scouting-modellen med egne øyne og se på hvordan de skal bygge troppen for fremtiden.</p>
      <p>– Vi har sett på en modell der vi er tydelige på hvilke markeder som er mest interessante for oss. Det handler litt om alderssammensetning, å bygge en tropp som er passe stor og dekker behovene vi har med antall kamper og treningstilgjengelighet, sier RBK-sjefen.</p>
      <figure>
        <img src="https://vertical.snd.no/images/3dcce288-5b04-464e-8bb4-535fc19057ba?fit=crop&amp;q=80&amp;w=680"/>
        <figcaption>Eirik Horneland har de siste to dagene mistet to støttespillere. Torsdag sa Stig Inge Bjørnebye opp, fredag ble det klart at også Hallvar Thoresen er ferdig i Rosenborg.  Foto: Morten Antonsen</figcaption>
      </figure>
      <h3>Har ikke bestemt seg for om de skal ansette ny speider</h3>
      <p>I klubbens egne nyhetssak retter Tove Moe Dyrhaug en takk til Thoresens bidrag for klubben.</p>
      <p>– Jeg vil takke Hallvar for innsatsen i Rosenborg. Han har gjort en strukturert og ordentlig jobb. Vi har den senere tid diskutert scouting-modellen, og Hallvar sin rolle slik den har vært opphører. Han har gjort en god jobb siden han ble engasjert i 2016 og vi har nytt godt av hans store nettverk i europeisk fotball, sier Tove Moe Dyrhaug.</p>
      <p>Hallvar Thoresen var ansatt som sjefsspeider i Rosenborg, en jobb han fikk i desember 2015. Eirik Horneland forteller at Rosenborg ikke har bestemt seg for om de vil ansette en erstatter i hans rolle.</p>
      <p>– Det får vi også komme tilbake til. Nå nullstiller vi det litt, så ser vi på hvordan vi skal bygge det opp.</p>
      <p>
        <i>
          <b>– Hvordan skal dere følge med uten speider?</b>
        </i>
      </p>
      <p>– Jeg tror vi har ganske god kontroll på de markedene vi ønsker å ha kontroll på. Så får vi se litt på hvordan vi skal bygge sammen den virksomheten.</p>
      <h3>– Opptatt av å jobbe systematisk og langsiktig</h3>
      <p>Thoresen tok over jobben som RBKs sjefsspeider i desember 2015. Da hadde klubben vært uten en ansvarlig for scoutingarbeidet etter at Stig Thorbjørnsen forlot Rosenborg i juli det samme året.</p>
      <p>— Jeg er opptatt av å jobbe systematisk og langsiktig, og være i forkant av behov Rosenborg måtte ha. Jeg brenner virkelig for denne jobben, sa Thoresen til rbk.no da det ble klart at han tok over speiderjobben i klubben.</p>
      <figure>
        <img src="https://vertical.snd.no/images/a0686c53-44f4-4467-9d00-4788f909626b?fit=crop&amp;q=80&amp;w=680"/>
        <figcaption>Her sitter Hallvar Thoresen bak til venstre, foran sitter styreleder Ivar Koteng og daværende sportslig leder Stig Inge Bjørnebye. Fremst står daværende hovedtrener Kåre Ingebrigtsen.  Foto: Richard Sagen</figcaption>
      </figure>
      <p>Den tidligere PSV-kapteinen og landslagsspilleren ble klar for Rosenborg 18. desember 2015. Da uttalte han til Adresseavisen at speidingen ikke kom til å være et enkeltmannsforetak, men et tett samarbeid med klubben, og da spesielt sportslig leder Stig Inge Bjørnebye og daværende trenerduo Kåre Ingebrigtsen og Erik Hoftun.</p>
      <p>– Vi ønsker å se på scouting-modellen med egne øyne og se på hvordan vi skal bygge logistikken inn i fremtiden, sier Eirik Horneland til Adresseavisen.</p>
      <p>Som spiller var Thoresen innom Larvik Turn, Frigg og de nederlandske klubbene Twente og PSV Eindhoven. Han fikk også 50 kamper, flere av de som kaptein, med det norske flagget på brystet.</p>
      <p>Han har tidligere vært trener for Brann, Strømsgodset, Odd, Lillestrøm, Skeid og Norges U21-landslag.</p>
    </article>
  </body>
</html>