<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/15/tulterheltseg-miatt-lezartak-ket-bihacsi-menekulttabort"/>
    <meta property="og:site_name" content="euronews"/>
    <meta property="article:published_time" content="2019-11-15T11:35:40+00:00"/>
    <meta property="og:title" content="Túlterheltség miatt lezártak két bihácsi menekülttábort"/>
    <meta property="og:description" content="Túlterheltség miatt két bihácsi menekülttábort lezártak a helyi hatóságok, hogy ezzel kényszerítsék rá a boszniai kormányt a migránsok arányosabb elhelyezésére. A Bosznia-Hercegovina északnyugati részén, a horvát uniós határ közelében fekvő Bihácson kezelhetetlenné vált a helyzet."/>
  </head>
  <body>
    <article>
      <h1>Túlterheltség miatt lezártak két bihácsi menekülttábort</h1>
      <address><time datetime="2019-11-15T11:35:40+00:00">15 Nov 2019, 11:35</time> by <a rel="author">Tamas Maraczi</a></address>
      <figure>
        <img src="https://static.euronews.com/articles/stories/04/30/16/42/773x435_cmsv2_33ac55ad-cdbc-5654-adb3-7c35194590a8-4301642.jpg"/>
      </figure>
      <p>Túlterheltség miatt két bihácsi menekülttábort lezártak a helyi hatóságok, hogy ezzel kényszerítsék rá a boszniai kormányt a migránsok arányosabb elhelyezésére. A Bosznia-Hercegovina északnyugati részén, a horvát uniós határ közelében fekvő Bihácson kezelhetetlenné vált a helyzet.</p>
      <p>"Bira és Miral táborokban mintegy kétezer menekültet helyeztünk el, többségükben férfiak, de vannak családok és kiskorú gyermekek is. Ha ezt a tömeget 24 órában benti tartózkodásra ítéljük, az óriási veszéllyel jár" - fejezte ki aggodalmát Peter Van Der Vauweravert, a Nemzetközi Migrációs Szervezet boszniai igazgatója.</p>
      <p>De nemcsak a kényszerű kijárási tilalommal van baj, hanem azzal is, hogy az újonnan érkező migránsoknak nincs hol megszállniuk.</p>
      <p>"Ha bezárják a táborokat, az emberek akkor is jönni fognak. És az utcán vagy üres házakban fognak aludni. Sokak közülük betegek, a helyzet katasztrofális" - mondja ez a pakisztáni menekült.</p>
      <p>A helyi lakosok attól félnek, hogy a migránsok pénz, élelem és orvosi ellátás híján fosztogatni kezdenek majd.</p>
      <p>"Ha bezárva tartjuk a kétezer embert, nem kizárt, hogy ki fognak törni, és ha ez megtörténik, arra nincs B tervünk" - teszi hozzá a migrációs igazgató.</p>
      <p>Ráadásul hamarosan havazás várható Bosznia ezen részén, a Frontex jelzései szerint pedig ezen a migránsfolyosón ismét tömegek érkeznek Európa felé - a helyzet így fokozottan súlyosbodik. A helyi hatóságok és a nemzetközi segélyezők most a boszniai kormánytól várják a sürgős megoldást.</p>
    </article>
  </body>
</html>