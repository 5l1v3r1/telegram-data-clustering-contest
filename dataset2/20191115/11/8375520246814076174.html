<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sluga-narodu-vereshchuk-virishila-sklasti-povnovazhennya-predstavnika-kabminu-u-radi-640160.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T11:44:00+00:00"/>
    <meta property="og:title" content="«Слуга народу» Верещук вирішила скласти повноваження представника Кабміну у Раді"/>
    <meta property="og:description" content="Ірина Верещук зазначила, що в неї була розмова з прем'єром Олексієм Гончаруком та вони не знайшли взаєморозуміння, загальних «точок дотику» про методи комунікації між парламентом та урядом"/>
  </head>
  <body>
    <article>
      <h1>«Слуга народу» Верещук вирішила скласти повноваження представника Кабміну у Раді</h1>
      <address>
        <time datetime="2019-11-15T11:44:00+00:00">15 Nov 2019, 11:44</time>
      </address>
      <h4>Ірина Верещук зазначила, що в неї була розмова з прем'єром Олексієм Гончаруком та вони не знайшли взаєморозуміння, загальних «точок дотику» про методи комунікації між парламентом та урядом</h4>
      <p>Депутатка Верховної Ради Ірина Верещук («Слуга народу») вирішила скласти повноваження представника Кабінету Міністрів в парламенті. Про це вона написала у <a href="https://www.facebook.com/vereschuk.iryna/posts/1208589355994252">Facebook</a>.</p>
      <p>«Із сьогоднішнього дня складаю повноваження представника Кабміну в Верховній Раді. Дякую усім, хто допомогав мені в цій роботі. Сфокусуюсь на роботі в Комітеті з національної безпеки, оборони та розвідки», - написала вона.</p>
      <p>Верещук наголосила, що складає повноваження за власною ініціативою.</p>
      <figure>
        <img src="https://glavcom.ua/img/forall/users/106/10697/screenshot_1_22.jpg"/>
      </figure>
      <p>Журналістам в кулуарах Ради депутатка підтвердила, що вже написала заяву і вважає, що в стінах парламенту буде більш потрібною.</p>
      <p>Верещук зазначила, що в неї була розмова з прем'єрміністром Олексієм Гончаруком та вони не знайшли взаєморозуміння, загальних «точок дотику» про методи комунікації між парламентом та урядом, оскільки в прем'єра своє бачення з цього приводу.</p>
      <p>«Ті форми комунікації між парламентом і Кабінетом міністрів, які я пропонувала, не знайшли підтримки у прем'єрміністра. Він вважає, що це потрібно робити по-іншому», - підкреслила вона.</p>
      <p>Верещук наголосила, що існує багато недопрацювань у комунікації, коли до зали парламенту надходять законопроєкти, які потім відкладаються або не знаходять підтримку, або голосуються врозріз із думкою прем'єра і Кабміну.</p>
      <p>При цьому, зі слів депутатки, представником Кабміну в парламенті замість неї може стати депутатка від «Слуги народу» Олена Шуляк.</p>
      <p>Як повідомлялося, на початку вересня Кабінет міністрів України своїм рішенням <a href="https://glavcom.ua/news/kabmin-priznachiv-svojim-predstavnikom-v-radi-deputatku-vereshchuk-622725.html">призначив Ірину Верещук представницею уряду у Верховній Раді України</a>. </p>
      <blockquote>
        <b>Читайте також: <a href="https://glavcom.ua/interviews/nardep-irina-vereshchuk-ne-dumayu-shcho-prizvishche-cemaha-maje-viznachalne-znachennya-u-dosyagnenni-miru-na-donbasi-622599.html">Нардеп Ірина Верещук: Не думаю, що прізвище Цемаха має визначальне значення у досягненні миру на Донбасі</a></b>
      </blockquote>
      <related>
        <a href="https://glavcom.ua/news/deputatka-vid-slugi-narodu-irina-vereshchuk-poyasnila-svoji-vzajemini-z-lyudinoyu-medvedchuka-636952.html"/>
        <a href="https://glavcom.ua/country/politics/deputatka-vid-sluga-narodu-vereshchuk-poyasnila-yak-otrimala-medal-vid-yanukovicha-636882.html"/>
        <a href="https://glavcom.ua/news/jevropeyski-partneri-vidilili-ukrajini-800-mln-jevro-na-sudovu-reformu-vereshchuk-632907.html"/>
      </related>
    </article>
  </body>
</html>