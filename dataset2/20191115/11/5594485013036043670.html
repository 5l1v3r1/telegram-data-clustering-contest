<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/germanski-uchen-edna-ot-tragichnite-greshki-na-prekhoda-v-blgariya-e-restitutsiyata-na-zemedelskite-zemi_news709392.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-15T11:23:00+00:00"/>
    <meta property="og:title" content="Германски учен: Една от трагичните грешки на прехода в България е реституцията на земеделските земи"/>
    <meta property="og:description" content="&quot;Изоставените села на България са покъртителна гледка, с която така и не успях да свикна&quot;, казва германският изследовател проф. Клаус Рот"/>
  </head>
  <body>
    <article>
      <h1>Германски учен: Една от трагичните грешки на прехода в България е реституцията на земеделските земи</h1>
      <h2>"Изоставените села на България са покъртителна гледка, с която така и не успях да свикна", казва германският изследовател проф. Клаус Рот</h2>
      <address>
        <time datetime="2019-11-15T11:23:00+00:00">15 Nov 2019, 11:23</time>
      </address>
      <p>https://blitz.bg/obshtestvo/germanski-uchen-edna-ot-tragichnite-greshki-na-prekhoda-v-blgariya-e-restitutsiyata-na-zemedelskite-zemi_news709392.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573793466-1.jpg"/>
      </figure>
      <p><b>Проф. Клаус Рот от мюнхенския университет "Лудвиг Максимилиан" дълго време изследва социално-икономическите промени в селските райони на България в сравнение със случващото се във фермерските краища на бившата ГДР.</b><br/><br/><b><i>В <a href="https://www.dw.com/bg/%D0%B1%D1%8A%D0%BB%D0%B3%D0%B0%D1%80%D0%B8%D1%8F-%D1%84%D0%B0%D1%82%D0%B0%D0%BB%D0%BD%D0%B8%D1%82%D0%B5-%D0%BF%D0%BE%D1%81%D0%BB%D0%B5%D0%B4%D0%B8%D1%86%D0%B8-%D0%BE%D1%82-%D1%80%D0%B5%D1%81%D1%82%D0%B8%D1%82%D1%83%D1%86%D0%B8%D1%8F%D1%82%D0%B0-%D0%BD%D0%B0-%D0%B7%D0%B5%D0%BC%D0%B8/a-51235984">интервю за ДВ</a> изследователят посочва основните причини за обезлюдяването на българските села и за проблемите в аграрния сектор на страната.</i></b><br/><br/><i>ДВ: Проф. Рот, по време на дискусия в София, посветена на промените в Източна Европа след падането на Берлинската стена, Вие определихте разпускането на ТКЗС със закон и връщането на земеделските земи в реални граници като една от трагичните грешки на българския преход. Защо мислите така?</i><br/><br/><i>Клаус Рот:</i> С подкрепата на баварска фондация за научни изследвания през 1990-те години заедно с колеги от БАН проведох теренни проучвания в няколко селски района в България, сред които беше и проект за изучаване на живота на хората в село Радуил край Самоков - преди и след промените през 1989.<br/><br/>Резултатите бяха сравнени с изследвания за бита и манталитета на фермерите в бившата ГДР преди и след разпадането на тамошните ТКЗС-та. Не само аз, но и българските ми колеги се убедиха до какви тежки последици е довел подходът за връщане на земята в реални граници, възприет в България след падането на диктатурата.<br/><br/>По това време около 90% от собствениците и наследниците на нивите и горите отдавна се бяха преселили в градовете, а вековната връзка между земята и хората, които я обработват, беше брутално прекъсната след проведената и в НРБ, и в ГДР „колективизация“ по сталински образец.<br/><br/>Големият проблем в България: хора, които от десетилетия живееха в градовете, трябваше да получат и стопанисват малки и разпръснати парчета земя.<br/><br/>Първоначално сред останалите да живеят на село ентусиазмът от реституцията на земята беше голям. Хората получиха и добитък, но нямаше какво да го правят, освен да го заколят.<br/><br/>Без селскостопанска техника селяните бяха принудени да извадят старото рало изпод сайванта и да обработват земята по примитивен начин. Така малките ферми, които традиционно преобладават в България, още при прохождането си получиха много тежък удар.<br/><br/>От него се възползва бившата селска номенклатура на БКП в лицето на председателите на ТКЗС и АПК, на местните партийни секретари и на хората с властови позиции в селските райони.<br/><br/>Те се превърнаха в едри арендатори и богаташи, които плащат на собствениците мизерни ренти или им изкупуват земите по цени далеч под пазарната стойност в Европа.<br/><br/>В пълен обем тази катастрофа се разрази в Добруджа, но и в много други плодородни райони, като например околностите на Пловдив. Хората, които с ентусиазъм се бяха захванали с дребно земеделие, остаряха, починаха или се преместиха в градовете.<br/><br/>Селата се обезлюдиха и останаха без работна ръка и специалисти. Така България от крупен износител на плодове и зеленчуци се превърна във вносител. Земеделието върви в посока към укрепване на доминацията на големите арендатори и агрофирми, които в много случаи съвпадат с бившата селска номенклатура на БКП.<br/><br/>А малките ферми едва оцеляват и постоянно намаляват под напора на изкривената конкурентна среда.<br/><br/><i>ДВ: А какъв избор имаха селяните в бившата ГДР след падането на Стената?</i><br/><br/><i>Клаус Рот:</i> За разлика от България, на бившите член-кооператори в източногерманските ТКЗС-та бяха предложени три опции: да им бъде върната земята, да бъдат насърчени като акционери в процеса на доброволно развитие на някогашните ТКЗС-та като нормални кооперативни сдружения или пък източногерманската приватизационна агенция финансово да ги възмезди за отнетите им при комунизма земи и инвентар.<br/><br/>Много селяни предпочетоха да развият кооперациите и така не се стигна до раздробяване на земята. В България обаче именно огромната разпокъсаност на земята и липсата на обмислени политики и алтернативи допринесоха за катастрофата на българското село през 1990-те.<br/><br/>И днес пътувам до много отдалечени райони на България - от Северозапада до Родопите. Изоставените села в тези райони са покъртителна гледка, с чиято трагичност така и не успях да свикна.<br/><br/>--------------------------------------------------------------------------------------------------<br/><br/><b>Досие БЛИЦ:</b> В България и до ден днешен ехтят думите на сегашния евродепутат Александър Йорданов, изречени от трибуната на Народното събрание през 1992 г „<b>Днес е хубав ден за българската демокрация”</b>.<br/><br/><b><a href="https://blitz.bg/analizi-i-komentari/polovinata-blgari-v-edin-glas-kostov-e-vinoven-za-ssipiyata-v-drzhavata_news709260.html">Половината българи в един глас: Костов е виновен за съсипията в държавата</a></b><br/><br/>Тогава Ал.Йорданов, един от най-видните от всички страни лидери на СДС, беше шеф на парламента, а фразата беше заради гласуването на закона за земята, прокаран от СДС и партньорите им, който предвиждаше връщането на нивите в реални граници на бившите им собственици.<br/><br/>--------------------------------------------------------------------------------------------------<br/><br/><i>ДВ: Какво знаете за живота на българските селяни преди и след падането на комунистическата диктатура?</i><br/><br/><i>Клаус Рот: </i>Нека да припомня най-напред, че откритата опозиция срещу комунистическия режим и срещу колективизацията е смазана още през 1950-те.<br/><br/>В изследването си за бита в село Радуил германо-българският научен екип установи поне десет практики, които са били използвани от жителите му, а и от селяните в цялата страна, за справяне с тегобите на комунистическата диктатура.<br/><br/>Само един пример: от ТКЗС-тата масово се е крадяло. Крадяло се е всичко. (За кражбите допринася самият режим с надници от 50 стотинки за „трудоден“ и 30-те лева месечна пенсия за възрастните хора - б.а.)<br/><br/>Хората в селата си казвали: „Ние си взимаме от държавното, защото държавата - това сме ние“. Или пък: „Те се правят, че ни плащат, а ние се правим, че им работим“.<br/><br/>И още: плановете са се изпълнявали само формално, надписването е било широка практика, а „излишното“ е отивало в джобовете на свързаните с партията селски шефове и партийни функционери - или в хамбарите на селяните. Корупцията, връзкарството и шуробаджанащината са били повсеместни и всеобхватни.<br/><br/> </p>
    </article>
  </body>
</html>