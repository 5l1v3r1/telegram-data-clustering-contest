<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/na-remont-troh-stanciy-kijivskoji-pidzemki-vidileno-60-mln-grn-640170.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T11:56:26+00:00"/>
    <meta property="og:title" content="На ремонт трьох станцій київської підземки виділено 60 млн грн"/>
    <meta property="og:description" content="Станції «Сирець», «Університет» і «Арсенальна» переобладнають під потреби маломобільних громадян"/>
  </head>
  <body>
    <article>
      <h1>На ремонт трьох станцій київської підземки виділено 60 млн грн</h1>
      <address>
        <time datetime="2019-11-15T11:56:26+00:00">15 Nov 2019, 11:56</time>
      </address>
      <h4>Станції «Сирець», «Університет» і «Арсенальна» переобладнають під потреби маломобільних громадян</h4>
      <p>Київський метрополітен оголосив тендери на виконання капітального ремонту трьох станцій: «Сирець», «Університет» і «Арсенальна». Йдеться про забезпечення доступу маломобільних громадян.</p>
      <p>Очікувана вартість капітального ремонту станції «Арсенальна» складає 19,8 млн гривень, «Університету» – 19,4 млн грн, «Сирця» – 20,7 млн грн.</p>
      <p>Аукціони відбудуться відповідно 28 листопада, 29 листопада та 2 грудня цього року.</p>
      <p>Усі три проєкти, зокрема, передбачають заміну візуальної навігації (збільшений шрифт, контрастний колір, надписи шрифтом Брайля), годинникових табло, дверей і турнікетів (розширення проходу для візків і багажу), огороджувальних бар’єрів, а також облаштування тактильної плитки і шутц-ліній, ремонт сходів тощо.</p>
      <p>Нагадаємо, 1 листопада відкрився оновлений вестибюль №2 станції метро «Святошин». Дивіться, <a href="https://glavcom.ua/kyiv/news/drugiy-vihid-na-svyatoshini-vidkrivajetsya-pislya-remontu-stanciya-zminilasya-do-nepiznavanosti-foto-636722.html">як змінилася станція після ремонту.</a></p>
      <p>Капітальний ремонт станції метро «Святошин» розпочали наприкінці лютого 2018 року. Через ремонт виходи до проспекту Перемоги, заводу «АТЕК» та підземний перехід не працювали. У жовтні 2018 року ремонт станції продовжили до 31 грудня 2018 року. Однак, ремонтні роботи затяглися.</p>
      <p>У серпні 2019 року на станції для зручності перехожих <a href="https://glavcom.ua/kyiv/news/na-svyatoshini-vidkrili-shche-ne-do-kincya-vidremontovaniy-perehid-foto-617434.html">відкрили ще не до кінця відремонтований перехід, що веде до платформ електрички та до ринку</a>. <br/>На станції «Святошин» <a href="https://glavcom.ua/kyiv/news/na-stanciji-metro-svyatoshin-zyavilosya-nove-panno-foto-620919.html">з’явилося нове панно на місці старого панно-дверцят. </a></p>
      <footer>Джерело: <a href="https://hmarochos.kiev.ua/">Хмарочос</a></footer>
      <related>
        <a href="https://glavcom.ua/kyiv/news/budivnictvo-metro-na-vinogradar-zyavivsya-pershiy-tunel-foto-640147.html"/>
        <a href="https://glavcom.ua/kyiv/news/kijiv-prosit-u-kabminu-50-mlrd-grn-na-metro-na-trojeshchinu-640070.html"/>
        <a href="https://glavcom.ua/kyiv/news/u-kijevi-vvodyatsya-novi-pravila-koristuvannya-metropolitenom-639387.html"/>
      </related>
    </article>
  </body>
</html>