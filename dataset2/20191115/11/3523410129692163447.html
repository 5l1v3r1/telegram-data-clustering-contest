<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640084/%D9%87%D9%85%DA%A9%D8%A7%D8%B1%DB%8C-%D8%A8%D8%AA%D8%B3%D8%AF%D8%A7-%D8%A8%D8%A7-%D8%A7%D8%B3%D8%AA%D9%88%D8%AF%DB%8C%D9%88-human-head"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T11:50:00+00:00"/>
    <meta property="og:title" content="همکاری بتسدا با استودیو Human Head"/>
    <meta property="og:description" content="شرکت بتسدا اعلام کرد از این به بعد اعضای استودیو Human Head برای این شرکت فعالیت خواهند کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640084/%D9%87%D9%85%DA%A9%D8%A7%D8%B1%DB%8C-%D8%A8%D8%AA%D8%B3%D8%AF%D8%A7-%D8%A8%D8%A7-%D8%A7%D8%B3%D8%AA%D9%88%D8%AF%DB%8C%D9%88-human-head">همکاری بتسدا با استودیو Human Head</a>
      </h1>
      <h2>شرکت بتسدا اعلام کرد از این به بعد اعضای استودیو Human Head برای این شرکت فعالیت خواهند کرد.</h2>
      <address><time datetime="2019-11-15T11:50:00+00:00">15 Nov 2019, 11:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به تازگی کریس راینهارت مدیر استودیو مشهور Human Head اعلام کرده است که فعالیت استودیو Human Head با وجود خلاقیت و شور و انگیزه تیم ما به دلیل برخی از مسائل به پایان رسیده است و ما مجبور شدیم این استودیو را برای همیشه تعطیل کنیم. اما این خبر به معنای به پایان رسیدن تیم خلاق و ماهر بازی سازی استودیو Human Head نخواهد بود چرا که تیم استودیوی مذکور به شرکت Bethesda ملحق شده‌اند و از آنجایی که شرکت بتسدا از فعالیت این تیم رضایت داشته، با اعضای استودیو Human Head، استودیو جدید Roundhouse را تشکیل داده است و در حقیقت اعضای Human Head از این پس اعضای شرکت بتسدا خواهند بود و زیر نظر این شرکت فعالیت خواهند کرد.</p>
      <p>استودیو Human Head در سال ۱۹۹۷ تاسیس شده بود و در زمان فعالیت خود عناوینی مثل Rune، Rune II، Lost Within و Prey را طراحی و روانه بازار کرد که همه‌ی این عناوین جزو بازی‌های پرطرفدار دنیای بازی‌های رایانه‌ای هستند، علاوه بر این استودیو مذکور در ساخت بازی‌های BioShock Infinit و Batman: Arkham Origins نیز همکاری داشته است.</p>
      <p>معاون ارشد شرکت بتسدا نیز درباره این استودیو اعلام کرده است که خبر منحل شدن استودیو Human Head یکی از عجیب‌ترین خبر‌هایی بود که به ما رسید و شرکت بتسدا بلافاصله پس از انتشار این خبر تصمیم گرفت با اعضای این استودیو همکاری داشته باشد و آن‌ها را با تاسیس استودیویی جدید تحت پوشش خود قرار دهد. همچنین شرکت بتسدا از همکاری با اعضای با استعداد استودیو Human Head بسیار خوشحال است و باید منتظر ساخت عنوانی بسیار جذاب از شرکت بتسدا و این استودیو بود.</p>
      <p>شرکت بتسدا ماه گذشته نیز استودیو Alpha Dog Games را خریداری کرد که نشان می‌دهد شرکت بتسدا قصد دارد عنوانی بسیار بزرگ یا چند عنوان جدید را روانه بازار کند؛ با این حال نمی‌توان درباره تصمیم شرکت بتسدا برای عناوین آینده خود نظر قطعی داد و باید منتظر اعلام رسمی این شرکت باشیم.</p>
    </article>
  </body>
</html>