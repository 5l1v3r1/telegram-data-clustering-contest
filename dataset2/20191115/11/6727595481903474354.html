<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/muslim-personal-law-board-on-women-entry-in-mosque-789.html"/>
    <meta property="og:site_name" content="DoolNews"/>
    <meta property="article:published_time" content="2019-11-15T11:41:00+00:00"/>
    <meta property="og:title" content="മുസ്‌ലിം പള്ളികളിലെ സ്ത്രീപ്രവേശനം ഇസ്‌ലാം വിലക്കുന്നില്ല; പ്രവേശനം തടയുന്നത് ഇസ്‌ലാമിക വിരുദ്ധം: മുസ്‌ലീം വ്യക്തിനിയമ ബോര്‍ഡ്"/>
    <meta property="og:description" content="All India Muslim Personal Law Board Mosque National News India ന്യൂദല്‍ഹി: മുസ്‌ലിം പള്ളികളിലെ സ്ത്രീപ്രവേശനം ഇസ്‌ലാം വിലക്കുന്നില്ലെന്ന് അഖിലേന്ത്യ മുസ്‌ലീം വ്യക്തിനിയമ"/>
  </head>
  <body>
    <article>
      <h1>മുസ്‌ലിം പള്ളികളിലെ സ്ത്രീപ്രവേശനം ഇസ്‌ലാം വിലക്കുന്നില്ല; പ്രവേശനം തടയുന്നത് ഇസ്‌ലാമിക വിരുദ്ധം: മുസ്‌ലീം വ്യക്തിനിയമ ബോര്‍ഡ്</h1>
      <address><time datetime="2019-11-15T11:41:00+00:00">15 Nov 2019, 11:41</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മുസ്‌ലിം പള്ളികളിലെ സ്ത്രീപ്രവേശനം ഇസ്‌ലാം വിലക്കുന്നില്ലെന്ന് അഖിലേന്ത്യ മുസ്‌ലീം വ്യക്തിനിയമ ബോര്‍ഡ് അഭിഭാഷകന്‍ സഫര്‍യാബ് ജിലാനി. ചിലരുടെ തെറ്റായ നടപടികൊണ്ട് പള്ളിയിലേക്ക് പ്രവേശനം നിഷേധിക്കപ്പെട്ടവരാണ് സുപ്രീം കോടതിയില്‍ റിട്ട് ഹരജി സമര്‍പ്പിച്ചതെന്നും സഫര്‍യാബ് ജിലാനി പറഞ്ഞു.</p>
      <p>‘ഇസ്‌ലാം ഒരു പള്ളിയിലും സ്ത്രീകള്‍ക്ക് പ്രവേശനം നിഷേധിക്കുന്നില്ല. ആരെങ്കിലും പ്രവേശനം തടഞ്ഞാല്‍ അത് ഇസ്‌ലാമിക വിരുദ്ധമാണ്. മക്കയിലും മദീനയിലും പോലും നിയന്ത്രണങ്ങള്‍ മാത്രമാണുള്ളത്’, ജിലാനി പറഞ്ഞു. കേസില്‍ മുസ്‌ലിം വ്യക്തിനിയമ ബോര്‍ഡ് എതിര്‍ സത്യവാങ്മൂലം സമര്‍പ്പിക്കുമെന്നും ജിലാനി വ്യക്തമാക്കി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <related>
        <a href="https://www.doolnews.com/o-matter-who-forms-the-government-in-maharashtra-says-gadkari-456.html?utm_source=doolnews&amp;utm_medium=related"/>
      </related>
      <p>മുസ്ലിം പള്ളികളിലേക്ക് സ്ത്രീകള്‍ പ്രവേശിക്കുന്നതു സംബന്ധിച്ച ഹരജികള്‍ കഴിഞ്ഞ ദിവസം സുപ്രീംകോടതി വിശാല ബെഞ്ചിനു വിട്ടിരുന്നു. പുണെയില്‍ നിന്നുള്ള ദമ്പതികളായ യാസ്മീന്‍ സുബേര്‍ അഹമ്മദ് പീര്‍സാദെ, സുബേര്‍ അഹമ്മദ് പീര്‍സാദെ എന്നിവരാണ് ഹരജി സമര്‍പ്പിച്ചത്. കഴിഞ്ഞ മാര്‍ച്ച് 26-ന് സിവില്‍ റിട്ട് ഹരജി നല്‍കുകയായിരുന്നു.</p>
      <p>പുണെയിലെ ബോപൊഡിയിലുള്ള മസ്ജിദില്‍ പ്രവേശനം അനുവദിക്കണമെന്ന് ഇമാമിന് യാസ്മീന്‍ കത്തു നല്‍കിയെങ്കിലും അനുകൂല മറുപടി ലഭിക്കാത്തതിനാല്‍ സുപ്രീംകോടതിയെ സമീപിക്കുകയായിരുന്നു. സുന്നി മസ്ജിദുകളില്‍ സ്ത്രീപ്രവേശനമില്ലാത്തതു ഭരണഘടനയുടെ 14, 15, 21, 25, 29 വകുപ്പുകളുടെ ലംഘനമാണിതെന്നു ഹരജിക്കാര്‍ വാദിച്ചു.</p>
      <p>കഴിഞ്ഞ ഏപ്രില്‍ 16-നു ഹരജി പരിഗണിച്ചപ്പോള്‍ കേന്ദ്രത്തിനും കേന്ദ്ര വഖഫ് കൗണ്‍സിലിനും അഖിലേന്ത്യാ മുസ്ലിം വ്യക്തിനിയമ ബോര്‍ഡിനും ദേശീയ വനിതാ കമ്മീഷനും നോട്ടീസയക്കാന്‍ ജഡ്ജിമാരായ എസ്.എ ബോബ്ഡെ, എസ്. അബ്ദുള്‍ നസീര്‍ എന്നിവരുടെ ബെഞ്ച് ഉത്തരവിട്ടു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/other-petitions-which-considers-with-sabarimala-review-petitions289.html?utm_source=doolnews&amp;utm_medium=related"/>
      </related>
      <p>ശബരിമലയില്‍ യുവതീപ്രവേശം അനുവദിച്ച ഭരണഘടനാ ബെഞ്ച് വിധിയുടെ പശ്ചാത്തലത്തില്‍ മാത്രമാണു ഹരജി പരിഗണിക്കുന്നതെന്നും അന്നു കോടതി വ്യക്തമാക്കി. ചീഫ് ജസ്റ്റിസ് രഞ്ജന്‍ ഗൊഗോയ്, ജഡ്ജിമാരായ എസ്.എ ബോബ്ഡെ, എസ്. അബ്ദുള്‍ നസീര്‍ എന്നിവരുടെ ബെഞ്ച് കഴിഞ്ഞ അഞ്ചിന് ഈ കേസ് പരിഗണിച്ചെങ്കിലും 10 ദിവസത്തേക്കു മാറ്റുകയായിരുന്നു.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>