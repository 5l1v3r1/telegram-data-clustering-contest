<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/po-zhruba-peti-mesicich-se-bude-na-letne-znovu-demonstrovat/1821382?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:12:00+00:00"/>
    <meta property="og:title" content="Po zhruba pěti měsících se bude na Letné znovu demonstrovat"/>
    <meta property="og:description" content="Praha - Ultimátum premiérovi Andreji Babišovi (ANO), tři výzvy opozičním demokratickým stranám a svoji pozitivní vizi představí na sobotní demonstraci na Letenské pláni spolek Milion chvilek. Na místo se vrátí zhruba po pěti měsících, kdy protesty proti předsedovi vlády a za nezávislost justice vyvrcholily největší demonstrací od roku 1989. Na akci se podle předsedy spolku Mikuláše Mináře chystají lidé z více než 1000 obcí, z některých míst budou vypraveny autobusy, největší železniční dopravci budou posilovat své spoje. Demonstrace by měla trvat zhruba dvě hodiny, začne v 14:00."/>
  </head>
  <body>
    <article>
      <h1>Po zhruba pěti měsících se bude na Letné znovu demonstrovat</h1>
      <address><time datetime="2019-11-15T11:12:00+00:00">15 Nov 2019, 11:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ultimátum premiérovi Andreji Babišovi (ANO), tři výzvy opozičním demokratickým stranám a svoji pozitivní vizi představí na sobotní demonstraci na Letenské pláni spolek Milion chvilek. Na místo se vrátí zhruba po pěti měsících, kdy protesty proti předsedovi vlády a za nezávislost justice vyvrcholily největší demonstrací od roku 1989. Na akci se podle předsedy spolku Mikuláše Mináře chystají lidé z více než 1000 obcí, z některých míst budou vypraveny autobusy, největší železniční dopravci budou posilovat své spoje. Demonstrace by měla trvat zhruba dvě hodiny, začne v 14:00.</p>
      <slideshow>
        <figure>
          <img src="https://i3.cn.cz/6/1573482869_P201911110659701.jpg"/>
        </figure>
        <figure>
          <img src="https://i3.cn.cz/6/1567592850_P201909040437501.jpg"/>
        </figure>
        <figure>
          <img src="https://i3.cn.cz/6/1566417550_P201908210965801.jpg"/>
        </figure>
        <figure>
          <img src="https://i3.cn.cz/6/1566417448_P201908210964801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>Buď Babiš vyřeší svůj střet zájmů, zbaví se holdingu Agrofert a médií a odvolá ministryni spravedlnosti Marii Benešovou (za ANO), anebo ať sám odstoupí. Tak zní ultimátum, které v pondělí Milion chvilek představil. K jakému datu požaduje jeho splnění, zveřejní v sobotu. Premiér v reakci uvedl, že neuvažuje o tom, že by ultimátu vyhověl, důvody demonstrace nechápe.</p>
      <p>Babiš předloni převedl akcie svých firem kvůli zákonu o střetu zájmů do svěřenských fondů. Podle kritiků se ale od Agrofertu, který dříve vlastnil, neodstřihl, stále jej ovlivňuje a má zájem na jeho výsledcích.</p>
      <figure>
        <iframe src="https://player.vimeo.com/video/372837205" width="640" height="360" data-service="Vimeo" scrolling="no"/>
      </figure>
      <p>Opoziční strany chce Milion chvilek vyzvat například k řešení problému oslabených voličských hlasů, další dvě výzvy budou veřejnosti představeny až na Letné. S představiteli ODS, Pirátů, KDU-ČSL, TOP 09 a STAN ve čtvrtek jednali Minář a místopředseda spolku Benjamin Roll a seznámili je se svými požadavky.</p>
      <p>Spolek také představí svoji novou vizi, kterou budou moci lidé od soboty od 17:11 podepsat na webu <a href="http://www.milionchvilek.cz/">www.milionchvilek.cz</a>. Na protestu vystoupí například biskup Václav Malý, signatářka Charty 77 Dana Němcová či Jana Filipová, která Babiše žalovala kvůli výroku o demonstrantech. Soud nepravomocně rozhodl o omluvě, premiér se proti verdiktu odvolal. Demonstraci podpoří také sedláci, kteří přijedou do Prahy na traktorech.</p>
      <p>Lidé si mají podle Milionu chvilek přinést transparenty s názvem obce, ze které přijeli. Také si mají vzít svíčku, kterou zapálí na závěr demonstrace, až zazní státní hymna. Organizátoři, kteří na akci spolupracují se zhruba 250 dobrovolníky, tentokrát zdvojnásobili počet LED obrazovek z pěti na deset, na minulém protestu podle nich někteří demonstranti na krajích pláně špatně viděli a slyšeli. Vyzvali také účastníky, aby pokud možno přišli na Letnou pěšky, případně využili MHD. Pražský dopravní podnik posílí provoz metra.</p>
      <p>České dráhy navýší kapacity přibližně o 1000 míst k sezení, vozy navíc bude přidávat i RegioJet. Naopak Leo Express navýšení kapacit nechystá. Například z Libereckého a Plzeňského kraje vypraví spolek na demonstraci autobusy. Dopravní uzavírka plánována není, policie však může operativně uzavřít či omezit komunikace v okolí.</p>
      <p>Dosavadní protesty vyvrcholily červnovou demonstrací na Letné, která byla největší od roku 1989. Podle organizátorů na ni dorazilo čtvrt milionu lidí, podle operátora T-Mobile 283.000 lidí, policie hovořila o zhruba 200.000 lidí.</p>
    </article>
  </body>
</html>