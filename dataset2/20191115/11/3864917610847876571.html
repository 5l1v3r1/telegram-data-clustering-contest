<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819024-u-sluzi-narodu-rozcinuut-zaavi-skorohod-pro-zarplati-v-konvertah-ak-pomstu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T11:37:00+00:00"/>
    <meta property="og:title" content="У &quot;Слузі народу&quot; вважають помстою заяви Скороход про зарплати &quot;в конвертах&quot;"/>
    <meta property="og:description" content="Народний депутат від &quot;Слуги народу&quot; Ірина Верещук розцінює заяви виключеної з фракції Анни Скороход про нібито отримання членами фракції зарплат &quot;у конвертах&quot; як помсту."/>
  </head>
  <body>
    <article>
      <h1>У "Слузі народу" вважають помстою заяви Скороход про зарплати "в конвертах"</h1>
      <h2>Народний депутат від "Слуги народу" Ірина Верещук розцінює заяви виключеної з фракції Анни Скороход про нібито отримання членами фракції зарплат "у конвертах" як помсту.</h2>
      <address>
        <time datetime="2019-11-15T11:37:00+00:00">15 Nov 2019, 11:37</time>
      </address>
      <p>Про це вона сказала у коментарі журналістам у кулуарах Верховної Ради, повідомляє кореспондент Укрінформу.</p>
      <p>"На сьогодні це виглядає як помста фракції або помста тим людям, які є керівництвом фракції. А я не хочу брати в цьому участь, і дуже закликаю нас усіх не брати в цьому участь. Тому що насправді це лише битва пліток, битва слухів, і нічого доброго ні фракції, ні суспільству не принесе", - заявила Верещук.</p>
      <p>Вона також закликала говорити фактами.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818988-skorohod-i-polakov-vvazaut-nezakonnim-viklucenna-ih-iz-frakcii-sluga-narodu.html">Скороход і Поляков вважають незаконним виключення їх із фракції "Слуга народу"</a>
      </blockquote>
      <p>"Давайте будемо говорити фактами. Пані Анна (Скороход - ред.) також мала би надати факти. Якщо вона каже, що такі зарплати в конвертах є, і навіть вказує суму, то вона, напевно, знає більше, ніж ми всі тут зараз разом узяті. Я не знаю про це, і мені про це невідомо... Це абсолютно з її особистих суджень", - сказала Верещук.</p>
      <p>Своєю чергою перший заступник голови фракції <a href="https://www.ukrinform.ua/tag-sluga-narodu">"Слуга народу"</a> Олександр Корнієнко, коментуючи заяви Скороход про зарплати "в конвертах", зазначив, що "ми вже це втомилися спростовувати".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818769-zi-slugi-narodu-virisili-vikluciti-deputativ-skorohod-i-polakova.html">Зі "Слуги народу" вирішили виключити депутатів Скороход і Полякова</a>
      </blockquote>
      <p>"Органи нехай розбираються. Було вчора інтерв'ю голови СБУ, він сказав, що немає підтверджень фактів цих", - сказав Корнієнко.</p>
      <p>Як повідомлялося, раніше народний депутат Скороход, яку фракція "Слуга народу" вирішила виключити зі свого складу, заявила, члени фракції отримують зарплати "в конвертах".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817698-informacia-pro-doplati-u-konvertah-slugam-narodu-ne-pidtverdzena-bakanov.html">Інформація про доплати у конвертах “слугам народу” не підтверджена — Баканов</a>
      </blockquote>
      <p>"Мені зараз розповіли, що я пропонувала по 3 тисячі доларів (хабарів - ред.). Тут зарплати по 5 тисяч доларів в конвертах, а ви кажете - 3 тисячі доларів за рішення в комітеті", - сказала Скороход.</p>
    </article>
  </body>
</html>