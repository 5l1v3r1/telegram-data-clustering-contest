<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10081960-u-meryi-kremenchuka-poobcyali-teplo-u-kryukov-ne-vdklyuchat-ta-borgi-pered-energetikami-sche-visyat.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-15T11:44:00+00:00"/>
    <meta property="og:title" content="У  мерії Кременчука пообіцяли: тепло у Крюкові не відключать, та борги перед енергетиками ще «висять»"/>
    <meta property="og:description" content=" В КП «Теплоенерго» розповіли, що борг, через який енергетики загрожують відключити котельні та бойлерні від електрики, гасять щодня частками Керівник департаменту ЖКГ Іван Москалик запевняє,  що на"/>
  </head>
  <body>
    <article>
      <h1>У  мерії Кременчука пообіцяли: тепло у Крюкові не відключать, та борги перед енергетиками ще «висять»</h1>
      <address><time datetime="2019-11-15T11:44:00+00:00">15 Nov 2019, 11:44</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1573809218_teplo.jpeg"/>
      </figure>
      <p>
        <b>В КП «Теплоенерго» розповіли, що борг, через який енергетики загрожують відключити котельні та бойлерні від електрики, гасять щодня частками</b>
      </p>
      <p>Керівник департаменту ЖКГ Іван Москалик запевняє, що на сьогодні немає підстав для припинення постачання тепла та гарячої води абонентам комунального підприємства «Теплоенерго». Про це повідомляє пресслужба виконкому. Попередження ПАТ «Полтаваобленерго» про відключення електроенергії всім об’єктам комунального підприємства КП «Теплоенерго», через яке Крюків та Занасип могли опинитися без тепла, Іван Москалик назвав «робочими моментами». Проте не повідомив, чи погашені борги «Теплоенерго».</p>
      <figure>
        <img src="https://www.telegraf.in.ua/uploads/posts/2019-11/1573809367_do-uvagi.jpg"/>
      </figure>
      <blockquote>«Є лише робочі моменти у взаємовідносинах між комунальним теплопостачальником і постачальником електричної енергії», - заявив Іван Москалик.</blockquote>
      <p>Він також попросив населення погасити борги перед КП «Теплоенерго» за послуги. Сума цих боргів – 27 мільйонів гривень.</p>
      <p>Нагадаємо, ПАТ «Полтаваобленерго» 8 листопада попередило про відключення із 20 листопада 317 об'єктів КП «Теплоенерго» через борги за електроенергію, якщо заборгованість не буде погашена.</p>
      <blockquote>
        <a href="https://www.telegraf.in.ua/topnews/2019/11/08/chastina-kremenchuka-mozhe-zalishitisya-bez-tepla-garyachoyi-vodi-cherez-borgi-teploenergo_10081825.html">Частина Кременчука може залишитися без тепла і гарячої води через борги «Теплоенерго»</a>
      </blockquote>
      <p>317 об’єктів – це все господарство «Теплоенерго» включно з котельнями, де встановлена електрична автоматика, та бойлерними, які використовують насоси для подачі гарячої води. Масштабне відключення означатиме, що без тепла та гарячої води залишаться Крюків і Занасип, які отримують теплоносій від котелень «Теплоенерго».</p>
      <p>До речі, підприємство нещодавно змінило постачальника – тепер купує електронергію не в ТОВ «Полтаваенергозбут» (доньки «Полтаваобленерго»), а в київської компанії ТОВ «Енергопром сістем». На вимогу цієї компанії ПАТ «Полтаваобленерго» як оператор мереж і призначило дату відключення.</p>
      <p>Ми поцікавилися на КП «Теплоенерго», чи розрахувалося підприємство з енергопостачальною компанією. Директор КП «Теплоенерго» Віталій Одношевний повідомив, що борг гасять частинами щодня – по мірі надходження коштів. Крім того, передбачене внесення передплати за електроенергію.</p>
      <blockquote>- Місто нам має перерахувати близько 300 тисяч гривень і залишиться ще невелика сума боргу. Чому так вийшло з боргами? Наші фінансові плани були розраховані на те, що опалювальний сезон розпочнеться за графіком. Але через те, що сезон відстрочили, ми не встигли зробити нарахування споживачам за кілька днів опалення в жовтні. Вони зіграли роль. Рахунки будуть виставлені у листопаді, а в грудні лише ми отримаємо гроші. Ми попросили допомогу в міста. Місто виділило, зараз йде фінансування. Робочий, технічний момент, - каже Віталій Одношевний.</blockquote>
      <p>Він запевнив, що «Теплоенерго» веде перемовини з новим постачальником електроенергії та він йде назустріч. Тож керівник «Теплоенерго» сподівається, що відключенню вдасться запобігти.</p>
      <p>Також Віталій Одношевний повідомив, що «Полтаваоблнерго» винне 32 млн грн за транспортування теплової енергії (це борги минулих років). Зараз справа розглядається в судах. Коштів вистачило б, щоб «з лихвою» погасити борги новому постачальнику електроенергії.</p>
      <p>Нагадаємо, станом на 8 листопада борг КП «Теплоенерго» за електроенергію складав 700 тис грн, разом з передплатою підприємство мало сплатити 1,9 млн грн.</p>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a> Источник фото: UBR.ua</p>
    </article>
  </body>
</html>