<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741876"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T11:20:00+00:00"/>
    <meta property="og:title" content="กราดยิงเพื่อนนักเรียนม.ปลายในสหรัฐตาย 2 ศพ"/>
    <meta property="og:description" content="แค่ 16 วินาทีเท่านั้นที่มือปืนวัยโจ๋ใช้ก่อเหตุกราดยิงเพื่อนนักเรียนโรงเรียนมัธยมปลายในรัฐแคลิฟอร์เนีย สหรัฐอเมริกาเมื่อเช้าวันพฤหัสบดีที่ผ่านมา ยังผลให้มีผู้เสียชีวิต 2 ศพและบาดเจ็บอีก 3 คนจากนั้นมือปืนใช้ปืนยิงหัวตัวเองแล้วล้มลง บาดเจ็บสาหัส ยังไม่ทราบสาเหตุ"/>
  </head>
  <body>
    <article>
      <h1>กราดยิงเพื่อนนักเรียนม.ปลายในสหรัฐตาย 2 ศพ</h1>
      <address>
        <time datetime="2019-11-15T11:20:00+00:00">15 Nov 2019, 11:20</time>
      </address>
      <slideshow>
        <figure>
          <img src="https://www.dailynews.co.th/admin/upload/20191115/news_NTESSRgZcr183246_533.jpg?v=20191116084"/>
        </figure>
        <figure>
          <img src="https://www.dailynews.co.th/admin/upload/20191115/news_nxwjDGjOHb183247_533.jpg?v=20191116084"/>
        </figure>
      </slideshow>
      <p>
        <b>แค่ 16 วินาทีเท่านั้นที่มือปืนวัยโจ๋ใช้ก่อเหตุกราดยิงเพื่อนนักเรียนโรงเรียนมัธยมปลายในรัฐแคลิฟอร์เนีย สหรัฐอเมริกาเมื่อเช้าวันพฤหัสบดีที่ผ่านมา ยังผลให้มีผู้เสียชีวิต 2 ศพและบาดเจ็บอีก 3 คนจากนั้นมือปืนใช้ปืนยิงหัวตัวเองแล้วล้มลง บาดเจ็บสาหัส ยังไม่ทราบสาเหตุ</b>
      </p>
      <p>สำนักข่าวรอยเตอร์รายงานจากรัฐแคลิฟอร์เนียประเทศสหรัฐอเมริกาเมื่อวันที่ 15 พ.ย.ว่า เจ้าหน้าที่ตำรวจได้เข้ามาสอบสวนเหตุยิงกันที่เกิดขึ้นเมื่อเช้าวันพฤหัสบดีที่ 14 พ.ย.ตามเวลาท้องถิ่นที่โรงเรียนมัธยมปลายเซากัสในเมืองซานตา คลาริตารัฐแคลิฟอร์เนียและห่างจากนครลอสแองเจลิสขึ้นไปทางเหนือ 65 กม. โดยมือปืนผู้ก่อเหตุเป็นนักเรียนชายที่เพิ่งจะมีอายุครบ 16 ปีในวันก่อเหตุ ได้ใช้เวลาเพียง 16 วินาทีเท่านั้น ในการก่อเหตุด้วยการควักเอาปืน.45 กึ่งอัตโนมัติขึ้นมาจากเป้หลัง แล้วสาดกระสุนเข้าใส่เพื่อนนักเรียนที่สนามหญ้าของโรงเรียน ทำให้มีผู้เสียชีวิต 2 ศพ เป็นเด็กหญิงอายุ 16 ปีและเด็กชายวัย 14 ปี ที่เหลือก็มีบาดเจ็บอีก 3 คน เป็นเด็กผู้ชาย 1 คนและเด็กผู้หญิง 2 คน อายุระหว่าง 14-15 ปี จากนั้นมือปืนได้ใช้ปืนกระบอกเดียวกันขึ้นมายิงเข้าที่ศีรษะตัวเอง จนล้มลงได้รับบาดเจ็บสาหัส ตำรวจยังไม่ทราบสาเหตุ เชื่อว่าลงมือก่อเหตุเพียงคนเดียว และยังไม่เปิดเผยชื่อมือปืนผู้ก่อเหตุรวมทั้งเหยื่อผู้เคราะห์ร้าย<br/>เหตุกราดยิงล่าสุดในโรงเรียนนั้นคล้ายคลึงกับเหตุกราดยิงที่เกิดขึ้นหลายครั้งในโรงเรียนในประเทศสหรัฐอเมริกา เช่นที่โรงเรียนมัธยมปลายมาร์จอรี สโตนแมน ดักลาส เมืองปอร์ตแลนด์รัฐฟลอริดา เมื่อวันที่ 14 ก.พ.2561 ยังผลให้มีผู้เสียชีวิต 17 ศพ และยังเป็นเหตุกราดยิงในโรงเรียนในปีนี้ เป็นครั้งที่ 85 แล้วตามรายงานของกลุ่มเอเวอรีทาวน์ กลุ่มสนับสนุนการควบคุมอาวุธปืน<br/><br/>เครดิตภาพ REUTERS</p>
    </article>
  </body>
</html>