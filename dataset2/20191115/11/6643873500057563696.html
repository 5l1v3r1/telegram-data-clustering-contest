<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/kultur/i/K3X5o6/oeyulf-hjertenes-slutter-som-sjefredaktoer-i-bergens-tidende"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T11:08:04+00:00"/>
    <meta property="og:title" content="Øyulf Hjertenes slutter som sjefredaktør i Bergens Tidende"/>
    <meta property="og:description" content="Schibsted styrker satsingen på mediehusene på Vestlandet. Hjertenes blir direktør i nye Schibsted Kyst."/>
  </head>
  <body>
    <article>
      <h1>Øyulf Hjertenes slutter som sjefredaktør i Bergens Tidende</h1>
      <h2>Schibsted styrker satsingen på mediehusene på Vestlandet. Hjertenes blir direktør i nye Schibsted Kyst.</h2>
      <address><time datetime="2019-11-15T11:08:04+00:00">15 Nov 2019, 11:08</time> by <a rel="author">Marita Ramsvik</a></address>
      <p>Hjertenes går inn i en helt ny rolle som direktør i Schibsted Kyst, som består av Bergens Tidende, Stavanger Aftenblad, Vestnytt, Askøyværingen, Bygdanytt og Strilen. Han blir også styreleder i BT og Stavanger Aftenblad.</p>
      <p>Målet er å skape digitalt bærekraftige mediehus.</p>
      <p>– Jeg skal bytte jobb, men fremdeles være opptatt av det samme. Min motivasjon er å bygge bærekraftige digitale mediehus på Vestlandet. Det er viktig, både for Vestlandet, og for det norske demokratiet, sier han.</p>
      <p>Frøy Gudbrandsen, politisk redaktør i BT, blir konstituert sjefredaktør. Prosessen med å rekruttere ny sjefredaktør starter umiddelbart.</p>
      <figure>
        <img src="https://images.sacdn.no/v2/images/13d3f051-330f-40b0-9a1d-05521afe3a9d?fit=crop&amp;h=1265&amp;w=1900&amp;s=3fc02933f18839992ce25bd90a20ab7efa85c3f3"/>
        <figcaption>TAKKET AV: Avtroppende sjefredaktør Øyulf Hjertenes og konstituert sjefredaktør Frøy Gudbrandsen på allmøtet i Bergens Tidende fredag formiddag.<cite>Vegar Valde</cite></figcaption>
      </figure>
      <h3>– Vi må trappe opp innsatsen</h3>
      <p>– Skal mediehusene fortsette å oppfylle sin demokratiske funksjon, også i fremtiden, er vi nødt til å trappe opp innsatsen ytterligere for å skape nye digitale inntekter, skriver Siv Juvik Tveitnes, direktør for Schibsteds nyhetsmedier i en pressemelding.</p>
      <p>Hun skriver at Schibsted opplever god digital vekst, men står overfor en krevende digital transformasjon. Derfor trapper mediekonsernet nå opp samarbeidet mellom mediehusene på Vestlandet.</p>
      <p>Det skal også rekrutteres en ny daglig leder for Schibsted Kyst. Vedkommende skal ha base i Stavanger, og tar over det administrative og kommersielle ansvaret som sjefredaktørene i BT og Stavanger Aftenblad har i dag, slik at de først og fremst kan konsentrere seg om journalistikken og redaksjonen.</p>
      <figure>
        <img src="https://images.sacdn.no/v2/images/246d8486-1ea5-4596-ac15-b415dd3227b1?fit=crop&amp;h=1265&amp;w=1900&amp;s=cde6feccbdb7da0b3fd3153d349e9b6e2750b475"/>
        <figcaption>NY SJEF: Frøy Gudbrandsen, politisk redaktør i BT, blir konstituert sjefredaktør.<cite>Vegar Valde</cite></figcaption>
      </figure>
      <p>
        <a href="https://sysla.no/a/K3Xvm4">Les også<br/>Schibsted satser stort: Ansetter opp mot 30 nye næringslivsjournalister</a>
      </p>
      <h3>Har vært i BT i 16 år</h3>
      <p>Øyulf Hjertenes, som har vært i Bergens Tidende i 16 år, sier det føles litt rart å skulle bytte jobb.</p>
      <p>– BT og journalistikk har vært en stor del av livet mitt. Det skal det fortsatt være, men jeg skal jobbe med det fra en annen kant. Hjertet hopper litt i mange retninger nå, men det blir spennende. Jeg gleder meg til å ta fatt på jobben.</p>
      <p>Han trekker frem<a href="https://www.bt.no/nyheter/lokalt/i/0E6OeE/her-feirer-bt-ansatte-historisk-rekord-gleden-rant-over"> fjorårets BT-rekord</a> som spesielt minneverdig.</p>
      <p>– 2015 begynte med kostnadsreduksjoner og en del tøffe runder i BT. I desember i fjor satt vi ny rekord i antall BT-abonnementer, og leverer i dag gode resultater på de fleste områder. Vi er stolte av det vi har fått til og av alle som jobber her, sier han.</p>
      <figure>
        <img src="https://images.sacdn.no/v2/images/76bbe9be-ef98-4b22-b2b2-e3066586a5bf?fit=crop&amp;h=1265&amp;w=1900&amp;s=271a92a13bcd91e744bb5789d9f80bd03300c226"/>
        <figcaption>SLUTTER: – Jeg skal jobbe med mange av de samme utfordringene som jeg har jobbet med de siste årene, sier Øyulf Hjertenes.<cite>Vegar Valde</cite></figcaption>
      </figure>
      <p>
        <a href="https://www.bt.no/nyheter/lokalt/i/0E6OeE/her-feirer-bt-ansatte-historisk-rekord-gleden-rant-over">Les også<br/>Her feirer BT-ansatte historisk rekord: – Gleden rant over</a>
      </p>
      <h3>– Er glad Hjertenes takket ja</h3>
      <p>Siv Juvik Tveitnes er veldig glad for at Hjertenes har takket ja til stillingen.</p>
      <p>– I Øyulf Hjertenes får vi en leder som er visjonær og strategisk, samtidig som han har vokst opp i og med journalistikken, som er kjernen i det vi driver med. Han har også stor gjennomføringskraft. Den kombinasjonen er gull verdt når vi nå skal bygge nye digitale inntekter, skriver hun i pressemeldingen.</p>
      <p>Også Lars Helle, sjefredaktør i Stavanger Aftenblad har tro på den nye organiseringen.</p>
      <p>– Til tross for at vi har gjort store fremskritt på digital inntjening, trenger vi likevel å øke tempoet. Her er utfordringene ganske like for Bergens Tidende og Stavanger Aftenblad. Det er veldig bra at Øyulf Hjertenes, som kjenner strategien fra innsiden, holder i tømmene i dette arbeidet, skriver han.</p>
      <related>
        <h4>Les også</h4>
        <a href="https://www.bt.no/nyheter/okonomi/i/kJxa1X/schibsted-varsler-satsing-paa-naeringsliv-vil-ansette-opp-mot-30-journ"/>
        <a href="https://www.bt.no/bolig/i/AdBX4E/boligprisene-gikk-ned-i-oktober-og-skal-videre-nedover"/>
        <a href="https://www.bt.no/sprek/i/9vOLV9/han-var-schibsteds-arveprins-naa-skal-han-lede-en-av-europas-stoerste"/>
        <a href="https://www.bt.no/nyheter/okonomi/karriere/i/1n83rl/med-enkle-grep-kan-du-bli-dobbelt-saa-god-i-jobben-din-anerkjent-profe"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/xPdqaB/i-kveld-fester-bergensfiffen-i-grieghallen"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/nyheter/lokalt/i/EWXVM2/stengte-deler-av-klostergarasjen-paa-dagen-soeylene-slaar-sprekker"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/sport/i/JoXaK4/norge-assistentens-melding-til-pyroaksjonistene-haaper-moedrene-deres"/>
        <a href="https://www.bt.no/btmeninger/debatt/i/pLxkzj/vi-er-mange-som-mener-at-gud-liker-homofile"/>
      </related>
      <ol>
        <li>
          <a href="https://www.bt.no/tag/Schibsted">Schibsted</a>
        </li>
        <li>
          <a href="https://www.bt.no/tag/Stavanger_Aftenblad">Stavanger Aftenblad</a>
        </li>
        <li>
          <a href="https://www.bt.no/tag/Bergens_Tidende">Bergens Tidende</a>
        </li>
      </ol>
    </article>
  </body>
</html>