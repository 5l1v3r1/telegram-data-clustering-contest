<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-far-jenter-gratis-taxi/71822342"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T11:22:42+00:00"/>
    <meta property="og:title" content="Nå får jenter gratis taxi"/>
    <meta property="og:description" content="Fire «jentetaxier» skal frakte kvinner rundt i Oslo sentrum. Menn må komme seg hjem på egen hånd."/>
  </head>
  <body>
    <article>
      <h1>Nå får jenter gratis taxi</h1>
      <h2>Fire «jentetaxier» skal frakte kvinner rundt i Oslo sentrum. Menn må komme seg hjem på egen hånd.</h2>
      <address><time datetime="2019-11-15T11:22:42+00:00">15 Nov 2019, 11:22</time> by <a rel="author">Madeleine Hatlo</a></address>
      <p><a href="https://www.dagbladet.no/nyheter/natteravnene-i-oslo-slar-alarm---har-blitt-vingeklippet/71726099">Den siste tidas voldsbølge i Oslo har vekket sterk bekymring</a> hos politikere, politiet og natteravnene, som jobber for å holde hovedstadens gater trygge.</p>
      <p>
        <b>- Det oppstår mange hendelsen hver natt nå, og altfor mange av dem er alvorlige. Når man begynner å se et mønster i blind vold, må det iverksettes tiltak, sa daglig leder Lars Norbom i Natteravnene Oslo til Dagbladet i midten av oktober.</b>
      </p>
      <p>Nå som julebordsesongen slår inn for fullt, er risikoen for vold og andre hendelser overhengende. Fra og med fredag blir det derfor tilbudt gratis «jentetaxier», for å sikre at kvinner kommer seg trygt hjem fra Oslo sentrum.</p>
      <h3>Havner i sårbare situasjoner</h3>
      <figure>
        <img src="https://dbstatic.no/71822943.jpg?imageId=71822943&amp;width=512&amp;height=308"/>
        <figcaption><b>STORT BEHOV:</b> Det mener Natteravn-sjef i Oslo, Lars Norbom. Foto: Håkon Eikesdal Vis mer</figcaption>
      </figure>
      <p>- Vi erfarer at mange jenter havner i sårbare situasjoner, og mangler en plan for å komme seg hjem - spesielt når det er mye alkohol involvert, sier Norbom til Dagbladet.</p>
      <p>Han mener behovet for tilbud som dette er økende, og peker på at uønskede hendelser som overgrep, voldtekter og ran blir stadig vanligere.</p>
      <p>
        <b>- Personlig har jeg sett en trend, der jenter ikke lenger er like flinke til å ta vare på hverandre på byen. Nå blir man ofte borte fra hverandre. Da er man ekstra sårbar, utdyper han.</b>
      </p>
      <p>I alt er det snakk om fire knallrosa el-taxier med lange «øyevipper» på frontlyktene, som skal sirkulere rundt i hovedstaden fram til 15. desember. De kan praies når du ser dem, men ikke bestilles over telefon.</p>
      <figure>
        <img src="https://dbstatic.no/71822756.jpg?imageId=71822756&amp;width=1024&amp;height=615"/>
        <figcaption><b>«JENTETAXI»:</b> Fire knallrosa taxier skal sirkulere rundt i Oslo sentrum i julebordsesongen. Foto: Natteravnene Vis mer</figcaption>
      </figure>
      <p>Ser Natteravnene noen som har behov for hjelp til å komme seg hjem, har de muligheten til å ringe opp en av dem.</p>
      <h3>Kan ikke benyttes av menn</h3>
      <p>Tiltaket er et samarbeid mellom Natteravnene, Oslo Taxi, Hafslund Nett og Sparebank 1 Østlandet, og har blitt testet i mindre skala tidligere. Da ble det gjennomført til sammen 1500 hjemkjøringer med to taxier over en periode på fire uker.</p>
      <p>
        <i>- Kommer det til å være mulig for menn som føler seg utrygge å bruke taxiene?</i>
      </p>
      <p>
        <b>- Nei, ikke i denne omgang. Det er ikke dermed sagt at vi kommer til å gjøre det sånn bestandig, men det er kvinner som i størst grad føler seg utrygge, sier Norbom, og fortsetter:</b>
      </p>
      <p>- Gutter har minst like stor grunn til å føle seg utrygge, men det gjør de ikke. Det er en god ting å være bevisst på farene. Er det menn som har akutt behov for legevakt, har Natteravnene egne biler som bistår dem.</p>
      <p>Natteravnene har i forkant av julebordsesongen oppfordret alle sine frivillige om å stille opp litt ekstra i denne perioden, og opplever stor oppslutning.</p>
      <p>- Jeg har inntrykk av at mange synes det er ekstra meningsfylt å gå natteravn i denne perioden, avslutter Norbom.</p>
    </article>
  </body>
</html>