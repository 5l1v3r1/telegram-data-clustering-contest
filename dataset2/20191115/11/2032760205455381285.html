<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89706"/>
    <meta property="og:site_name" content="Denník politika"/>
    <meta property="article:published_time" content="2019-11-15T11:35:18+00:00"/>
    <meta property="og:title" content="Poistné zo štrnásteho platu do výšky 500 eur sa neplatí, upozorňuje Sociálna poisťovňa"/>
    <meta property="og:description" content="15.11.2019 (Webnoviny.sk) – Zo štrnásteho platu do sumy 500 eur, ktorý zamestnávatelia vyplatia svojim zamestnancom v decembri tohto roka, už nebude potrebné do Sociálnej poisťovne zaplatiť odvody na sociálne poistenie. „Ak zamestnávatelia vyplatia svojim zamestnancom v mesiaci december 14. plat, ktorý nepresiahne 500 eur, poistné z neho platiť nemusia,“ informoval hovorca Sociálnej poisťovne Peter Višváder. Z trinásteho platu, ktorý zamestnanci dostali v polovici tohto roka, sa pritom poistné na sociálne poistenie ešte platilo."/>
  </head>
  <body>
    <article>
      <h1>Poistné zo štrnásteho platu do výšky 500 eur sa neplatí, upozorňuje Sociálna poisťovňa</h1>
      <address><time datetime="2019-11-15T11:35:18+00:00">15 Nov 2019, 11:35</time> by <a rel="author">Webnoviny</a></address>
      <p>15.11.2019 (Webnoviny.sk) – Zo štrnásteho platu do sumy 500 eur, ktorý zamestnávatelia vyplatia svojim zamestnancom v decembri tohto roka, už nebude potrebné do Sociálnej poisťovne zaplatiť odvody na sociálne poistenie. „<i>Ak zamestnávatelia vyplatia svojim zamestnancom v mesiaci december 14. plat, ktorý nepresiahne 500 eur, poistné z neho platiť nemusia</i>,“ informoval hovorca Sociálnej poisťovne Peter Višváder. Z trinásteho platu, ktorý zamestnanci dostali v polovici tohto roka, sa pritom poistné na sociálne poistenie ešte platilo.</p>
      <h3>Viacero zamestnávateľov</h3>
      <p>Štrnásty plat vyplatený najviac v sume 500 eur od každého zamestnávateľa tak do vymeriavacieho základu prvýkrát v decembri tohto roka nevstupuje. „<i>Ak teda ide o zamestnanca, ktorý má viacero právnych vzťahov (viac zamestnávateľov), od každého zamestnávateľa mu môže byť vyplatený 14. plat, ktorý bude do výšky 500 eur oslobodený od platenia poistného</i>,“ upozornil hovorca poisťovne.</p>
      <p>Podmienkou je, že štrnásty plat vyplatený v decembri tohto roka je minimálne vo výške priemerného mesačného zárobku zamestnanca a pracovnoprávny (štátnozamestnanecký) vzťah trvá u tohto zamestnávateľa k 31. októbru tohto roka nepretržite najmenej 48 mesiacov. „<i>Zo sumy vyplatenej uvedeným zamestnancom nad hranicu 500 eur sa poistné platí,</i>“ dodal Višváder.</p>
      <h3>Vyplácanie platov</h3>
      <p>Novela Zákonníka práce zaviedla od mája minulého roka čiastočné oslobodenie trinástych a štrnástych platov od daní a odvodov. Dobrovoľne vyplatené trináste a štrnáste platy boli pôvodne postupne oslobodené od daní a odvodov do sumy 500 eur pod podmienkou, že sú aspoň vo výške priemerného mesačného zárobku zamestnanca. Trináste platy zamestnávateľ vypláca v júni a štrnáste platy v decembri.</p>
      <p>Podmienkou je to, aby pri trinástom plate oslobodenom od daní a odvodov pracovný pomer zamestnanca trval nepretržite aspoň dva roky. Oslobodenie štrnásteho platu od daní a odvodov je podmienené tým, aby zamestnanec pracoval u zamestnávateľa nepretržite aspoň štyri roky a druhou podmienkou je, aby zamestnávateľ vyplatil zamestnancovi aj trinásty plat.</p>
      <h3>Zmiernenie podmienok</h3>
      <p>Podmienky oslobodenia trinásteho platu od daní a odvodov sa pritom tento rok zmiernili. Kým vlani bolo daňovo-odvodové zvýhodnenie trinásteho platu podmienené tým, aby bol takýto plat najmenej v sume priemerného mesačného zárobku, v tomto roku stačil trinásty plat v pevnej sume 500 eur.</p>
      <p>Túto zmenu schválil parlament koncom januára tohto roka cez pozmeňujúci návrh poslancov za SNS k vládnemu návrhu zákona o ochrane oznamovateľov protispoločenskej činnosti.</p>
      <h3>Oslobodenie od sociálnych odvodov</h3>
      <p>Trinásty plat bol do výšky 500 eur prvýkrát oslobodený od zdravotného poistenia od minulého roku, od dane z príjmov sa oslobodil v tomto roku a od sociálnych odvodov sa oslobodí až od roku 2021.</p>
      <p>Štrnásty plat v sume najmenej priemerného mesačného zárobku sa do výšky 500 eur prvýkrát oslobodil od zdravotných odvodov od vlaňajška, od dane z príjmov takisto od minulého roka a od sociálnych odvodov sa oslobodí od tohto roku. Zo sumy trinásteho a štrnásteho platu, ktorá prevyšuje 500 eur, sa naďalej platia daň z príjmov, aj sociálne a zdravotné odvody.</p>
      <p>Viac k témam: <a href="https://www.webnoviny.sk/tag/socialne-odvody/"><u>sociálne odvody</u></a>, <a href="https://www.webnoviny.sk/tag/strnasty-plat/"><u>štrnásty plat</u></a>, <a href="https://www.webnoviny.sk/tag/trinasty-plat/"><u>trinásty plat</u></a>, <a href="https://www.webnoviny.sk/tag/zdravotne-odvody/"><u>zdravotné odvody</u></a><br/>Zdroj: Webnoviny.sk – <a href="https://www.webnoviny.sk/poistne-zo-strnasteho-platu-do-vysky-500-eur-sa-neplati-upozornuje-socialna-poistovna/"><u>Poistné zo štrnásteho platu do výšky 500 eur sa neplatí, upozorňuje Sociálna poisťovňa</u></a> © SITA Všetky práva vyhradené.</p>
    </article>
  </body>
</html>