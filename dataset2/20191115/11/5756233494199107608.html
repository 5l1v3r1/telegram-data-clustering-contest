<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621626/%D9%82%DB%8C%D9%85%D8%AA-%D9%86%D9%81%D8%AA-%DA%A9%D9%85%DB%8C-%D8%A8%D8%A7%D9%84%D8%A7-%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T11:53:00+00:00"/>
    <meta property="og:title" content="قیمت نفت کمی بالا رفت"/>
    <meta property="og:description" content="قیمت نفت در معاملات روز جمعه بازار جهانی تحت تاثیر دورنمای اوپک از تقاضا برای نفت در سال آینده که امیدها نسبت به تداوم محدودیت عرضه این گروه را برانگیخت، افزایش یافت."/>
  </head>
  <body>
    <article>
      <h1>قیمت نفت کمی بالا رفت</h1>
      <address>
        <time datetime="2019-11-15T11:53:00+00:00">15 Nov 2019, 11:53</time>
      </address>
      <p>
        <i>قیمت نفت در معاملات روز جمعه بازار جهانی تحت تاثیر دورنمای اوپک از تقاضا برای نفت در سال آینده که امیدها نسبت به تداوم محدودیت عرضه این گروه را برانگیخت، افزایش یافت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهای معاملات آتی نفت برنت ۲۸ سنت (۰.۵ درصد) افزایش یافت و به ۶۲ دلار و ۵۶ سنت در هر بشکه رسید. نفت برنت روز پنج شنبه ۹ سنت کاهش داشت.</p>
      <p>بهای معاملات وست تگزاس اینترمدیت آمریکا ۲۸ سنت (۰.۵ درصد) افزایش یافت و به ۵۷ دلار و ۵ سنت در هر بشکه رسید. شاخص قیمت نفت آمریکا روز گذشته با ۰.۶ درصد کاهش قیمت بسته شده بود.</p>
      <figure>
        <img src="https://aftabnews.ir/files/fa/news/1398/8/24/359555_918.jpg"/>
      </figure>
      <p>اوپک در جدیدترین گزارش ماهانه خود اعلام کرد انتظار دارد تقاضا برای نفت این گروه در سال ۲۰۲۰ کاهش پیدا کند.</p>
      <p>طبق پیش بینی اوپک، تقاضا برای نفت این گروه در سال میلادی آینده به ۲۹.۵۸ میلیون بشکه در روز خواهد رسید که ۱.۱۲ میلیون بشکه در روز کمتر از سال ۲۰۱۹ است. این به معنای وجود ۷۰ هزار بشکه در روز مازاد عرضه در سال ۲۰۲۰ است که کمتر از میزان پیش بینی شده در گزارش قبلی اوپک است.</p>
      <p>بسیاری از تحلیلگران می گویند این گزارش دیدگاه بسیاری در بازار مبنی بر لزوم تداوم محدودیت عرضه گروه اوپک پلاس را تقویت می کند.</p>
      <p>اوپک، روسیه و سایر تولیدکنندگان غیراوپک معروف به اوپک پلاس، از اول ژانویه توافقی را برای محدودیت عرضه به میزان ۱.۲ میلیون بشکه در روز به اجرا گذاشته اند و در ژوییه با تمدید مدت آن تا مارس سال ۲۰۲۰ موافقت کردند. این تولیدکنندگان قرار است در دسامبر برای بازبینی سیاست تولید خود در وین دیدار کنند.</p>
      <p>در آمریکا روند رشد تولید نفت ادامه دارد و ذخایر نفت این کشور افزایش بالاتر از حد انتظاری داشته است. اداره اطلاعات انرژی آمریکا اعلام کرد تولید نفت خام ۲۰۰ هزار بشکه در روز رشد هفتگی داشته و به ۱۲.۸ میلیون بشکه در روز رسیده است. ذخایر نفت این کشور نیز هفته گذشته ۲.۲ میلیون بشکه رشد کرد که بسیار بالاتر از رقم ۱.۶۴۹ میلیون بشکه بود که تحلیلگران در نظرسنجی رویترز پیش بینی کرده بودند.</p>
      <p>بر اساس گزارش رویترز، خوش بینی نسبت به امضای توافق میان آمریکا و چین برای پایان دادن به جنگ تجاری از قیمتهای نفت پشتیبانی کرده است. لری کودلاو، مشاور اقتصادی کاخ سفید با اشاره به مذاکرات بسیار سازنده با پکن، گفت: توافق بسیار نزدیک است.</p>
    </article>
  </body>
</html>