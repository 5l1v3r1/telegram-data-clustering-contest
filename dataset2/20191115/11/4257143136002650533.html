<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/kaosz-jon-a-fovarosban-osszeerhet-ket-nagy-felujitas"/>
    <meta property="og:site_name" content="infostart"/>
    <meta property="article:published_time" content="2019-11-15T11:33:40+00:00"/>
    <meta property="og:title" content="Káosz jön a fővárosban: összeérhet két nagy felújítás"/>
    <meta property="og:description" content="2020-ban egyszerre folyhat a hármas metró déli és középső szakaszának rekonstrukciója, illetve hozzáláthatnak a Lánchíd felújításának is."/>
  </head>
  <body>
    <article>
      <h1>Káosz jön a fővárosban: összeérhet két nagy felújítás</h1>
      <address><time datetime="2019-11-15T11:33:40+00:00">15 Nov 2019, 11:33</time> by <a rel="author">Infostart</a></address>
      <h3>2020-ban egyszerre folyhat a hármas metró déli és középső szakaszának rekonstrukciója, illetve hozzáláthatnak a Lánchíd felújításának is.</h3>
      <p>Augusztusban már három hónapos csúszással számolt a BKV a hármas metróvonal rekonstrukciójánál, de az <a href="https://mfor.hu/cikkek/makro/jovore-autozhatatlan-lesz-a-varos-osszeerhet-a-harmas-metro-es-a-lanchid-felujitasa.html">Mfor</a> forrásai a csúszást immáron egy évesre teszik, így az alagút és az állomások felújításával várhatóan 2021 őszére végeznek. A késés oka a vártnál is kiterjedtebb azbesztmentesítési munka, illetve a kritikusra nőtt építőipari munkaerőhiány.</p>
      <p>Csakhogy a BKV nem várhat még csaknem két évet a középső szakasz felújításának megkezdésével, mert a 2021-es kezdéssel kockára tennék az uniós források felhasználását. A hármas metró korszerűsítéséhez a 2014-2020 közötti uniós pénzügyi ciklusban elnyert összesen 172 milliárd forint támogatás terhére nem nyújtható be számla 2023 után. Ha tehát csak a déli szakasz befejezése után kezdenének neki a középső szakasznak, akkor</p>
      <blockquote>bizonyosan kicsúsznának a határidőből és veszne a támogatás egy része, holott a költségvetés így is szűkös.</blockquote>
      <p>A BKV a portálnak azt írta, ha a középső szakasz rekonstrukciójának határidejét betartják, akkor a projekt befejeződik az uniós pénzügyi ciklus zárására. A leghosszabb, középső szakasz 9 állomásának felújítására azonban továbbra sincs kivitelező. A BKV tárgyalásos eljárást hirdetett még tavaly februárban, a négy aspiráns között ott van az északi és a déli szakasz állomásait építő Strabag és az alagút rekonstrukciós munkáját elnyerő Swietelsky is, de az ár túl magas volt, és a tárgyalások sem vezettek sikerre. A városvezetésnek hamarosan döntenie kell:</p>
      <blockquote>elfogadja a vártnál drágább ajánlatot és győztest hirdet, vagy új pályázatot ír ki.</blockquote>
      <p>Ha a déli szakasz befejezése 2021 őszére csúszik, a középső szakaszt pedig 2023-ra be akarják fejezni, akkor legkevesebb egy évig két szakaszon is dolgoznak. A BKV viszont azt jelezte, hogy mindkét szakasz egyidejű lezárására nem kerül sor, de</p>
      <blockquote>a középső szakasz néhány állomásának felújítását megkezdenék a déli szakasz korszerűsítésének ideje alatt.</blockquote>
      <p>A középső szakasz állomásainak utastereiben zajló munkálatok idején csak az érintett megállóhely kerül majd lezárásra, a szerelvények megállás nélkül fognak áthaladni az építés alatt lévő állomásokon.</p>
      <p>A metrópótlás okozta közlekedési nehézségeket súlyosbíthatja jövőre a Lánchíd és a Váralagút felújítása. A Fővárosi Közgyűlés május végén 23,4 milliárd forintban határozta meg a Lánchíd, az alagút és a pesti villamos-közúti aluljáró felújításának költségkeretét, a beérkező ajánlatok azonban jócskán meghaladták a vártat, a legalacsonyabb ajánlati ár is 12,41 milliárddal meghaladja a rendelkezésre álló keretet. A főváros vagy eredménytelennek nyilvánítja a tendert és újat ír ki, vagy elfogadja a magasabb árat.</p>
      <p>Elképzelhető, hogy a költségeket úgy próbálják csökkenteni, hogy</p>
      <blockquote>az alagút felújítását későbbi időpontra halasztják.</blockquote>
      <p>A felújításról szóló kormányhatározat csak 18 hónapnyi lezárást engedélyez, de ez csak a közúti forgalom korlátozására vonatkozik, a felújítás időtartama 30 hónap. Tehát a hármas metró és a Lánchíd felújítása legalább másfél évig párhuzamosan zajlik majd.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>