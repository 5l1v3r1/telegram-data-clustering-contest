<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/uk-wont-present-any-commissioner-to-eu"/>
    <meta property="og:site_name" content="euronews"/>
    <meta property="article:published_time" content="2019-11-15T11:03:09+00:00"/>
    <meta property="og:title" content="کمیسیون اتحادیه اروپا بریتانیا را به نقض تعهدات خود متهم کرد"/>
    <meta property="og:description" content="دولت بوریس جانسون با عدم معرفی کمیسر اروپایی از تصمیم قاطع خود مبنی برخروج از اتحادیه اروپا تاکید می کند."/>
  </head>
  <body>
    <article>
      <h1>کمیسیون اتحادیه اروپا بریتانیا را به نقض تعهدات خود متهم کرد</h1>
      <address><time datetime="2019-11-15T11:03:09+00:00">15 Nov 2019, 11:03</time> by <a rel="author">یورونیوز </a></address>
      <p>کمیسیون اتحادیه اروپا روز پنج شنبه بریتانیا را به نقض تعهدات خود در قبال اتحادیه اروپا متهم کرد و اعلام کرد در این رابطه دست به اقدام قانونی خواهد زد. بریتانیا بعنوان یکی از اعضای اتحادیه اروپا ملزم است پس از هر انتخابات جدید عضوی را به کمیسیون اروپا معرفی کند.</p>
      <p>لندن می گوید تا پیش از انتخابات پارلمانی این کشور کمیسری را به اتحادیه اروپا معرفی نخواهد کرد. اورسولا فون در لاین، رئیس آینده کمیسیون اروپا در نامه‌های متعدد از دولت بوریس جانسون، نخست وزیر بریتانیا خواسته است تا کمیسری برای اتحادیه اروپا پیشنهاد دهد.</p>
      <p>دولت محافظه کار بریتانیا پس از مدت‌ها بی پاسخ گذاشتن درخواست‌های رئیس منتخب کمیسیون اروپا روز پنجشنبه انتصاب کمیسر این کشور را تا پیش از انتخابات دوازدهم دسامبر غیرممکن دانست.</p>
      <p>کمیسیون اروپا هم در پاسخ به دولت محافظه کار بریتانیا به نخست وزیر جانسون هشدار زمانی داده است که «حداکثر تا ۲۲ نوامبر(کمتر از هفت روز دیگر) این کشور باید پیشنهاد خودرا ارائه دهد چرا که کمیسیون اروپا» به ریاست اورسولا فون درلاین باید به زودی تشکیل شود. دانیل فری، یکی از سخنگوهای کمیسیون اروپا در صفحه توییت خود نوشت در صورت عدم همکاری بریتانیا در این زمینه کمیسیون اروپا دست به اقدام قانونی خواهد زد.</p>
      <figure>
        <iframe data-src="https://twitter.com/euronewses/status/1195024789930422272" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>بوریس جانسون، نخست وزیر بریتانیا پنج شنبه اعلام کرد «تا پیش از انتخابات دوازدهم دسامبر بریتانیا» او «قدرت معرفی» کمیسر جدید را نخواهد داشت.</p>
      <p>حزب محافظه کار به رهبری بوریس جانسون با ۱۰ درصد آرا بیشتر از حزب رقیب، کارگر، در نظرسنجی ها در صدر قرار دارد و امیدوار است با پیروزی قاطع در انتخابات ماه دسامبر و افزایش کرسی‌هایش تا پیش از پایان سال جاری میلادی، برکسیت را عملی کند.</p>
      <p>جرمی کوربین، رهبر حزب کارگر بارها اعلام کرده است درصورت پیروزی در انتخابات پیش رو برکسیت، جدایی بریتانیا از اتحادیه اروپا، را دوباره به همه پرسی مجدد می گذارد.</p>
      <p>در ماه ژوئن سال ۲۰۱۶ بریتانیایی‌ها در یک همه پرسی با دو درصد اختلاف در آراء، خواستار جدایی از اتحادیه اروپا شدند. تاریخ نهایی شدن کامل برکسیت بدلیل عدم رای موافق مجلس عوام به طرح توافق ترزا می و بوریس جانسون و همچنین مخالفت این مجلس با برکسیت بدون توافق تا اکنون دو بار به تعویق افتاده است.</p>
    </article>
  </body>
</html>