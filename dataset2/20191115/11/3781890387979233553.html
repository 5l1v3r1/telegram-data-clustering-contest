<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741878"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T11:43:00+00:00"/>
    <meta property="og:title" content="&quot;หนุ่ม&quot;ขุดหลุมลักตัดสายไฟฟ้าริมทาง ถูกช็อตดับอนาถ!!"/>
    <meta property="og:description" content="หนุ่มลักตัดสายไฟฟ้าริมทางถูกไฟดูดตายอนาถ แท็กซี่จอดฉี่พบเป็นศพใต้โคนเสาไฟ เผยใช้หัวมุดหลังขุดรูหวังขโมยทองแดง หลักฐานชัดห่างกัน 10 เมตร สายไฟถูกปลอกนำทองแดงออก"/>
  </head>
  <body>
    <article>
      <h1>"หนุ่ม"ขุดหลุมลักตัดสายไฟฟ้าริมทาง ถูกช็อตดับอนาถ!!</h1>
      <address>
        <time datetime="2019-11-15T11:43:00+00:00">15 Nov 2019, 11:43</time>
      </address>
      <figure>
        <img src="https://www.dailynews.co.th/admin/upload/20191115/news_wFnQTudgtl185525_533.jpg?v=20191116071"/>
      </figure>
      <p>
        <b>หนุ่มลักตัดสายไฟฟ้าริมทางถูกไฟดูดตายอนาถ แท็กซี่จอดฉี่พบเป็นศพใต้โคนเสาไฟ เผยใช้หัวมุดหลังขุดรูหวังขโมยทองแดง หลักฐานชัดห่างกัน 10 เมตร สายไฟถูกปลอกนำทองแดงออก</b>
      </p>
      <p>เมื่อวันที่ 15 พ.ย. พ.ต.ท.วุฒิ พระเดชวงค์ หัวหน้าพนักงานสอบสวน สภ.ปากคลองรังสิต รับแจ้งพบผู้เสียชีวิตไม่ทราบสาเหตุ อยู่ใต้เสาไฟฟ้าส่องสว่างริมทาง ที่เกิดเหตุบริเวณสะพานระบายน้ำ ม.2 ต.หลักหก อ.เมืองปทุมธานี จ.ปทุมธานี หลังรับแจ้งจึงรุดไปที่เกิดเหตุ พร้อมด้วยพ.ต.อ.วัชระพงษ์ ฉุยฉาย ผกก.สภ.ปากคลองรังสิต เจ้าหน้าที่สืบสวนจำนวนหนึ่ง อาสาสมัครมูลนิธิร่วมกตัญญู แพทย์เวรสถาบันนิติวิทยาศาสตร์กระทรวงยุติธรรม</p>
      <figure>
        <img src="https://www.dailynews.co.th/admin/upload/20191115/news_RaoEYtJRub185526_533.jpg?v=20191116071?v=3390"/>
      </figure>
      <p>โดยที่เกิดเหตุบริเวณโคนเสาไฟฟ้าส่องสว่างริมทาง ซึ่งมีป่าหญ้าปกคลุมพบผู้เสียชีวิตชาย 1 ราย ไม่มีเอกสารติดตัวอายุระหว่าง 35-45 ปี ลักษณะขุดลูกรังเข้าไปบริเวณใต้โคนเสาไฟฟ้า ใช้ศีรษะมุดเข้าไปเหลือเพียงท่อนล่างของลำตัวโผล่ขึ้นมาด้านบน ข้างกันพบจักรยานปั่นสีชมพูล้มอยู่ โดยมีค้อน รองเท้าบูท กระเป๋าสะพายภายในมีไฟแช็กและอุปกรณ์ตัดสายไฟตกอยู่ โดยมีปลายสายไฟฟ้าเส้นหนึ่งถูกปลอกพลาสติกหุ้มออก ตกอยู่ข้างตัวผู้เสียชีวิต ห่างกัน 10 เมตร บริเวณคูน้ำพบปลอกพลาสติกหุ้มสายไฟฟ้าถูกปลอก เพื่อนำทองแดงออกไปยาวกว่า 30 เมตร ตกอยู่</p>
      <figure>
        <img src="https://www.dailynews.co.th/admin/upload/20191115/news_UQDKLPwLtd185526_533.jpg?v=20191116071?v=3625"/>
      </figure>
      <p>นายอภิเชษฐ ชื่นใจ อายุ 42 ปี โชเฟอร์ขับแท็กซี่ผู้พบศพเป็นคนแรก เปิดเผยว่า ขณะที่ตนขับรถมาจากดอนเมือง ระหว่างทางปวดปัสสาวะ จึงจอดริมทางและลงไปข้างทางบริเวณกอหญ้า แต่กลับไปพบชายนอนแน่นิ่งอยู่ในโพรง จึงโบกมือเรียกวินรับจ้างให้ช่วยตรวจสอบ จนพบว่าเสียชีวิตแล้วจึงแจ้งตำรวจ<br/><br/>ทางด้านเจ้าหน้าที่การไฟฟ้า กล่าวว่า เสาไฟฟ้าจะมีไฟปล่อยออกมาช่วงค่ำจนถึงเช้า ส่วนตอนกลางวันนั้นไม่มีกระแสไฟฟ้า คาดว่าผู้เสียชีวิตน่าจะมาก่อเหตุเมื่อช่วงค่ำที่ผ่านมา<br/><br/>พ.ต.ท.วุฒิ สภ.ปากคลอง กล่าวว่า ได้ตรวจสอบที่เกิดเหตุอย่างละเอียดและบันทึกภาพไว้เป็นหลักฐาน พร้อมให้อาสาสมัครมูลนิธิร่วมกตัญญูนำร่างผู้เสียชีวิตส่งสถาบันนิติวิทยาศาสตร์ รพ.ธรรมศาสตร์เฉลิมพระเกียรติ เพื่อหาสาเหตุที่แท้จริงต่อไป.</p>
    </article>
  </body>
</html>