<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/abp-juliusz-paetz-nie-zyje,985610.html"/>
    <meta property="og:site_name" content="TVN24"/>
    <meta property="article:published_time" content="2019-11-15T11:14:24+00:00"/>
    <meta property="og:title" content="Nie żyje arcybiskup Juliusz Paetz"/>
    <meta property="og:description" content="Arcybiskup senior Juliusz Paetz nie żyje - poinformowała archidiecezja poznańska. Były metropolita zmarł w wieku 84 lat."/>
  </head>
  <body>
    <article>
      <h1>Nie żyje arcybiskup Juliusz Paetz</h1>
      <address><time datetime="2019-11-15T11:14:24+00:00">15 Nov 2019, 11:14</time> by <a rel="author">ads//plw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/2975fec5-78f3-46bf-9dc0-aa058e0a7752-480p.mp4"/>
        <figcaption>Arcybiskup Juliusz Paetz nie żyje<cite>Foto: Marek Zakrzewski/PAP | Video: tvn24</cite></figcaption>
      </figure>
      <h3>Arcybiskup senior Juliusz Paetz nie żyje - poinformowała archidiecezja poznańska. Były metropolita zmarł w wieku 84 lat.</h3>
      <p>"Pogrzeb arcybiskupa Juliusza Paetza odbędzie się w formie ściśle prywatnej w katedrze poznańskiej" - poinformowała na stronie internetowej archidiecezja poznańska.<br/><br/>Jak dodano, miejsce pochówku, jak również forma pogrzebu, zgodne z normami Kodeksu Prawa Kanonicznego zostały ustalone w wyniku konsultacji ze Stolicą Apostolską i Nuncjaturą Apostolską w Polsce oraz rodziną zmarłego.</p>
      <h3>Arcybiskup Juliusz Paetz - kim był?</h3>
      <p>Arcybiskup Juliusz Paetz urodził się w Poznaniu w 1935 roku. Święcenia kapłańskie przyjął z rąk arcybiskupa Antoniego Baraniaka 28 czerwca 1959 roku.</p>
      <related>
        <a href="https://www.tvn24.pl/polska-i-swiat,33,m/abp-paetz-przypomina-o-sobie,732210.html"/>
      </related>
      <p>Był współpracownikiem Sekretariatu Stanu i Rady do spraw Publicznych Kościoła oraz delegacji Stolicy Apostolskiej do spraw stałych kontaktów roboczych z rządem PRL, a w latach 1976-1982 prałatem antykamery papieskiej na bezpośredniej służbie papieży: Pawła VI, Jana Pawła I i Jana Pawła II.</p>
      <p>W latach 1983-1996 był biskupem diecezjalnym łomżyńskim. Później, do 2002 roku, sprawował funkcję metropolity poznańskiego.</p>
      <h3>Afera sprzed 17 lat</h3>
      <p>W 2002 roku pod adresem abp. Paetza formułowane były oskarżenia o molestowanie seksualne kleryków.  Arcybiskup zaprzeczał zarzutom.</p>
      <p>W Wielki Czwartek 2002 roku złożył jednak rezygnację z urzędu, do czego miał go skłonić osobiście papież Jan Paweł II. Watykan zakazał wtedy Paetzowi sprawowania funkcji biskupich, m.in. wyświęcania kapłanów i przewodniczenia uroczystym mszom. W 2013 roku dodatkowo zakazano mu udziału w publicznych uroczystościach.</p>
      <p>Żaden z domniemanych pokrzywdzonych kleryków nie złożył zawiadomienia w sprawie molestowania, więc sprawa nie była badana przez prokuraturę.</p>
      <p>
        <b>
          <b>
            <a href="http://www.tvn24.pl/magazyn-tvn24/grzech-w-palacu-arcybiskupim,35,807?debateSlug=magazyn-tvn24">Czytaj artykuł Jerzego Morawskiego, który jako pierwszy opisał molestowanie kleryków i księży przez abp. Paetza &gt;&gt;&gt;</a>
          </b>
        </b>
      </p>
    </article>
  </body>
</html>