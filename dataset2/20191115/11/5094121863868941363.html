<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/kriticka-situace-v-benatkach-kvuli-zaplavam-je-uzavreno-namesti-sv-marka-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T11:24:00+00:00"/>
    <meta property="og:title" content="Kritická situace v Benátkách. Kvůli záplavám je uzavřeno náměstí sv. Marka"/>
    <meta property="og:description" content="Starosta italských Benátek Luigi Brugnaro dnes dopoledne nařídil kvůli záplavám z bezpečnostních důvodů uzavřít náměstí svatého Marka. Očekávalo se totiž, že před polednem dosáhne voda ve městě až do výšky 1,6 metru nad běžnou úroveň moře. Voda vystoupala na 1,54 metru, poté začala opět klesat. Zastavena byla dopoledne i veřejná doprava na Velkém kanálu (Canal Grande), hlavní dopravní tepně města, informovala agentura ANSA."/>
  </head>
  <body>
    <article>
      <h1>Kritická situace v Benátkách. Kvůli záplavám je uzavřeno náměstí sv. Marka</h1>
      <address><time datetime="2019-11-15T11:24:00+00:00">15 Nov 2019, 11:24</time> by <a rel="author">ČTK</a></address>
      <p>Vrcholu dosáhla dnes voda v Benátkách v 11:26 SEČ, kdy byla 1,54 metru nad běžnou hladinou moře, oznámila meteorologická služba. Podle agentury ANSA bylo při přílivu zaplaveno asi 70 procent centrálních Benátek. Uzavřena byla dnes opět bazilika svatého Marka i nedaleký Dóžecí palác, v němž je muzeum. Naopak výstava umění Benátské bienále, která končí příští týden, zůstala otevřena. Zavřeny byly opět školy a školky i řada obchodů.</p>
      <figure>
        <img src="https://g.denik.cz/1/84/benatky-voda-201911130554501-02_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/nejhorsi-zaplavy-od-roku-1966-italske-benatky-ohrozuje-velka-voda-20191113.html">Nejhorší záplavy od roku 1966. V Benátkách jsou pod vodou ulice i památky Přečíst článek ›</a>
      </aside>
      <p>Benátky postihly tento týden největší záplavy od roku 1966, když v úterý večer vysoká voda dosáhla až úroveň 1,87 metru. Během středy voda opadla, ve čtvrtek ale opět stoupla. Zaplavena byla i významná památka bazilika svatého Marka, na stejnojmenném náměstí bylo v úterý večer přes metr vody.</p>
      <p>Vysoká voda v Benátkách tento týden zaplavila domy, obchody i hotely, v ulicích vyplavila na břeh vodní taxíky i takzvaná vaporetta, lodě, které zajišťují ve městě veřejnou dopravu.</p>
      <h3>Stav nouze</h3>
      <p>Italská vláda ve čtvrtek rozhodla vyhlásit v Benátkách stav nouze a na rychlé odstranění škod uvolnila 20 milionů eur (asi půl miliardy Kč). Jde pouze o první finanční injekci, kterou historické město ze státní pokladny dostane, zdůraznil premiér.</p>
      <figure>
        <img src="https://g.denik.cz/1/a8/ctk-demonstranti-ctvrtym-dnem-paralyzuji-zivot-v-hongkongu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/ochromena-doprava-obavy-z-nasili-zivot-v-hongkongu-dal-komplikuji-demonstrace-20191114.html">Ochromená doprava, obavy z násilí. Život v Hongkongu dál komplikují demonstrace Přečíst článek ›</a>
      </aside>
      <p>Takzvaná vysoká voda (acqua alta) je benátský fenomén, kdy voda při přílivu někdy vystoupá velmi vysoko. Záplavy kvůli tomu město v benátské laguně zažívá od podzimu do jara poměrně často. Tento týden ale dosáhla vysoká voda výjimečné úrovně. Náměstí svatého Marka patří k nejníže položeným místům v Benátkách.</p>
    </article>
  </body>
</html>