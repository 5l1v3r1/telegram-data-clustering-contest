<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/venezia_san_marco_acqua_alta-6552365/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T11:39:00+00:00"/>
    <meta property="og:title" content="&quot;Basta con l'overtourism a Venezia&quot;. Parla il proprietario di un caffè storico"/>
    <meta property="og:description" content="Claudio Vernier, presidente di un'associazione di esercenti parla di una città spopolata. E si dice scettico sul Mose"/>
  </head>
  <body>
    <article>
      <h1>"Basta con l'overtourism a Venezia". Parla il proprietario di un caffè storico</h1>
      <h2>Claudio Vernier, presidente di un'associazione di esercenti parla di una città spopolata. E si dice scettico sul Mose</h2>
      <address><time datetime="2019-11-15T11:39:00+00:00">15 Nov 2019, 11:39</time> by <a rel="author" href="https://www.agi.it/authors/francesca-venturi/" target="_blank">Francesca Venturi</a></address>
      <p>Basta con l'<b>overtourism</b><b> </b>che sta distruggendo <b>Venezia</b>: a farsi portavoce dell'esasperazione di molti veneziani è <b>Claudio Vernier</b>, proprietario di uno dei caffè storici di piazza San Marco, il <b>Todaro</b>, e presidente di un'associazione che riunisce oltre 200 fra caffè, ristoranti, hotel e anche soci individuali, con oltre 4 mila dipendenti.</p>
      <p>"E' una no profit riconosciuta per i suoi fini culturali e di tutela del territorio - ha spiegato parlando con Agi davanti al suo locale chiuso dopo che l'<b>acqua alta</b> di martedì notte lo ha invaso - Purtroppo questa è la zona più bassa, alle procuratie vecchie e alla basilica siamo a 85 cm: significa avere più di un metro d'acqua nei locali, nel mio c'erano circa 75 cm, i <b>danni non sono calcolabili</b> perché purtroppo l'acqua salata mangia e cammina: il sale corrode i muri fino a 7 metri di altezza, quello che tocca distrugge".</p>
      <h3>"I costi di gestione sono enormi"</h3>
      <p>Che fare ora ? "Ci rimbocchiamo le maniche, lo scopo è riaprire prima possibile. La gente non si rende conto che i <b>costi </b>in questa città sono enormi: tenere aperto in una città che vive di overtourism, di bassissimo livello, è già difficile, ma quando succedono cose come questa il morale va a terra. E' la sconfitta della politica e della tecnica: noi imprenditori abbiamo bisogno di certezze, ma oggi ci dicono, potrebbe risuccedere domani e viviamo nell'incertezza. Ma come, erano 50 anni che si poteva fare qualcosa e ora doveva ricapitare perché si svegliassero? Stiamo facendo una figura pessima a livello internazionale".</p>
      <p>Vernier è preoccupato: "Dal 1966 Venezia ha perso il <b>70% della popolazione</b>, siamo 50 mila, se ora se ne va un'altra maggioranza e rimaniamo in 10 mila è finita. In questa città si fa fatica a trovare un idraulico, un elettricista. La monocultura turistica ha distrutto tutto, è un disastro! Chi viene ora non sa nemmeno dove si trova, non c'è nessun rispetto. Ieri c'era ancora l'acqua alta e loro entravano, chiedevano il bagno, fotografavano. E noi a contare i danni. Forse era il giorno giusto per chiudere i tornelli e dire "la giostra è chiusa, sorry, out of order".</p>
      <h3>Mose? Forse dovrebbero ascoltare i veneziani"</h3>
      <p>Il presidente dell'associazione non ha fiducia nei politici: "Che cosa vengono a fare? <b>Berlusconi</b> ha iniziato il <b><a href="https://www.agi.it/cronaca/mose_come_funziona_a_che_punto_e-6537799/news/2019-11-13/">Mose</a></b>, 16 anni fa, ora<b> Conte</b> dice che lo finisce: bravi, ma siamo sicuri di andare avanti con un progetto che non considera l'innalzamento delle maree e <b>costa 100 milioni all'anno</b>? Forse bisognerebbe che ascoltassero di più i veneziani e chi si intende di laguna e gondole". </p>
    </article>
  </body>
</html>