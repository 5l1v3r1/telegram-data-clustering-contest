<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/kolonka/denys-popovych/polityka/vypyty-chashu-dna-chomu-ukrayina-ne-zmozhe-vidmovytysya-minskyx-uhod"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T11:35:49+00:00"/>
    <meta property="og:title" content="Випити чашу до дна: чому Україна не зможе відмовитися від Мінських угод"/>
    <meta property="og:description" content="Односторонній вихід України з Мінських угод загрожує українській стороні тяжкими наслідками."/>
  </head>
  <body>
    <article>
      <h1>Випити чашу до дна: чому Україна не зможе відмовитися від Мінських угод</h1>
      <address><time datetime="2019-11-15T11:35:49+00:00">15 Nov 2019, 11:35</time> by <a rel="author">Денис Попович</a></address>
      <p>
        <b>Міністр закордонних справ Вадим Пристайко <a href="https://www.slovoidilo.ua/2019/11/14/novyna/polityka/mzs-dopustyly-vyxid-ukrayiny-minskyx-uhod">не виключив, що Україна вийде з Мінських угод у тому разі</a>, якщо побачить, що вони не виконуються. Якщо рішення про вихід з Мінська-2 буде ухвалено, можливе підключення «плану-Б», який полягає в розгортанні миротворчої місії на Донбасі. Заяви пана Пристайка спричинили широкий резонанс, але, на жаль, вони створюють лише безліч нових питань.</b>
      </p>
      <p>Згадані вище заяви міністр закордонних справ Вадим Пристайко зробив в інтерв'ю ВВС. Пан Пристайко вважає цілком реальним вихід України з Мінських домовленостей у разі, якщо процес їх виконання занадто затягнеться. «<i>Так, це можливо (вихід з Мінська-2, – авт.), якщо ми побачимо, що цей процес йде нескінченно. Це дуже непопулярна заява і, напевно, знову не сподобається нашим західним партнерам. Але для нас Мінськ – не самоцінність. Самоцінність – наше виживання як нації. І якщо ми побачимо, що вони (Мінські угоди, – авт.) не спрацьовують, і це затягує нескінченний процес, то рано чи пізно буде ухвалено рішення про вихід з Мінського процесу</i>», – підкреслив міністр.</p>
      <p>За словами Пристайка, результати найближчої нормандської зустрічі вже можуть поставити питання про можливість досягнення миру в Мінському форматі. Варіантом «Б» в цьому випадку для України може стати розгортання миротворчої місії на Донбасі. «<i>У Києва є бачення декількох можливих варіантів. Наприклад, якщо не «Мінськ», то нам тоді потрібно звертатися за миротворчою місією, точніше peacekeeping – місією з підтримки миру</i>», – пояснив Пристайко. За його словами, Україну влаштував би варіант розміщення «блакитних касок» на кордоні між Україною й Росією.</p>
      <p>Заяви Пристайка породжують більше питань, ніж відповідей, як саме Україна збирається діяти, якщо Кремль буде затягувати процес врегулювання конфлікту на Донбасі. Військова операція українським керівництвом не розглядається, а ось односторонній вихід Києва з Мінська-2, особливо після того, як президент України Володимир Зеленський неодноразово висловлював свою прихильність до мирного Мінському процесу, викличе непередбачувану реакцію у західних партнерів нашої країни.</p>
      <p>Росія ж, своєю чергою, отримає унікальну можливість звинуватити Україну в небажанні закінчити війну, а також всі підстави вимагати зняття хоча б частини санкцій, накладених за агресію проти нашої країни. Годі й говорити про те, що при такому розвитку подій багаторазово зростають ризики загострення ситуації на фронті з метою примусу України підписати якийсь новий, більш кабальний «Мінськ».</p>
      <p>Ще одна проблема в тому, що відмовившись від Мінська-2, Україна, найімовірніше, навіть не зможе перейти до «плану-Б», пов'язаному з миротворцями. Справа в тому, що Мінські угоди є єдиною міжнародно-визнаною «дорожньою мапою» врегулювання конфлікту на Донбасі. Більше того, Комплекс заходів з виконання Мінських угод затверджений відповідною Резолюцією Ради безпеки ООН від 17 лютого 2015 року.</p>
      <p>Адже саме Радбез ООН ухвалює рішення щодо розгортання миротворчих місій у будь-якій точці планети. Відмова від Мінська-2 фактично означає відмову і від виконання вимог, пов'язаної з ним Резолюції ООН. Чи зможе Україна в такому випадку розраховувати на позитивне рішення Радбезу ООН з приводу розгортання миротворчої місії на Донбасі – питання риторичне.</p>
      <p>Втім, є ще одна перешкода на шляху виконання українського «плану-Б». Нагадаємо, що Росія має право вето в Раді безпеки ООН, тобто може заблокувати будь-яке рішення цієї організації, якщо воно не буде влаштовувати Кремль. Можна, щоправда, згадати й про те, що президент РФ Володимир Путін у вересні 2017 роки <a href="https://www.slovoidilo.ua/2017/09/12/kolonka/denys-popovych/bezpeka/prymus-myru-putin-pochynaye-torh-donbas">сам запропонував розгорнути миротворчу місію на Донбасі</a>. Однак пропозиції Путіна стосувалися розміщення «блакитних касок» уздовж лінії розмежування, але ніяк не на кордоні України і Росії. Ця пропозиція не влаштувала Київ тоді й, схоже, не влаштовує зараз.</p>
      <p>З іншого боку, перебування миротворців на кордоні не вигідно вже Кремлю. А точніше – маріонеткам Кремля в ОРДЛО, які побоюються, що «блакитні каски» заблокують їм постачання з Росії. Це, на їхню думку, дозволить ЗСУ швидко розтрощити «ЛНР» і «ДНР». Отже, російське вето в Радбезі ООН практично неминуче.</p>
      <p>Втім, найімовірніше, заява Пристайка про вихід з Мінська-2 так і залишиться заявою, тому що Зеленському просто не дозволять вийти з «мінського русла», навіть якщо він дуже цього захоче. Це означає, що новому президенту доведеться випити «мінську чашу» до дна. Або ж спробувати викручуватися, як це робив його попередник Петро Порошенко. Однак копіювати Порошенка – далеко не найкращий вибір для Зеленського.</p>
      <p><i>Денис Попович, спеціально для «Слово і Діло»</i>.</p>
      <related>
        <h4>Читайте також</h4>
        <a href="https://www.slovoidilo.ua/2019/11/13/novyna/polityka/minsku-obhovoryly-realizacziyu-formuly-shtajnmayera"/>
        <a href="https://www.slovoidilo.ua/2019/11/12/novyna/polityka/minsku-zirvalosya-zasidannya-humanitarnoyi-pidhrupy"/>
        <a href="https://www.slovoidilo.ua/2019/11/11/kolonka/serhei-berezhnoi/polityka/pustytysya-bereha-yak-vyjty-minskyx-uhod-pochaty-hnuty-svoyu-liniyu"/>
      </related>
    </article>
  </body>
</html>