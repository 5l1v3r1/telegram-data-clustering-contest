<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_zakonoproekt-pro-legalizaciyu-azartnih-igor-peredbachaye-nayavnist-dublyuyuchih-kontrolnih-organiv-ekspert/938320"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T11:25:00+00:00"/>
    <meta property="og:title" content="Законопроект про легалізацію азартних ігор передбачає наявність дублюючих контрольних органів - експерт"/>
    <meta property="og:description" content="Підготовка в прискореному режимі легалізації грального бізнесу вже породила 8 законопроектів на цю тему. Від основного урядового законопроекту 2285, за оцінками експертів, вони практично не відрізняються. Однак такі відмінності все ж таки існують, і вони становлять чималу загрозу для подальшого ..."/>
  </head>
  <body>
    <article>
      <h1>Законопроект про легалізацію азартних ігор передбачає наявність дублюючих контрольних органів - експерт</h1>
      <address><time datetime="2019-11-15T11:25:00+00:00">15 Nov 2019, 11:25</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938320_w_300.jpg?v=0"/>
        <figcaption>Адвокат Ігор Галицький: "Є усі шанси паралізувати діяльність лотерейного ринку в Україні"</figcaption>
      </figure>
      <p>Підготовка в прискореному режимі легалізації грального бізнесу вже породила 8 законопроектів на цю тему. Від основного урядового законопроекту 2285, за оцінками експертів, вони практично не відрізняються. Однак такі відмінності все ж таки існують, і вони становлять чималу загрозу для подальшого існування галузі і для суспільства в цілому. Експерт, адвокат Ігор Галицький в одному з клонів, законопроекті 2285-1, поданому депутатом від "Слуги народу" Олегом Марусяком, звернув увагу на Прикінцеві та перехідні положення його проекту закону. На думку Галицького, "вони мають усі шанси паралізувати діяльність лотерейного ринку в Україні", - публікує оцінку Ігоря Галицького <a href="https://www.unian.ua/economics/other/10754202-legalizaciya-azartnih-igor-vsi-nezakonni-zakladi-zalishayutsya-pracyuvati.html?_ga=2.74226834.1692182383.1573722976-720490293.1570616671">Уніан</a>.</p>
      <p>Зокрема, в Прикінцевих та перехідних положеннях законопроекту 2285-1, за словами адвоката, фігурує так звана тимчасова комісія, на яку покладено функції прийому інформації та документів від операторів лотерей під час перехідного періоду, відведеного даним законопроектом для отримання нових ліцензій гравцями ринку.</p>
      <p>Також тут, в проекті закону, закладено явне дублювання функцій двома органами, а повноваження додаткового тимчасового органу вкрай туманні.</p>
      <p>"Законопроектом вже передбачено існування Комісії з розвитку та регулювання азартних ігор, тим паче дублювання її функцій іншою комісією, тільки тимчасового характеру, є зайвим. Це не прискорює процес отримання нових ліцензій операторами числових лотерей, а уповільнює його через побудову нових бюрократичних перепон", - доходить висновку Ігор Галицький.</p>
      <p>Експерт також вказує на недостатній для якісного переходу на нові правила термін, відведений законопроектом.</p>
      <p>"Прикінцеві та перехідні положення законопроекту 2285-1 вимагають від тих операторів лотерей, які працюють за чинним законом про лотереї 2013 року, представлені на ринку сьогодні та добре відомі, зупинити проведення класичної числової лотереї, в тому числі закрити пункти розповсюдження тиражних числових лотерей по всій території країни. Зробити це потрібно не пізніше ніж через три місяці з моменту набуття сили нового закону. А набуття чинності заплановано на 1 січня 2020 року", - пише Ігор Галицький.</p>
      <p>В цілому ж, законопроект націлений на повне витискання з ринку класичних лотерей, єдиних легальних на сьогодні операторів, на відміну від казино, онлайн-казино і букмекерських компаній, вважає Галицький. А це, замість виведення з тіні поточних гравців, може призвести до повного хаосу, легалізації раніше підпільних гральних закладів і розгулу лудоманії.</p>
      <p>"Спроби винайти ускладнений перехідний механізм - не найкращий варіант. Якщо він буде застосований, то трагічні наслідки очевидні: продаж числових лотерей припиниться, податки перестануть надходити до державного бюджету, а у мільйонів гравців буде вкрадена мрія, надія і шанс збагатитися, провести цікаво час, отримати задоволення від гри", - робить висновок Ігор Галицький.</p>
      <blockquote>Нагадаємо, серед українців можлива <a href="http://ratinggroup.ua/research/ukraine/dinamika_otnosheniya_ukraincev_k_igornomu_biznesu.html">легалізація азартних ігор не знаходить підтримки</a>. Так, проведене нещодавно опитування показало, що 60% населення виступають проти такого розвитку подій.</blockquote>
    </article>
  </body>
</html>