<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/u-cherniveckiy-oblasti-zrostae-kilkist-ditey-hvorih-na-cukroviy-diabet-380349"/>
    <meta property="og:site_name" content="Погляд"/>
    <meta property="article:published_time" content="2019-11-15T11:56:00+00:00"/>
    <meta property="og:title" content="У Чернівецькій області зростає кількість дітей, хворих на цукровий діабет"/>
    <meta property="og:description" content="Дедалі більшою проблемою цукровий діабет стає у дитячого населення"/>
  </head>
  <body>
    <article>
      <h1>У Чернівецькій області зростає кількість дітей, хворих на цукровий діабет</h1>
      <h2>Цукровий діабет визнано неінфекційною епідемією XXI століття</h2>
      <address>
        <time datetime="2019-11-15T11:56:00+00:00">15 Nov 2019, 11:56</time>
      </address>
      <p>Дедалі більшою проблемою цукровий діабет стає у дитячого населення. Кількість діток, у яких вперше виявляють дане захворювання, постійно збільшується. Експерт Департаменту охорони здоров’я Чернівецької ОДА за фахом «Дитяча ендокринологія», <b>завідуюча ендокринологічного відділення обласної дитячої клінічної лікарні Тамара Крецул</b> підкреслює, що цукровий діабет визнано неінфекційною епідемією XXI століття.</p>
      <p>Вітчизняні фахівці наголошують – за останні 11 років поширеність цукрового діабету в нашій країні стрімко зросла з 1,8% до 2,8%. Ендокринологи зазначають, що Україна належить до країн із високим рівнем захворюваності на цукровий діабет. Чернівецька область – не виняток. Зокрема, що стосується дитячого населення, то станом на 01.11.2019 року на Буковині під спостереженням знаходяться 204 дитини із цукровим діабетом 1 та 2 типів.</p>
      <p>Як інформує Тамара Крецул, за 11 місяців 2019 року вперше цукровий діабет 1 типу діагностовано у 31 дитини, цукровий діабет 2 типу – у 2 дітей. З них 14 дітей віком від одного до шести років (45%) та 13 дітей віком від семи до 14 років (42%) та четверо дітей підліткового віку (13%). Про це йдеться у повідомленні департаменту охорони здоров'я Чернівецької ОДА.</p>
      <p>До Всесвітнього дня боротьби з цукровим діабетом в ендокринологічному відділені обласної дитячої клінічної лікарні співробітники відділення і кафедри педіатрії та медичної генетики БДМУ провели святкові заходи для діток, які на той час знаходились на лікуванні.</p>
      <p>Медики розповіли маленьким пацієнтам історію відзначення Всесвітнього дня боротьби з діабетом, зосередили увагу на особливостях життя хворих з діабетом, статистичних даних тощо. На завершення заходу дітки отримали приємні подарунки від студентів-медиків.</p>
      <related>
        <h4>Схожі записи</h4>
        <a href="https://pogliad.ua/news/health/za-tizhden-na-kir-u-cherniveckiy-oblasti-zahvorili-55-osib-373545"/>
        <a href="https://pogliad.ua/news/health/kir-ne-vidstupae-za-tizhden-u-cherniveckiy-oblasti-hvorih-na-cyu-nedugu-pobilshalo-373243"/>
        <a href="https://pogliad.ua/news/health/za-tizhden-u-cherniveckiy-oblasti-zahvorili-na-kir-47-osib-372954"/>
        <a href="https://pogliad.ua/news/health/za-tizhden-u-cherniveckiy-oblasti-zahvorilo-na-kir-30-lyudey-372266"/>
      </related>
    </article>
  </body>
</html>