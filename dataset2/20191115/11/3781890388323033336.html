<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741871"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T11:00:00+00:00"/>
    <meta property="og:title" content="แผ่นดินไหวอินโดฯบาดเจ็บ 2 ราย"/>
    <meta property="og:description" content="มีผู้ได้รับบาดเจ็บอย่างน้อย 2 ราย อาคารบ้านเรือนได้รับความเสียหายหลังแผ่นดินไหวรุนแรง 7.1 แมกนิจูดทางตะวันออกของอินโดนีเซีย ทางการต้องแจ้งเตือนให้ประชาชนหนีขึ้นที่สูงเพราะเกรงว่าจะเกิดคลื่นยักษ์สึนามิ"/>
  </head>
  <body>
    <article>
      <h1>แผ่นดินไหวอินโดฯบาดเจ็บ 2 ราย</h1>
      <address>
        <time datetime="2019-11-15T11:00:00+00:00">15 Nov 2019, 11:00</time>
      </address>
      <slideshow>
        <figure>
          <img src="https://www.dailynews.co.th/admin/upload/20191115/news_ftnxOcQnBL181130_533.jpg?v=20191116084"/>
        </figure>
        <figure>
          <img src="https://www.dailynews.co.th/admin/upload/20191115/news_AkAFHClJvF181139_533.jpg?v=20191116084"/>
        </figure>
      </slideshow>
      <p>
        <b>มีผู้ได้รับบาดเจ็บอย่างน้อย 2 ราย อาคารบ้านเรือนได้รับความเสียหายหลังแผ่นดินไหวรุนแรง 7.1 แมกนิจูดทางตะวันออกของอินโดนีเซีย ทางการต้องแจ้งเตือนให้ประชาชนหนีขึ้นที่สูงเพราะเกรงว่าจะเกิดคลื่นยักษ์สึนามิ</b>
      </p>
      <p>สำนักข่าวรอยเตอร์รายงานจากประเทศอินโดนีเซียเมื่อวันที่ 15 พ.ย.ว่า สำนักงานสำรวจธรณีวิทยาสหรัฐแจ้งเหตุแผ่นดินไหวรุนแรงวัดได้ 7.1 แมกนิจูดเมื่อค่ำวันพฤหัสบดีที่ผ่านมา สร้างแรงสั่นสะเทือนให้กับพื้นที่ทางตะวันออกของอินโดนีเซีย ศูนย์กลางแผ่นดินไหวอยู่ในทะเล ห่างจากเมืองเทอร์เนตไปทางตะวันตกเฉียงเหนือ 139 กม. ทางการต้องประกาศเตือนให้ประชาชนรีบหนีขึ้นไปอยู่ที่สูงเพราะเกรงว่าจะเกิดคลื่นยักษ์สึนามิ แต่ก็ได้ยกเลิกคำเตือนเรื่องคลื่นสึนามิในอีกเกือบ 2 ชั่วโมงต่อมา แม้ว่าจะมีอาฟเตอร์ช็อกตามมากว่า 90 ครั้งก็ตาม<br/>นายอกุส วิโบโว โฆษกสำนักงานบรรเทาพิบัติภัยของอินโดนีเซียแถลงว่า มีผู้ได้รับบาดเจ็บเล็กน้อย 2 คนในเมืองเทอร์เนตของจังหวัดนอร์ธมาลากุ บ้าน 6 หลังและโบสถ์ 2 หลังได้รับความเสียหายเล็กน้อย สถานการณ์กลับคืนสู่สภาพปกติในเมืองไบตุงบนเกาะสุลาเวสีและเขตฮัลมาฮีราบนเกาะโมลุกกะ ทั้งที่ตอนแรกประชาชนแตกตื่นเผ่นหนีออกจากบ้านขึ้นที่สูงตามประกาศแจ้งเตือน<br/>ทั้งนี้ อินโดนีเซียตั้งอยู่ในเขตวงแหวนไฟแห่งแปซิฟิก จุดที่แผ่นเปลือกโลกมาบรรจบกันจึงเกิดแผ่นดินไหวและภูเขาไฟระเบิดได้บ่อยครั้ง เช่น เมื่อเดือนก.ค.ที่ผ่านมา แผ่นดินไหวขนาด 7.3 แมกนิจูดสร้างแรงสั่นสะเทือนให้กับเกาะโมลุกกะ ทำให้มีผู้เสียชีวิต 4 ศพ แต่ที่รุนแรงที่สุดนั้นเป็นแผ่นดินไหวขนาด 9.5 แมกนิจูด นอกชายฝั่งเกาะสุมาตราของอินโดนีเซีย เมื่อวันที่ 26 ธ.ค.2547 ทำให้เกิดคลื่นสึนามิพัดถล่มหลายประเทศรอบมหาสมุทรอินเดีย ทำให้มีผู้เสียชีวิต 226,000 ศพ เฉพาะที่อินโดนีเซียเสียชีวิตกว่า 126,000 ศพ<br/><br/>เครดิตภาพREUTERS</p>
    </article>
  </body>
</html>