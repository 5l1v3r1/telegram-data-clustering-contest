<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460915/%E0%A6%9C%E0%A6%A8%E0%A7%8D%E0%A6%AE%E0%A6%A6%E0%A6%BF%E0%A6%A8%E0%A7%87-%E0%A6%B8%E0%A7%8D%E0%A6%95%E0%A7%81%E0%A6%B2%E0%A7%87-%E0%A6%A2%E0%A7%81%E0%A6%95%E0%A7%87-%E0%A6%B8%E0%A6%B9%E0%A6%AA%E0%A6%BE%E0%A6%A0%E0%A7%80%E0%A6%A6%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T11:00:00+00:00"/>
    <meta property="og:title" content="জন্মদিনে স্কুলে ঢুকে সহপাঠীদের গুলি ॥ নিহত ২"/>
    <meta property="og:description" content="অনলাইন ডেস্ক ॥ যুক্তরাষ্ট্রের ক্যালিফোর্নিয়ার একটি স্কুলে এক শিক্ষার্থীর গুলিতে দুই সহপাঠী নিহত ও আরও তিনজন আহত হয়েছে বলে কর্মকর্তারা জানিয়েছেন। বৃহস্পতিবার স্থানীয় সময় সকালে স্কুলের কার্যক্রম শুরুর কয়েক মিনিট আগে লস অ্যাঞ্জেলসের উত্তরে সান্তা ক্লারিতা শহরের সগাস হাই স্কুলে এ গুলির ঘটনা ঘটে। এ ঘটনায় সন্দেহভাজন ..."/>
  </head>
  <body>
    <article>
      <h1>জন্মদিনে স্কুলে ঢুকে সহপাঠীদের গুলি ॥ নিহত ২</h1>
      <address>
        <time datetime="2019-11-15T11:00:00+00:00">15 Nov 2019, 11:00</time>
      </address>
      <figure>
        <img src="http://www.dailyjanakantha.com/files/201911/1573819222_03.jpg"/>
      </figure>
      <p>অনলাইন ডেস্ক ॥ যুক্তরাষ্ট্রের ক্যালিফোর্নিয়ার একটি স্কুলে এক শিক্ষার্থীর গুলিতে দুই সহপাঠী নিহত ও আরও তিনজন আহত হয়েছে বলে কর্মকর্তারা জানিয়েছেন।</p>
      <p>বৃহস্পতিবার স্থানীয় সময় সকালে স্কুলের কার্যক্রম শুরুর কয়েক মিনিট আগে লস অ্যাঞ্জেলসের উত্তরে সান্তা ক্লারিতা শহরের সগাস হাই স্কুলে এ গুলির ঘটনা ঘটে।</p>
      <p>এ ঘটনায় সন্দেহভাজন ১৬ বছর বয়সী এক কিশোরকে আটক করা হয়েছে বলে জানিয়েছে বিবিসি।</p>
      <p>বৃহস্পতিবার সন্দেহভাজন এ হামলাকারীর ষোড়শ জন্মদিন ছিল, জানিয়েছে বার্তা সংস্থা রয়টার্স।</p>
      <p>পুলিশ বলছে তারা বৃহস্পতিবার সকাল ৭টা ৩৮ মিনিটের দিকে প্রথম এ গুলির খবর পায়।</p>
      <p>“কয়েক সেকেন্ডের মধ্যে আমরা একাধিক ফোন পাই। দুই মিনিটের ভেতরই ঘটনাস্থলে পুলিশের প্রথম ইউনিটটি পৌঁছায়,” সংবাদ সম্মেলনে বলেছেন লস অ্যাঞ্জেলসের পুলিশ কর্মকর্তা অ্যালেক্স ভিলানুভা।</p>
      <p>তিনি জানান, ঘটনাস্থল থেকে পুলিশ গুলিবিদ্ধ ছয়জনকে উদ্ধার করে হাসপাতালে পাঠায়। আহতদের মধ্যে সন্দেহভাজন ওই কিশোরও ছিল।</p>
      <p>“সন্দেহভাজনের বয়স ১৬ বছর। তার জন্মদিন ছিল আজ,” বলেছেন আগ্নেয়াস্ত্র বিশেষজ্ঞ ক্যাপ্টেন কেন্ট ওয়েগনার।</p>
      <p>স্থানীয় গণমাধ্যমগুলোতে সন্দেহভাজনের নাম নাথানিয়েল বেরহাউ বলা হয়েছে।</p>
      <p>নিরাপত্তা ক্যামেরার ফুটেজে দেখা যায়, সন্দেহভাজন ওই কিশোর ব্যাগ থেকে পিস্তল বের করে ৫ সহপাঠীর পর নিজেকেও গুলি করে।</p>
      <p>গুলিতে ১৬ বছর বয়সী এক কিশোরী ও ১৪ বছর বয়সের এক কিশোর নিহত হয়।</p>
      <p>আহত বাকি তিন শিক্ষার্থীর মধ্যে ১৪ ও ১৫ বছর বয়সী দুই কিশোরী এবং ১৪ বছর বয়সী এক কিশোর আছে বলে পুলিশ নিশ্চিত করেছে।</p>
    </article>
  </body>
</html>