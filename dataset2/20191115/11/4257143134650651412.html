<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/15/milliokat-rejtegettek-a-kandallo-tuztereben-de-a-tolvaj-megtalalta"/>
    <meta property="og:site_name" content="infostart"/>
    <meta property="article:published_time" content="2019-11-15T11:45:00+00:00"/>
    <meta property="og:title" content="Milliókat rejtegettek a kandalló tűzterében, de a tolvaj megtalálta"/>
    <meta property="og:description" content="Nem csak a pénzt vitte el a rabló, de a tulajdonost is bántalmazta, a bűncselekménnyel gyanúsított fiatalembert elfogták a dunakeszi rendőrök."/>
  </head>
  <body>
    <article>
      <h1>Milliókat rejtegettek a kandalló tűzterében, de a tolvaj megtalálta</h1>
      <address><time datetime="2019-11-15T11:45:00+00:00">15 Nov 2019, 11:45</time> by <a rel="author">Infostart</a></address>
      <h3>Nem csak a pénzt vitte el a rabló, de a tulajdonost is bántalmazta, a bűncselekménnyel gyanúsított fiatalembert elfogták a dunakeszi rendőrök.</h3>
      <p><a href="http://www.police.hu/hu/hirek-es-informaciok/legfrissebb-hireink/bunugyek/elfogtak-a-rablot-9?fbclid=IwAR2VIIhVKKqFZGCnFg9txLueIF7baTKJPJKJPDrOECjxKvi_M5Bz8dJDg5k#1">A rendőrség beszámolója szerint</a> a 25 éves férfi november 2-án 23 óra 30 körül Fóton, a Tátra utcában található családi házba bement, és a hálószobában álló cserépkályha tűzteréből kivette a sértett által ott tárolt fémdobozt a benne található</p>
      <blockquote>több millió forint készpénzzel, külföldi valutával, arany ékszerrel és takarékkönyvvel együtt.</blockquote>
      <p>A sértett a férfit cselekménye közben megzavarta, erre a támadó meglökte őt, aki ennek következtében a földre esett, majd a rabló a dobozzal elmenekült a helyszínről, de pár perccel később visszatért a helyszínre, azonban ekkor a 75 éves sértett egy zseblámpával fejen ütötte, amire az elkövető távozott. A sértett a bántalmazás következtében nyolc napon belül gyógyuló sérüléseket szenvedett.</p>
      <p>Az esetről történt bejelentést követően a dunakeszi rendőrök széles körű adatgyűjtést végeztek, azonosították a bűncselekmény feltételezett elkövetőjét, akit november 14-én 13 óra 50 perckor fóti otthonában elfogták, a rendőrkapitányságra előállították, ahol a vele szemben alkalmazott kábítószergyorsteszt pozitív értéket mutatott. A férfit a nyomozók gyanúsítottként kihallgatták, őrizetbe vették és előterjesztést tettek letartóztatásának indítványozására.</p>
      <p>A férfinél tartott kutatás során a nyomozók megtalálták a bűncselekményből származó készpénz egy részét, az arany ékszereket és a takarékjegyet, valamint kábítószergyanús növényi törmeléket és kábítószer fogyasztáshoz szükséges eszközöket is, amiket lefoglaltak.</p>
      <p>Ellene az eljárást a Dunakeszi Rendőrkapitányság rablás és kábítószerbirtoklás megalapozott gyanúja miatt folytatja.</p>
      <p>
        <i>Nyitókép: police.hu</i>
      </p>
    </article>
  </body>
</html>