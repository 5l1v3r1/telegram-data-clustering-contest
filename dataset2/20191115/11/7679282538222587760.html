<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-test-mayank-agarwal-hits-2nd-double-ton-in-four-tests-know-all-records-2850474.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T11:06:58+00:00"/>
    <meta property="og:title" content="INDvsBAN: दोहरा शतक जड़ ब्रैडमैन से भी आगे निकले मयंक अग्रवाल, बना डाले इतने सारे रिकॉर्ड"/>
    <meta property="og:description" content="India vs Bangladesh, 1st Test at Indore: बांग्लादेश के खिलाफ पहले टेस्ट के दूसरे दिन भारत के ओपनर मयंक अग्रवाल ने अपना दूसरा दोहरा शतक जड़ा। अब तक मयंक पिछले पांच टेस्ट मैचों की पांच पारियों में तीन..."/>
  </head>
  <body>
    <article>
      <h1>INDvsBAN: दोहरा शतक जड़ ब्रैडमैन से भी आगे निकले मयंक अग्रवाल, बना डाले इतने सारे रिकॉर्ड</h1>
      <address><time datetime="2019-11-15T11:06:58+00:00">15 Nov 2019, 11:06</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 1st Test at Indore: </b>बांग्लादेश के खिलाफ पहले टेस्ट के दूसरे दिन भारत के ओपनर मयंक अग्रवाल ने अपना दूसरा दोहरा शतक जड़ा। अब तक मयंक पिछले पांच टेस्ट मैचों की पांच पारियों में तीन शतक लगा चुके हैं। मयंक ने अपना दोहरा शतक छक्का लगाकर पूरा किया। मेहदी हसन मिराज की गेंद पर अबु जायेद ने मयंक अग्रवाल का कैच लपका। मयंक 330 गेंदों में 28 चौकों और 8 छक्कों के साथ 243 रनों की पारी खेलकर पवेलियन लौटे। मैच के पहले दिन बांग्लादेश की पूरी टीम 150 रनों पर आउट हो गई थी। भारत के सलामी बल्लेबाज मयंक अग्रवाल अपने दोहरे शतक के साथ ऑस्ट्रेलिया के महान बल्लेबाज डॉन ब्रैडमैन से भी आगे निकल गए। इसके साथ ही उन्होंने और भी कई रिकॉर्ड अपने नाम दर्ज कर लिए हैं।</p>
      <p><b>विनोद कांबलली सबसे आगे</b><br/>मयंक ने 12वीं पारी तक जाते-जाते दो दोहरे शतक लगा लिए हैं जबकि ब्रैडमैन ने दो दोहरे शतकों के लिए 13 पारियों का इंतजार किया था। इस फेहरिस्त में हालांकि भारत के विनोद कांबली सबसे आगे हैं, जिन्होंने अपने करियर की शुरुआती पांच पारियों में ही दो दोहरे शतक लगा लिए थे।</p>
      <h3>
        <a href="https://www.livehindustan.com/cricket/story-india-vs-bangladesh-most-100-in-first-4-test-match-in-india-mayank-agarwal-into-an-elite-list-ind-vs-ban-1st-test-match-2850237.html">India vs Bangladesh: अजहर, सोबर्स और स्ट्रॉस के साथ खास क्लब में शामिल हुए मयंक अग्रवाल</a>
      </h3>
      <h3>
        <a href="https://www.livehindustan.com/cricket/story-ind-vs-ban-captain-virat-kohli-asked-crowd-to-cheer-for-mohammed-shami-video-is-going-viral-2850211.html">INDvBAN: विराट ने शमी के लिए कुछ ऐसा किया कि video वायरल हो गया</a>
      </h3>
      <p>इस सूची में वेस्टइंडीज के लॉरेंस रो 14 पारियों के साथ चौथे स्थान पर हैं जबकि दक्षिण अफ्रीका के ग्रीम स्मिथ 15 पारियों के साथ पांचवें स्थान पर हैं। इसी तरह वॉली हेमंड 16 पारियों के साथ छठे और भारत के चेतेश्वर पुजारा 18 पारियों के साथ सातवें स्थान पर हैं।</p>
      <p><b>मयंक का तीसरा टेस्ट शतक</b><br/>मयंक ने बीते महीने दक्षिण अफ्रीका के साथ आयोजित टेस्ट सीरीज के दौरान विशाखापट्नम में 215 रनों की पारी खेली थी। वह उनका पहला शतक था, जिसे उन्होंने दोहरे शतक में तब्दील किया था। मयंक का यह तीसरा शतक है। मयंक ने पुणे टेस्ट में भी 108 रनों की पारी खेली थी।</p>
      <p>
        <b>सबसे कम पारियों में 3 टेस्ट शतक जड़ने वाले भारतीय ओपनर</b>
      </p>
      <p>4- रोहित शर्मा<br/>7- सुनील गावस्कर<br/>9- केएल राहुल<br/>12- विजय मर्चेंट/मयंक अग्रवाल</p>
      <p><b>ये रिकॉर्ड टीम इंडिया के नाम</b><br/>टेस्ट क्रिकेट के इतिहास में यह पहला मौका है जब टीम इंडिया की तरफ से 4 टेस्ट मैचों में उसके किसी न किसी खिलाड़ी ने दोहरा शतक लगाया हो। इस मैच से पहले विशाखापट्टनम में मयंक ने 215 रन, पुणे में विराट कोहली ने नाबाद 254, रांची में रोहित शर्मा ने 212 रन की पारियां खेली थीं। </p>
      <p>मयंक के दोहरे शतक पर कमेंट्री बॉक्स में बैठे सुनील गावस्कर ने कहा, ''मयंक ने घरेलू क्रिकेट में तिहरा शतक भी लगाया। लिहाजा वह जानते हैं कि पारी को कैसे आगे ले जाना है। 60-70 से 100 या 120 और 150 और इसके बाद दोहरा शतक। यदि आप इसके अभ्यस्त नहीं हैं तो आप एकाग्रता खो देते हैं।''</p>
      <p>वीवीएस लक्ष्मण ने कहा, ''जिस तरह उन्होंने पारी को आगे बढ़ाया...पहले पचास...फिर शतक और फिर दोहरा शतक...इससे पता चलता है कि वह कितने शानदार खिलाड़ी हैं।'' मयंक ने अपने दोहरे शतक में 5 छक्के और 25 चौके लगाए। उन्होंने अपना पहला दोहरा शतक दक्षिण अफ्रीका के खिलाफ लगाया था।</p>
    </article>
  </body>
</html>