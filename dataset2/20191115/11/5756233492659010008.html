<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621624/%D8%B1%D8%A6%DB%8C%D8%B3-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%85%D9%86%DB%8C%D8%AA-%D9%85%D9%84%DB%8C-%D8%A8%D8%A7-%D8%A8%D8%B4%D8%A7%D8%B1-%D8%A7%D8%B3%D8%AF-%D8%AF%DB%8C%D8%AF%D8%A7%D8%B1-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T11:32:00+00:00"/>
    <meta property="og:title" content="رئیس کمیسیون امنیت ملی با بشار اسد دیدار کرد"/>
    <meta property="og:description" content="رئیس کمیسیون امنیت ملی تحریم های ظالمانه آمریکا را منجر به شکست دانست و گفت: وحدت کشورهای حوزه مقاومت را رمز پیروزی در مقابل نظام سلطه و استکبار جهانی دانست."/>
  </head>
  <body>
    <article>
      <h1>رئیس کمیسیون امنیت ملی با بشار اسد دیدار کرد</h1>
      <h2>در دمشق؛</h2>
      <address>
        <time datetime="2019-11-15T11:32:00+00:00">15 Nov 2019, 11:32</time>
      </address>
      <p>
        <i>رئیس کمیسیون امنیت ملی تحریم های ظالمانه آمریکا را منجر به شکست دانست و گفت: وحدت کشورهای حوزه مقاومت را رمز پیروزی در مقابل نظام سلطه و استکبار جهانی دانست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مجتبی ذوالنوری در دمشق با بشار اسد رئیس جمهور سوریه دیدار و گفت وگو کرد.</p>
      <p>ذوالنوری در این دیدار، پیروزی های مقتدرانه در عرصه میدانی و دیپلماسی را به رئیس جمهور سوریه تبریک گفت و بیان داشت: پیروزی‌های سوریه و جبهه مقاومت در مقابل تروریست‌های تکفیری در عرصه میدانی به شکست اقتدار نظام سلطه و استکبار جهانی منجر شده است.</p>
      <figure>
        <img src="https://aftabnews.ir/files/fa/news/1398/8/24/359551_854.jpg"/>
      </figure>
      <p>وی تروریست‌های داعش را محصول و دست پرورده ی آمریکایی - صهیونیستی خواند و گفت: کینه و خباثت آمریکا و رژیم صهیونسیتی نتوانست تغییری در نقشه منطقه و کشورهای حامی محور مقاومت ایجاد کند و سوریه با قدرت تروریست‌ها را در قلب جبهه مقاومت شکست داد.</p>
      <p>ذوالنوری سوریه را دوستی دیرینه و سنتی جمهوری اسلامی ایران با اشتراکات دینی و تاریخی خواند و تصریح کرد: جمهوری اسلامی ایران و سوریه در یک جبهه و با دشمنی مشترک در حال مبارزه هستند، خط مقدم جمهوری اسلامی ایران و سوریه مبارزه با رژیم اشغالگر قدس است و ایران با قدرت از منافع خود و متحدین در منطقه دفاع خواهد کرد.</p>
      <p>رئیس کمیسیون امنیت ملی و سیاست خارجی مجلس شورای اسلامی استمزاج خون شهدای ایرانی و ارتش سوریه را ثمره تحکیم، همدلی و وفاق دو کشور دانست و گفت:ثبات و امنیت کنونی سوریه و منطقه مدیون خون شهدای دو کشور است که در مبارزه و مقابله با دشمنان دو ملت بدست آمده است.</p>
      <p>ذوالنوری از توسعه مناسبات و مراودات دو جانبه در جهت گسترش تعاملات اقتصادی و تجاری استقبال کرد و تصریح کرد: ضرورت دارد مسیر توسعه همه جانبه و همکاریهای اقتصادی و تجاری فی‌مابین تقویت گردد تا با همکاری شرکتهای ایرانی بازسازی زیرساختهای سوریه آغاز گردد.</p>
      <p>رئیس کمیسیون امنیت ملی و سیاست خارجی مجلس شورای اسلامی نگرانی‌های کنونی رژیم اشغالگر قدس و تجاوزات مقطعی به کشورهای حوزه مقاومت را نتیجه استیصال این رژیم غاصب دانست و افزود:تحرکات و تجاوزات صهیونیستها در منطقه تسریع در مسیر سقوط آنهاست و این رژیم در آینده منطقه جایگاهی نخواهد داشت.</p>
      <p>نماینده مردم قم در مجلس شورای اسلامی ، تحریم های ظالمانه آمریکا را منجر به شکست دانست و گفت: وحدت کشورهای حوزه مقاومت را رمز پیروزی در مقابل نظام سلطه و استکبار جهانی دانست .</p>
      <p>بشار اسد رئیس جمهور سوریه در ادامه این دیدار جمهوری اسلامی ایران را کشوری مقتدر در منطقه و حامی سوریه در منطقه خواند و گفت: نگاه ما به آینده منطقه کاملا روشن است و اهداف ما در منطقه تحقق یافته است.</p>
      <p>وی با اشاره به سیاست‌های آمریکا در منطقه افزود: آمریکا در سراشیبی سقوط قرار گرفته است و سعی میکند در این مسیر دیگر کشور ها را نیز نابود کند.</p>
      <p>رئیس‌جمهور سوریه با قدردانی از حمایت‌های دولت و ملت ایران از سوریه افزود: سوریه از مواضع قاطع و حکیمانه امام خامنه ای در مقابله با اقدامات دشمنان امنیت و ثبات منطقه و سوریه صمیمانه قدردانی می کند.مردم، ارتش و مسئولین سوریه همواره حمایت‌های رهبری، دولت و ملت ایران در مبارزه با تروریسم را به خاطر خواهند سپرد و تاریخ نیز از این اتحاد به نیکی یاد خواهد کرد.</p>
      <p>بشار اسد ضمن انتقاد جدی از اعمال تحریم های آمریکا علیه جمهوری اسلامی ایران گفت: سوریه با همه توان و امکانات خود به حمایت از تهران در مقابله با تحریم ها علیه ایران خواهد پرداخت و روابط ممتاز و راهبردی دو کشور را تعمیق خواهد بخشید.</p>
    </article>
  </body>
</html>