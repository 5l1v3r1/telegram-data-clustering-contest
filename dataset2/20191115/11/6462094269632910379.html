<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/jk-leiboristai-rinkejams-zada-nemokama-interneta-54356/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-15T11:47:21+00:00"/>
    <meta property="og:title" content="JK leiboristai rinkėjams žada nemokamą internetą"/>
    <meta property="og:description" content="Didžiosios Britanijos pagrindinė opozicinė Leiboristų partija penktadienį pažadėjo nemokamą, spartų plačiajuostį internetą visiems, taip atkreipdama dėmesį prieš kitą mėnesį įvyksiančius parlamento rinkimus."/>
  </head>
  <body>
    <article>
      <h1>JK leiboristai rinkėjams žada nemokamą internetą</h1>
      <address><time datetime="2019-11-15T11:47:21+00:00">15 Nov 2019, 11:47</time> by <a rel="author">BNS</a></address>
      <p>Didžiosios Britanijos pagrindinė opozicinė Leiboristų partija penktadienį pažadėjo nemokamą, spartų plačiajuostį internetą visiems, taip atkreipdama dėmesį prieš kitą mėnesį įvyksiančius parlamento rinkimus.</p>
      <p>Anksčiau pažadėję nacionalizuoti geležinkelius, pašto pristatymą bei vandentiekio firmas, leiboristai nori, kad valstybė perimtų ir  telekomunikacijų bendrovės BT turtą, susijusį su plačiajuosčiu ryšiu.</p>
      <p>„Internetas tapo itin svarbi mūsų gyvenimo dalis. Jis atveria galimybes darbui, kūrybiškumui, pramogoms ir draugystei, – sakė leiboristų lyderis Jeremy Corbynas (Džeremis Korbinas). – Tai, kas kažkada buvo prabanga, dabar yra būtina paslauga.“</p>
      <p>„Štai kodėl šviesolaidinis plačiajuostis [internetas] turi būti viešoji paslauga, suartinanti bendruomenes, kuria gali naudotis visi vienodai, visus įtraukiančioje ir tarpusavio ryšius palaikančioje visuomenėje“, – pažymėjo J. Corbynas.</p>
      <p>Tačiau ministro pirmininko Boriso Johnsono (Boriso Džonsono) Konservatorių partija tai pavadino „iliuziniu planu“, o viena technologijų sektoriaus lobistų grupė pareiškė, kad tai būtų „katastrofa“ šiai industrijai.</p>
      <p>Leiboristai sako, kad reiktų tik vieną kartą investuoti 20,3 mlrd. svarų (23,7 mlrd. eurų), kurių 5 mlrd. svarų jau yra pažadėjusi konservatorių vyriausybė.</p>
      <p>BT atitinkamų verslo dalių, įskaitant „Openreach“, kuri prižiūri didžiąją esamo Britanijos skaitmeninio tinklo dalį, privatizavimo kainą nustatytų parlamentas, ji būtų sumokėta iškeičiant obligacijas į akcijas.</p>
      <p>Metinės išlaidos priežiūrai būtų maždaug 230 mln. svarų, sako leiboristai ir nurodo, kad šie pinigai būtų surinkti taikant naują mokestį tokioms pasaulinėms kompanijoms kaip „Amazon“, „Facebook“ ir „Google“.</p>
      <p>Tačiau lobistų grupė „TechUK“ perspėjo, kad šis pasiūlymas yra „iš esmės nevykęs“, būtų „katastrofa“ telekomunikacijų sektoriui ir smogtų sparčiai augančiai Britanijos skaitmeninei ekonomikai.</p>
      <p>„Pakartotinis nacionalizavimas iškart sustabdytų investicijas, skatinamas ne tik BT, bet ir didėjančios grupės naujų bei inovatyvių kompanijų, kurios konkuruoja su BT“, – sakė vadovas Julianas Davidas (Džulianas Deividas).</p>
      <p>Konservatorių partijai priklausanti skaitmeninių technologijų, kultūros, žiniasklaidos ir sporto sekretorė Nicky Morgan (Niki Morgan) perspėjo: „Jeremy Corbyno iliuzinis planas iš esmės nacionalizuoti plačiajuostį internetą sunkiai dirbantiems mokesčių mokėtojams atsieitų dešimtis milijardų.“</p>
      <p>BT atstovas sakė, kad spartaus plačiajuosčio interneto ir 5G tinklo sukūrimas turėtų būti prioritetas visoms partijoms.</p>
      <p>„Skatintume kitą vyriausybę dirbti su visomis šios industrijos šalimis, kad to pasiektume. Tai nacionalinė misija, pranokstanti bet kokią atskirą kompaniją“, – sakė jis.</p>
    </article>
  </body>
</html>