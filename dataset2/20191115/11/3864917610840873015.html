<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819034-energoatom-planue-zaminiti-najstarisi-energobloki-na-mali-modulni-reaktori.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T11:41:00+00:00"/>
    <meta property="og:title" content="Енергоатом планує замінити найстаріші енергоблоки на малі модульні реактори"/>
    <meta property="og:description" content="На заміну найстарішим українським енергоблокам №1 та №2 Рівненської АЕС (типу ВВЕР-440) у 2030-2040 роках можуть прийти малі модульні реактори (ММР)."/>
  </head>
  <body>
    <article>
      <h1>Енергоатом планує замінити найстаріші енергоблоки на малі модульні реактори</h1>
      <h2>На заміну найстарішим українським енергоблокам №1 та №2 Рівненської АЕС (типу ВВЕР-440) у 2030-2040 роках можуть прийти малі модульні реактори (ММР).</h2>
      <address>
        <time datetime="2019-11-15T11:41:00+00:00">15 Nov 2019, 11:41</time>
      </address>
      <p>Про це повідомляє пресслужба Южно-Українського енергокомплексу у <a href="https://www.facebook.com/atomsunpp/photos/a.782128911806368/2835392119813360/?type=3&amp;theater">Facebook.</a></p>
      <p>"З 2030 року по 2040 рік перед атомною енергетикою України стоятиме надважливе завдання – заміщення потужностей, які відпрацювали свій термін, новими атомними енергоблоками. Енергоатом планує замінити 1-ий та 2-ий блоки Рівненської <a href="https://www.ukrinform.ua/tag-aes">АЕС</a> (типу ВВЕР-440) шістьма малими модульними реакторами SMR -160", - йдеться у повідомленні.</p>
      <p>Наразі в світі існує понад 50 проектів малих модульних реакторів. Всі вони знаходяться на різних стадіях завершення. Проект SMR -160 вже знаходиться на ліцензуванні у канадського регулятора.</p>
      <p>"ММР мають значно вищий рівень безпеки у порівнянні з традиційними типами реакторів за рахунок відсутності в них обладнання, яке вимагає зовнішнього електроспоживання, а також за рахунок систем пасивної безпеки. Реактори SMR-160 мають можливість працювати у режимі маневрування потужністю, споруджуватися на невеликих площах та не потребують значних водних ресурсів.</p>
      <p>Представники компанії Holtec International – Ukraine впевнені, що найбільш реалістичним для реалізації проектів з будівництва нових ядерних об'єктів у сучасних законодавчих умовах вбачається механізм державно-приватного партнерства. За ним новостворені ядерні об’єкти можуть бути у приватній чи спільній власності, використовуючи державну підтримку у формі надання ядерного палива або експлуатації об’єктів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2799478-magate-proinspektuvala-rivnensku-aes-zauvazen-nemae.html">МАГАТЕ проінспектувала Рівненську АЕС - зауважень немає</a>
      </blockquote>
      <p>Як повідомлялося, цього року НАЕК «Енергоатом», компанія Holtec International та Державний науково-технічний центр з ядерної та радіаційної безпеки України підписали тристоронню угоду, яка передбачає створення міжнародного консорціуму, метою якого є сприяння діяльності щодо впровадження в Україні технології малих модульних реакторів (ММР) SMR -160.</p>
    </article>
  </body>
</html>