<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ElladaBasket/EthnikiBasket/proolympiako-se-kanada-kroatia-lithoyania-kai-servia-oi-omiloi.5640340.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-15T11:46:00+00:00"/>
    <meta property="og:title" content="Προολυμπιακό: Σε Καναδά, Κροατία, Λιθουανία και Σερβία οι όμιλοι"/>
    <meta property="og:description" content="Σε Καναδά, Κροατία, Λιθουανία και Σερβία θα διεξαχθούν οι τέσσερις όμιλοι του Προολυμπιακού Τουρνουά, με την κλήρωση να γίνεται στις 27 Νοεμβρίου. Σε Καναδά ή Κροατία η Εθνική Ανδρών."/>
  </head>
  <body>
    <article>
      <h1>Προολυμπιακό: Σε Καναδά, Κροατία, Λιθουανία και Σερβία οι όμιλοι</h1>
      <h2>Σε Καναδά, Κροατία, Λιθουανία και Σερβία θα διεξαχθούν οι τέσσερις όμιλοι του Προολυμπιακού Τουρνουά, με την κλήρωση να γίνεται στις 27 Νοεμβρίου. Σε Καναδά ή Κροατία η Εθνική Ανδρών.</h2>
      <address><time datetime="2019-11-15T11:46:00+00:00">15 Nov 2019, 11:46</time> by <a rel="author">Αλέξανδρος Τρίγκας</a></address>
      <p>Το μεσημέρι της Παρασκευής (15/11), η FIBA ανακοίνωσε τις τέσσερις χώρες που θα φιλοξενήσουν τους ομίλους του Προολυμπιακού Τουρνουά. Η παγκόσμια ομοσπονδία ενημέρωσε πως ο Καναδάς (Βικτόρια), η Κροατία (Σπλιτ), η Λιθουανία (Κάουνας) και η Σερβία (Βελιγράδι) είναι αυτές που θα φιλοξενήσουν από έναν όμιλο, με φόντο την πρόκριση στους Ολυμπιακούς Αγώνες του Τόκιο.</p>
      <p>Δεδομένου ότι στο FIBA Ranking η <a href="https://www.sport24.gr/Basket/ElladaBasket/EthnikiBasket/pitino-gia-toys-epomenoys-8-mhnes-tha-eimai-ellhnas.5637170.html">Εθνική Ανδρών</a> βρίσκεται στο πρώτο γκρουπ δυναμικότητας μαζί με τη Σερβία και τη Λιθουανία, το αντιπροσωπευτικό μας συγκρότημα θα τοποθετηθεί είτε στον όμιλο του Καναδά είτε σε αυτόν της Κροατίας.</p>
      <p>Μία ομάδα από κάθε όμιλο - διοργάνωση θα πάρει το εισιτήριο για τους Ολυμπιακούς Αγώνες, δεδομένου ότι ήδη οκτώ (8) χώρες - ομάδες έχουν εξασφαλίσει την παρουσία τους σε αυτούς. Πρόκειται για την Ιαπωνία (διοργανώτρια), την Ισπανία (Παγκόσμια Πρωταθλήτρια) και τις Αργεντινή, Αυστραλία, Γαλλία, Ιράν, Νιγηρία και ΗΠΑ.</p>
      <p>Πέραν της <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">Ελλάδας</a>, στους τέσσερις ομίλους θα τοποθετηθούν επίσης οι εξής ομάδες - χώρες: Κροατία, Τσεχία, Γερμανία, Ιταλία, Λιθουανία, Πολωνία, Ρωσία, Σλοβενία, Σερβία και Τουρκία (από Ευρώπη), Βραζιλία, Καναδάς, Δομινικανή Δημοκρατία, Πουέρτο Ρίκο, Μεξικό, Ουρουγουάη και Βενεζουέλα (από Αμερική), Αγκόλα, Σενεγάλη και Τυνησία (από Αφρική), Κίνα, Νότια Κορέα και Νέα Ζηλανδία (από Ασία - Ωκεανία).</p>
      <p>Η κλήρωση από την οποία θα προκύψουν οι ομάδες ανά όμιλο θα διεξαχθεί στις 27 Νοεμβρίου 2019, ενώ οι αγώνες θα γίνουν από τις 23 έως τις 28 Ιουνίου 2020.</p>
      <p>Σε ό,τι αφορά το Προολυμπιακό Τουρνουά των γυναικών (η Ελλάδα δεν συμμετέχει), η FIBA ενημέρωσε πως θα τα διοργανώσουν το Βέλγιο (Οστάνδη), η Κίνα (Φοσάν), η Γαλλία (Μπουρζ) και η Σερβία (Βελιγράδι).</p>
    </article>
  </body>
</html>