<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/onsker-innforing-av-hurtig-pass/71815025"/>
    <meta property="og:site_name" content="Dinside"/>
    <meta property="article:published_time" content="2019-11-15T11:08:50+00:00"/>
    <meta property="og:title" content="Ønsker innføring av «hurtig-pass»"/>
    <meta property="og:description" content="Det ordinære passet skal kunne bli klart på svært kort tid - og gjøre nødpasset overflødig."/>
  </head>
  <body>
    <article>
      <h1>Ønsker innføring av «hurtig-pass»</h1>
      <h2>Det ordinære passet skal kunne bli klart på svært kort tid - og gjøre nødpasset overflødig.</h2>
      <address><time datetime="2019-11-15T11:08:50+00:00">15 Nov 2019, 11:08</time> by <a rel="author">Berit B. Njarga</a></address>
      <p>I mars ble en ny <a href="https://www.regjeringen.no/no/dokumenter/horing--ny-forskrift-om-pass-og-nasjonalt-id-kort/id2631484/">forskrift om pass og nasjonalt ID-kort sendt på høring</a>, med høringsfrist i juni.</p>
      <related>
        <a href="https://www.dinside.no/okonomi/nye-pass-og-id-kort-ytterligere-forsinket/71492395"/>
      </related>
      <p>Ett av forslagene som ble lagt frem, er å <a href="https://www.dinside.no/reise/ny-forskrift-kan-halvere-passets-gyldighetstid/70847492">endre gyldigheten på passet fra ti til fem år</a>.</p>
      <p>Dessuten foreslår justisdepartementet å innføre en hastebehandling, som kan gjøre ventetiden langt kortere enn de 10 virkedagene det opereres med i dag.</p>
      <h3>Kortere ventetid på pass</h3>
      <p>I høringsnotatet skriver departementet under temaet «passtyper og varianter av nasjonalt ID-kort» følgende:</p>
      <p>«Publikum vil etter planen få mulighet til å søke om ordinært pass etter en såkalt hasteprosedyre, som innebærer at passet garantert vil være klart etter svært kort tid og dermed også vil være et alternativ til nødpass. Departementet vil vurdere om en slik valgmulighet for det ordinære passet bør fremgå av forskriften av informasjonshensyn».</p>
      <p>Ifølge politiets nettsider kan det som kjent ta opptil 10 arbeidsdager før du får passet ditt ved bestilling av nytt pass.</p>
      <p>De skriver og at det som regel går raskere, men at det kan ta lengre tid fra april til juli på grunn av stor pågang.</p>
      <h3>- Under behandling</h3>
      <p>Om det vil komme en slik hasteprosedyre for å søke om pass, er derimot ikke avklart.</p>
      <related>
        <a href="https://www.dinside.no/okonomi/for-darlig-norge/71806831"/>
      </related>
      <p>- Innspillene fra høringsrunden er under behandling i departementet, og forskriften vil etter planen bli fastsatt på nyåret, sier senior kommunikasjonsrådgiver Andreas Bjørklund i Justis- og beredskapsdeprtementet til Dinside.</p>
      <p>Han sier videre at de nye reglene skal tre i kraft sammen med lanseringen av nye pass og nasjonale ID-kort i løpet av 2020.</p>
      <h3>Nye priser på pass</h3>
      <p>Med dagens regelverk koster pass 450 kroner, uansett om det er ordinært pass eller nødpass du søker om. For pass til barn under 16 år er prisen 270 kroner.</p>
      <p>I forslaget til ny forskrift skriver departementet at en ny, oppdatert gebyrmodell er under utarbeidelse.</p>
      <p>Dermed skal gebyret man betaler for pass fullt ut dekke, men ikke overstige, kostnadene ved å utstede, produsere og personalisere dokumentene basert på kostnadseffektiv drift.</p>
      <p>Dette kan innebære forskjellige priser på de forskjellige passtypene, og varianter av det nasjonale ID-kortet. Og det kan bli dyrere å skaffe seg midlertidig pass enn vanlig pass, nettopp fordi de reelt sett har et høyere kostnadsnivå. «Foreløpige beregninger indikerer at nytt gebyr for søknad om midlertidig pass vil ligge ca. 100 kr høyere enn søknadsgebyret for ordinært pass», skriver de i høringsnotatet.</p>
      <p>Det skal også angis en øvre ramme for disse gebyrene, skriver de i høringsnotatet.</p>
      <related>
        <a href="https://www.dinside.no/reise/fortsatt-norsk-grensekontroll-for-reisende-fra-schengen/71710108"/>
      </related>
    </article>
  </body>
</html>