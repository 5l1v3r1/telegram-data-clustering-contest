<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547437.html/%D8%AA%D9%84%D8%A7%D8%B4-%D9%87%D8%A7%DB%8C-%D8%A8%DB%8C-%D8%AD%D8%A7%D8%B5%D9%84-%D8%A8%D8%B1%D8%A7%DB%8C-%D8%A2%D8%B4%D8%AA%DB%8C-%D8%A8%D8%A7-%DA%A9%D8%AA%D8%A7%D8%A8--%D8%A2%D9%85%D8%A7%D8%B1%D9%87%D8%A7-%D8%AD%D9%82%DB%8C%D9%82%D8%AA-%D8%B1%D8%A7-%D9%86%D9%85%DB%8C-%DA%AF%D9%88%DB%8C%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T11:56:00+00:00"/>
    <meta property="og:title" content="تلاش‌های بی‌حاصل برای آشتی با کتاب/ آمارها حقیقت را نمی‌گویند"/>
    <meta property="og:description" content="برگزاری برنامه‌ها طی هفته «کتاب و کتابخوانی» و ارائه آمارها نه تنها دردی از جامعه کتاب زده درمان نمی‌کند که حتی گاه منجر به عدم اجرای برنامه‌هایی در راستای افزایش سرانه مطالعه و آشتی با کتاب می‌شود."/>
  </head>
  <body>
    <article>
      <h1>تلاش‌های بی‌حاصل برای آشتی با کتاب/ آمارها حقیقت را نمی‌گویند</h1>
      <h2>یادداشت؛</h2>
      <address>
        <time datetime="2019-11-15T11:56:00+00:00">15 Nov 2019, 11:56</time>
      </address>
      <p>برگزاری برنامه‌ها طی هفته «کتاب و کتابخوانی» و ارائه آمارها نه تنها دردی از جامعه کتاب زده درمان نمی‌کند که حتی گاه منجر به عدم اجرای برنامه‌هایی در راستای افزایش سرانه مطالعه و آشتی با کتاب می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31939">عصر همدن</a>؛ بیست‌و‌چهارم آبان ماه مصادف با روز «کتاب، کتابخوانی و کتابدار» است و هر سال به منظور ترویج فرهنگ کتاب‌خوانی، برنامه‌هایی در این راستا طی یک هفته در سراسر کشور اجرا می‌شود؛ اما پس از پایان این هفته آمارها و گزارش عملکردهایی از سوی مسئولان در جلسات مختلف ارائه می‌شود که در برخی موارد، بازخوردها ناقض اقدام‌ها در راستای ترویج فرهنگ کتاب و کتابخوانی است.</p>
      <p>با توجه به اجرای این همه برنامه متنوع طی این هفته و طی سال، البته به نقل از مسئولان مربوطه باید آنچه از ترویج کتاب و کتابخوانی در جامعه می‌بینیم بیش از اینها باشد که البته هر روز بیش از گذشته شاهد دور شدن افراد جامعه از کتاب هستیم.</p>
      <p>البته با رشد کتاب‌های دیجیتال و اینترنت در جامعه امروزه باز هم شاهد کاهش سرانه مطالعه هستیم که باید در این راستا برنامه‌های جذاب و مورد پسند داشته باشیم، البته طبق اظهار نظر مدیر ستاد هماهنگی کانونهای فرهنگی و هنری مساجد استان همدان سرانه مطالعه در جامعه امروز بسیار پایین است.</p>
      <p>هر ساله برنامه‌های هفته «کتاب، کتابخوانی و کتابدار» از ۱۸ آبان ماه در همدان آغاز می‌شود و اداره کل کتابخانه‌های عمومی استان، برنامه‌هایی در این راستا پیش‌بینی می‌شود؛ اما اینکه برنامه‌ها تا چه میزان بر ترویج فرهنگ کتابخوانی و افزایش سرانه مطالعه در استان اضافه می‌کند را باید از آمارهای اعلام شده، فهمید.</p>
      <p>طبق گفته مسئولان مربوطه در همدان اکنون ۱۱۵ کتابخانه عمومی در سطح استان داریم که ۴۵ کتابخانه در روستاهای با جمعیت بیش از ۲ هزار نفر مستقر است و به مناسبت هفته کتاب و کتابخوانی امسال نیز بیش از یک‌هزار و ۲۰۰ برنامه با همکاری دستگاه‌های فرهنگی در استان اجرا می‌شود و اکنون به طور میانگین در هر یک از کتابخانه‌ها ۱۲ برنامه در حال اجراست.</p>
      <p>برنامه‌های متنوع از برگزاری نمایشگاه تا برگزاری نشست‌های کتابخوان و اهدای کتاب به کتابخانه مدارس، مساجد و روستاها از برنامه‌هایی است که طی این هفته برگزار می‌شود اما باید دید در آمارهای واقعی اجرای این برنامه‌ها تا چه میزان بر جذب افراد مختلف جامعه به ویژه جوانان و نوجوانان به کتاب و کتابخوانی موثر بوده است.</p>
      <p>ترویج فرهنگ کتاب و کتابخوانی نیاز به کارهای اساسی و بنیادین دارد که نمی‌توان آنها را محدود به یک هفته کرد و تنها با اجرای چندین برنامه ادعا داشت که در این خصوص موفق عمل شده است؛ فرهنگ‌سازی در این خصوص و نهادینه کردن کتاب و کتابخوانی در خانواده‌ها به طور حتم تأثیر قابل توجهی در آشتی جامعه با کتاب خواهد داشت.</p>
      <p>انتهای پیام/</p>
    </article>
  </body>
</html>