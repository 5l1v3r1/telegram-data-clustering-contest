<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/world/2019/11/15/442310_migranti_makron_graie_poli_le_pen.html"/>
    <meta property="og:site_name" content="LB.ua"/>
    <meta property="article:published_time" content="2019-11-15T11:40:00+00:00"/>
    <meta property="og:title" content="Мігранти: Макрон грає на полі Ле Пен?"/>
    <meta property="og:description" content="“Макрон зробив те, на що не наважився навіть Саркозі”, “Правий віраж президента-центриста” — вже другий тиждень поспіль у Франції не вщухають дискусії щодо нової міграційної політики країни. Макрону закидають намагання за будь-яку ціну привабити типовий крайньо-правий електорат, чутливий до тем імміграції, заздалегідь дбаючи про вибори 2022 року. Сама ж Марін Ле Пен наполягає на тому, що Макрон займається “замилюванням очей” і називає реформи недолугими. То що ж саме змінять нові заходи і чи дійсно французький президент “пішов направо”?"/>
  </head>
  <body>
    <article>
      <h1>Мігранти: Макрон грає на полі Ле Пен?</h1>
      <address><time datetime="2019-11-15T11:40:00+00:00">15 Nov 2019, 11:40</time> by <a rel="author">​Марія Єщенко</a></address>
      <p>
        <b>“<a href="https://lb.ua/go.php?url=aHR0cHM6Ly93d3cuY291cnJpZXJpbnRlcm5hdGlvbmFsLmNvbS9hcnRpY2xlL3Z1LWRlLWxldHJhbmdlci1sZXMtcXVvdGFzLWRpbW1pZ3JhdGlvbi1zYXJrb3p5LWVuLXJldmFpdC1tYWNyb24tbGEtZmFpdA==">Макрон зробив те, на що не наважився навіть Саркозі</a>”, “Правий віраж президента-центриста” — вже другий тиждень поспіль у Франції не вщухають дискусії щодо нової міграційної політики країни. Макрону закидають намагання за будь-яку ціну привабити типовий крайньо-правий електорат, чутливий до тем імміграції, заздалегідь дбаючи про вибори 2022 року. Сама ж Марін Ле Пен наполягає на тому, що <a href="https://lb.ua/go.php?url=aHR0cHM6Ly93d3cuZnJhbmNldHZpbmZvLmZyL3JlcGxheS1yYWRpby8xOWgyMC1wb2xpdGlxdWUvcXVvdGFzLXBvdXItbC1pbW1pZ3JhdGlvbi1lY29ub21pcXVlLWMtZXN0LXVuLWVuZnVtYWdlLWdlbmVyYWxpc2UtZXN0aW1lLW1hcmluZS1sZS1wZW5fMzY2OTYxNS5odG1s">Макрон займається “замилюванням очей”</a> і називає реформи недолугими. То що ж саме змінять нові заходи і чи дійсно французький президент “пішов направо”?</b>
      </p>
      <figure>
        <img src="https://i.lb.ua/044/28/5dce721a95df9.jpeg"/>
        <figcaption>Пасажири сідають на регіональний поїзд на вокзалі Сен Лазар, Париж, 3 квітня 2018<cite>Фото: EPA/UPG</cite></figcaption>
      </figure>
      <h3>Квоти на мігрантів</h3>
      <p>Якщо після свого обрання два роки тому <a href="https://lb.ua/tag/16057_emmanuel_makron">Еммануель Макрон</a> заявляв, що не “вірить у квоти”, то сьогодні уряд готує конкретну цифру, яку має оприлюднити влітку. Здавалося б, ось він, кінець французької соціальної моделі, побудованій на гуманізмі, однак є важлива деталь: квоти стосуватимуться винятково економічних мігрантів. Вони у Франції представляють собою <a href="https://lb.ua/go.php?url=aHR0cHM6Ly93d3cuaW1taWdyYXRpb24uaW50ZXJpZXVyLmdvdXYuZnIvSW5mby1yZXNzb3VyY2VzL0V0dWRlcy1ldC1zdGF0aXN0aXF1ZXMvU3RhdGlzdGlxdWVzL0Vzc2VudGllbC1kZS1sLWltbWlncmF0aW9uL0NoaWZmcmVzLWNsZXM=">лише 13% усіх видів на проживання</a>, оформлених у країні за останній рік, і менше відсотка від загального населення. До того ж кожне французьке підприємство, що бере на роботу іноземця, вже й так має довести, що не змогло знайти на цю посаду француза.</p>
      <related>
        <a href="https://lb.ua/world/2019/09/23/438051_chetire_strani_es_dogovorilis.html"/>
      </related>
      <p>Великої революції міграційної політики запровадження квот не принесе. Таким чином “крайньо-правий” заголовок про “Макрона, який повірив у квоти” на практиці означає не більше, аніж намір президента підтягнути деякі галузі економіки. Французький лідер часто наводить аргумент щодо зменшення кількості безробітних як один із основних успіхів своєї політики.</p>
      <related>
        <a href="https://lb.ua/news/2019/11/01/441143_makron_intervyu_pravomu_zhurnalu.html"/>
      </related>
      <p>Дійсно, за останній рік <a href="https://lb.ua/go.php?url=aHR0cHM6Ly93d3cuaW5zZWUuZnIvZnIvc3RhdGlzdGlxdWVzLzQyNDcyNzc=">рівень безробіття у країні знизився</a> на 0,5% до позначки у 8,6%. Тенденція тішить уряд, однак у країні залишається два з половиною мільйони безробітних, і найбільший парадокс у тому, що в той самий час <a href="https://lb.ua/go.php?url=aHR0cHM6Ly93d3cuZnJhbmNldHZpbmZvLmZyL2Vjb25vbWllL2VtcGxvaS9jaG9tYWdlL2NoaWZmcmVzLWR1LWNob21hZ2UtZW5jb3JlLXByZXMtZGUtMzAwLTAwMC1vZmZyZXMtZC1lbXBsb2ktbm9uLXBvdXJ2dWVzLWNoYXF1ZS1hbm5lZV8zMTYxNDg5Lmh0bWw=">понад 300 тисяч вакансій не вдається закрити</a>: країні потрібні механіки, теслі, доглядачі за людьми похилого віку, геометри і ветеринари. “Якщо французи не хочуть виконувати цю роботу, то <a href="https://lb.ua/go.php?url=aHR0cHM6Ly93d3cubGVmaWdhcm8uZnIvcG9saXRpcXVlL2ltbWlncmF0aW9uLWV0LXF1b3Rhcy1jZS1uLWVzdC1wYXMtdW4tbW90LXRhYm91LWRpdC1lZG91YXJkLXBoaWxpcHBlLTIwMTkxMDA2">ми готові приймати спеціалістів з-за кордону</a>”, - аргументує уряд, захищаючи ідею квот, що швидше нагадує “правий прагматизм”, аніж крайньо-праву риторику.</p>
      <figure>
        <img src="https://i.lb.ua/062/41/5dce6fb17efd3.jpeg"/>
        <figcaption>
          <cite>Фото: EPA/UPG</cite>
        </figcaption>
      </figure>
      <h3>Кінець “медичного туризму”</h3>
      <p>Французька система “медичної допомоги держави” – це безкоштовне медичне обслуговування для осіб без паперів, які пробули на території Франції <a href="https://lb.ua/go.php?url=aHR0cHM6Ly93d3cuc2VydmljZS1wdWJsaWMuZnIvcGFydGljdWxpZXJzL3Zvc2Ryb2l0cy9GMzA3OQ==">понад три місяці та живуть на менше 746 євро на місяць</a>. На перший погляд ця (найщедріша поміж європейських країн) політика має влітати Франції у копієчку, але цифри говорять протилежне: “медична допомога держави” <a href="https://lb.ua/go.php?url=aHR0cHM6Ly93d3cubGVzZWNob3MuZnIvZWNvbm9taWUtZnJhbmNlL3NvY2lhbC9haWRlLW1lZGljYWxlLWRldGF0LWxlLXJpc3F1ZS1kZS1taWdyYXRpb24tcG91ci1zb2lucy1wb2ludGUtZHUtZG9pZ3QtMTE0NTY3MA==">витягає з держскарбниці</a> “лише” 903 мільйони євро з 203 мільярдів євро витрат соціального страхування, тобто близько 0,5%.</p>
      <p>Створення “медичної допомоги держави” у 2000 році мало на меті не стільки гуманітарні, як прагматичні міркування – уникнути поширення у Франції епідемій, тому про повне її скасування, якого вимагають крайні праві, не йдеться. Однак влада заговорила про суворіші перевірки і триваліший термін перебування у Франції до отримання доступу до лікарень, аби уникнути випадків “медичного туризму”.</p>
      <p>Поміж 300 тисяч людей, які користуються цією системою щороку, дедалі помітнішою стає непропорційно велика, у порівнянні із загальним населенням, кількість звернень: <a href="https://lb.ua/go.php?url=aHR0cDovL3d3dy5pZ2FzLmdvdXYuZnIvSU1HL3BkZi9BTUUucGRm">починаючи з проблем онкології і завершуючи питаннями до пологових будинків</a>. Вагітні мігранти окремо дратують “крайніх правих”, хоча варто зауважити: дитина, народжена на території Франції від батьків-іноземців, не стає французом автоматично. Набуття громадянства відбувається у віці 18 років, якщо дитина прожила у країні безперервно мінімум впродовж 5 років або з 13 років за низкою окремих умов.</p>
      <h3>Грузинів більше, ніж сирійців</h3>
      <p>З усіх нових заходів міграційної політики, які викликали резонанс у Франції, єдиною дійсно гострою заявою стали слова міністра внутрішніх справ <a href="https://lb.ua/go.php?url=aHR0cHM6Ly93d3cubGVmaWdhcm8uZnIvZmxhc2gtYWN0dS9jYXN0YW5lci12ZXV0LWx1dHRlci1jb250cmUtbC1hbm9tYWxpZS1kZS1sYS1kZW1hbmRlLWQtYXNpbGUtZ2VvcmdpZW5uZS0yMDE5MDUxMA==">Крістофа Кастанера</a>: <i>“Я не вважаю нормальним те, що перша країна за кількістю вихідців, що просять про притулок у Франції, — це Грузія. Далеко попереду мігранти з Сирії або Еритреї”</i>.</p>
      <figure>
        <img src="https://i.lb.ua/043/15/5dce6c25219d7.jpeg"/>
        <figcaption>Міністр внутрішніх справ Крістоф Кастанер<cite>Фото: БГНЕС</cite></figcaption>
      </figure>
      <p>Уряд одноголосно погодився, що політику надання притулку потрібно реформувати, адже розгляд заявок людей з “надійних країн” лише забирає час, який міг бути витрачений на розгляд заявок людей у більш критичній ситуації. Усе це враховуючи, що кількість людей, які просять про притулок у Франції, постійно зростає і <a href="https://lb.ua/go.php?url=aHR0cHM6Ly93d3cub2ZwcmEuZ291di5mci9mci9hc2lsZS9sYS1wcm9jZWR1cmUtZGUtZGVtYW5kZS1kLWFzaWxlL2RlbWFuZGVyLWwtYXNpbGUtZW4tZnJhbmNl">минулого року сягнула 120 тисяч</a> (на 22% більше, ніж у 2017).</p>
      <p>За попередні роки трохи більше третини запитів отримали позитивну відповідь, однак термін розгляду заявок стає дедалі довшим, а це означає, що прохачі притулку дедалі довше живуть у спеціально відведених для цього центрах та отримують допомогу у розмірі 6,80 євро на добу — чергова витрата з держскарбниці. </p>
      <p>Назвати крайньо-правою нову політику Макрона складно, аж надто далеко французький президент від обіцяних Ле Пен у разі обрання “<a href="https://lb.ua/go.php?url=aHR0cHM6Ly93d3cubGV4cHJlc3MuZnIvYWN0dWFsaXRlL3BvbGl0aXF1ZS9lbGVjdGlvbnMvbGUtcGVuLXZldXQtc3VwcHJpbWVyLWxhLW5hdHVyYWxpc2F0aW9uLWF1dG9tYXRpcXVlLXBhci1tYXJpYWdlLXF1aS1uLWV4aXN0ZS1wYXNfMTg3Nzg5MC5odG1s">максимум 10 тисяч мігрантів</a> на рік, заборону набуття громадянства через шлюб та скасування системи медичної допомоги”. Однак для тих, хто не вчитується у деталі, заголовки роблять свою роботу – “президент нарешті взявся за мігрантів”.</p>
    </article>
  </body>
</html>