<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-juariyon-ko-chhodne-ka-mamla-farar-inspector-aur-do-sub-inspectors-par-25-hajaar-ka-inaam-ghoshit-2850435.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T11:01:59+00:00"/>
    <meta property="og:title" content="जुआरियों को छोड़ने का मामला : फरार इंस्पेक्टर और दो दरोगा पर 25 हजार का इनाम घोषित"/>
    <meta property="og:description" content="जुआरियों को पैसे लेकर छोड़ने के मामले में फरार चल रहे इंदिरापुरम थाने के प्रभारी दीपक शर्मा और दो दरोगा पर एसएसपी ने 25 हजार रुपये का इनाम घोषित किया है। 22 अक्टूबर की रात वैशाली के होटल ग्रैंड इन..."/>
  </head>
  <body>
    <article>
      <h1>जुआरियों को छोड़ने का मामला : फरार इंस्पेक्टर और दो दरोगा पर 25 हजार का इनाम घोषित</h1>
      <address><time datetime="2019-11-15T11:01:59+00:00">15 Nov 2019, 11:01</time> by <a rel="author">ट्रांस हिंडन | संवाददाता</a></address>
      <p>जुआरियों को पैसे लेकर छोड़ने के मामले में फरार चल रहे इंदिरापुरम थाने के प्रभारी दीपक शर्मा और दो दरोगा पर एसएसपी ने 25 हजार रुपये का इनाम घोषित किया है।</p>
      <p>22 अक्टूबर की रात वैशाली के होटल ग्रैंड इन से इंदिरापुरम पुलिस ने 13 जुआरियों को गिरफ्तार किया था। जिनसे 14 लाख रुपये लेकर बिना किसी कार्रवाई के छोड़ दिया था। एसएसपी गाजियाबाद सुधीर कुमार सिंह ने एसएचओ इंदिरापुरम दीपक शर्मा और शिप्रा सनसिटी चौकी प्रभारी संदीप कुमार को लाइन हाजिर कर दिया था। मामले की जांच में आरोप सत्य पाए जाने पर सीओ इंदिरापुरम केशव कुमार ने एसएचओ इंदिरापुरम दीपक शर्मा उप निरीक्षक संदीप कुमार और उप निरीक्षक सचिन कुमार के खिलाफ इंदिरापुरम थाने में मुकदमा दर्ज कराया था। मुकदमा दर्ज होने के बाद से तीनों फरार चल रहे थे।</p>
      <p>
        <b>फरार जुआरियों का अब तक पता नहीं चला</b>
      </p>
      <p>वहीं, जुआरियों को गिरफ्तार कर रुपये लेकर छोड़ने के मामले में पुलिस अभी तक फरार आरोपियों से भी पूछताछ नहीं कर पाई है। एसपी सिटी मनीष मिश्रा ने बताया कि मामले में सीओ चतुर्थ विवेचना कर रहे हैं। जल्द ही साक्ष्यों के आधार पर सभी आरोपियों पर कार्रवाई की जाएगी।</p>
      <p>22 अक्टूबर की रात वैशाली के एक होटर में चल रहे जुए में जांच के लिए पहुंची पुलिस टीम ने कुल 13 लोगों को हिरासत में लिया था। जिसके बाद तत्कालीन इंदिरापुरम थाना प्रभारी दीपक शर्मा ने आरोपियों से रुपये लेकर उन्हे छोड़ दिया था। मामला संज्ञान में आने के बाद एसएसपी ने दीपक शर्मा को लाइन हाजिर किया था। जांच के बाद दीपक शर्मा समेत 3 लोगों पर मुकदमा दर्ज कराया गया। इस दौरान पकड़े गए 13 आरोपियों के खिलाफ भी मामला दर्ज किया गया। लेकिन अब तक पुलिस ने किसी भी आरोपी को हिरासत में नहीं लिया है और होटल से सीसीटीवी फुटेज और अन्य रिकार्डिंग लेने के लिए भी नहीं पहुंची है। हालांकि मामले में एसपी सिटी का कहना है कि पुलिस टीम जांच कर साक्ष्य जुटा रही है। जल्द ही सभी आरोपियों पर कार्रवाई की जाएगी। वहीं रूपए लेने के मामले में आरोपी दीपक शर्मा अभी भी पुलिस की गिरफ्त से बाहर है।</p>
      <p>
        <b>
          <a href="https://www.livehindustan.com/ncr/story-inspector-laxmi-singh-chauhan-hid-money-in-a-closed-factory-2849066.html">खुलासा : महिला इंस्पेक्टर लक्ष्मी चौहान ने बंद फैक्ट्री में छिपाई रकम</a>
        </b>
      </p>
    </article>
  </body>
</html>