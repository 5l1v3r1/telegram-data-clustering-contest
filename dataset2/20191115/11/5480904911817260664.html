<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-nedeli-si-cesko-pripomene-sametovou-revoluci-i-udalosti-1939/1821391?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:34:00+00:00"/>
    <meta property="og:title" content="V neděli si Česko připomene sametovou revoluci i události 1939"/>
    <meta property="og:description" content="Praha - V srdci událostí, které před 30 lety zahájily pád komunistického režimu v tehdejším Československu, na pražské Národní třídě i na řadě dalších míst Česka si v neděli Češi připomenou začátek sametové revoluce. Vzpomínkové akce Dne boje za svobodu a demokracii jsou spojeny také s rokem 1939, kdy proti studentům zakročili němečtí nacisté. Den v hlavním městě zahájí tradičně pieta u Hlávkovy koleje věnovaná uzavření vysokých škol nacistickými okupanty 17. listopadu 1939 a smrti studenta Jana Opletalova a dalších jeho kolegů."/>
  </head>
  <body>
    <article>
      <h1>V neděli si Česko připomene sametovou revoluci i události 1939</h1>
      <address><time datetime="2019-11-15T11:34:00+00:00">15 Nov 2019, 11:34</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V srdci událostí, které před 30 lety zahájily pád komunistického režimu v tehdejším Československu, na pražské Národní třídě i na řadě dalších míst Česka si v neděli Češi připomenou začátek sametové revoluce. Vzpomínkové akce Dne boje za svobodu a demokracii jsou spojeny také s rokem 1939, kdy proti studentům zakročili němečtí nacisté. Den v hlavním městě zahájí tradičně pieta u Hlávkovy koleje věnovaná uzavření vysokých škol nacistickými okupanty 17. listopadu 1939 a smrti studenta Jana Opletalova a dalších jeho kolegů.</p>
      <slideshow>
        <figure>
          <img src="https://i3.cn.cz/6/1573827861_P201911150776601.jpg"/>
        </figure>
        <figure>
          <img src="https://i3.cn.cz/6/1573827546_P201911150771001.jpg"/>
        </figure>
        <figure>
          <img src="https://i3.cn.cz/6/1573827466_P201911150769301.jpg"/>
        </figure>
        <figure>
          <img src="https://i3.cn.cz/6/1573827499_P201911150770201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Později si lidé připomenou zejména události staré 30 let kladením kytic a svíček k desce na Národní třídě a shromážděním na Albertově. Kulaté výročí do centra hlavního města přinese také řadu volně přístupných koncertů, přednášek, výstav, projekcí a besed. Chystají se také průvody doprovázené multimediálními projekty.</p>
      <p>V minulém roce oslavy provázely protesty proti premiéru Andreji Babišovi a prezidentu Miloši Zemanovi. Letos hlava státu zamíří už na sobotní pietní akce do Bratislavy, v neděli chce událostem v soukromí věnovat "tichou vzpomínku". Také Babiš se chystá výročí uctít na Slovensku, dopoledne ale v Praze bude hostit kolegy ze sousedních zemí. Protest na pražskou Letnou letos už na předvečer oslav 16. listopadu svolal spolek Milion chvilek.</p>
      <figure>
        <iframe src="https://player.vimeo.com/video/372844373" width="640" height="360" data-service="Vimeo" scrolling="no"/>
      </figure>
      <p>Akce, které na oslavu 17. listopadu pořádají v Praze a dalších desítkách měst občanské iniciativy, zastřešila jako v minulých letech platforma s názvem Festival svobody. Zahrnuje slavnost Korzo Národní, která letos poprvé obsadí celou Národní třídu, od Národního divadla po Jungmannovo náměstí, a nabídne koncerty, divadlo, autorská čtení, výstavy nebo program pro děti. V podvečer se pak na Václavském náměstí uskuteční Koncert pro budoucnost, kde vedle zpěváků vystoupí řečníci.</p>
      <figure>
        <iframe src="https://player.vimeo.com/video/372840345" width="640" height="360" data-service="Vimeo" scrolling="no"/>
      </figure>
      <p>Program v Praze završí v Národním divadle předávání Cen Paměti národa, kterými obecně prospěšná společnost Post Bellum oceňuje pamětníky zlomových momentů minulého století. Letos je dostanou polský disident a bývalý lídr hnutí Solidarita Wladyslaw Frasyniuk, maďarský a německý političtí vězni László Regéczy-Nagy a Dietrich Koch, herečka Dalma Špitzerová, která přežila holokaust, a Miroslav Hampl, jenž pomáhal vězňům v uranových dolech.</p>
      <p>Také další města ožijí vzpomínkami. Například v Brně akce připravují studenti, univerzity i divadla. Lidé tam budou moct 30 let svobody uctít či oslavit při debatách, koncertech i v lampionovém průvodu.</p>
    </article>
  </body>
</html>