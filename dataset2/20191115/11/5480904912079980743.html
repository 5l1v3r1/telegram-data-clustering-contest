<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesky-tym-muze-byt-podle-kouce-kosova-prekvapenim-eura/1821393?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:40:00+00:00"/>
    <meta property="og:title" content="Český tým může být podle kouče Kosova překvapením Eura"/>
    <meta property="og:description" content="Plzeň - Trenér kosovských fotbalistů Bernard Challandes po prohře 1:2 v Plzni připustil, že český tým byl ve čtvrtečním předposledním utkání evropské kvalifikace pro jeho mužstvo až příliš silným soupeřem. Domácí výběr na něj udělal dojem moderním způsobem hry a je pro něj vzorem. Očekává, že český celek bude překvapením mistrovství Evropy."/>
  </head>
  <body>
    <article>
      <h1>Český tým může být podle kouče Kosova překvapením Eura</h1>
      <address><time datetime="2019-11-15T11:40:00+00:00">15 Nov 2019, 11:40</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Trenér kosovských fotbalistů Bernard Challandes po prohře 1:2 v Plzni připustil, že český tým byl ve čtvrtečním předposledním utkání evropské kvalifikace pro jeho mužstvo až příliš silným soupeřem. Domácí výběr na něj udělal dojem moderním způsobem hry a je pro něj vzorem. Očekává, že český celek bude překvapením mistrovství Evropy.</p>
      <slideshow>
        <figure>
          <img src="https://i3.cn.cz/6/1573769217_P201911141354201.jpg"/>
        </figure>
        <figure>
          <img src="https://i3.cn.cz/6/1573767832_P201911141330201.jpg"/>
        </figure>
        <figure>
          <img src="https://i3.cn.cz/6/1573767673_P201911141327201.jpg"/>
        </figure>
        <figure>
          <img src="https://i3.cn.cz/6/1573766944_P201911141310901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Tenhle tým se mi moc líbí a může pro nás být inspirací a příkladem. Hraje velmi moderní fotbal, s velkou intenzitou, je takticky i technicky vyspělý, hraje dobře po stranách, ve vápně. Myslím, že tenhle tým může být překvapením Eura a může tam dosáhnout velkých věcí," řekl Challandes na tiskové konferenci.</p>
      <p>Jeho svěřenci v Plzni vedli od 50. minuty, ale domácí favorit v posledních 20 minutách góly Alexe Krále a Ondřeje Čelůstky otočil stav a zajistil si postupové druhé místo ve skupině.</p>
      <p>"Je to jednoduché. Měli jsme tu jeden tým, který hrál velmi dobrý zápas, s intenzitou, s kvalitou, technickými dovednostmi. Zkusili jsme to, museli jsme se bránit, hráli jsme s kuráží, ale nestačilo to. Český tým byl jasně lepší," uvedl Challandes.</p>
      <p>"Sice jsme vedli 1:0, ale v té chvíli český tým převzal kontrolu nad utkáním. Přišel s neuvěřitelným tlakem, byl neustále v útoku. Když získali míč, okamžitě se tlačili do koncovky, posílali do vápna centry, vytvářeli si tlak v pokutovém území. Celý týden jsem s hráči mluvil v tom smyslu, ať hrají svoji hru, ale Češi nás k ní vůbec nepustili. Byli na nás moc silní," dodal švýcarský kouč.</p>
      <p>Jeho svěřenci v Plzni utrpěli teprve druhou porážku z posledních 19 duelů. O postup na Euro ještě budou moci zabojovat na jaře v play off podle umístění v Lize národů.</p>
      <p>"Hráčům jsem po zápase poděkoval za snahu. Když jsme začínali tuhle skupinu, přesně jsme věděli, jak těžké bude pro Kosovo dosáhnout na postup. Teď máme šanci z Ligy národů. Tým drží pohromadě a věřím, že máme na to, abychom si tenhle náš sen splnili," uvedl Challandes.</p>
    </article>
  </body>
</html>