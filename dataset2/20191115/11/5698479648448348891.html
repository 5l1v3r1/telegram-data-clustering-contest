<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/khamenei-disappearance-of-the-state-of-israel-means-throwing-out-people-like-netanyahu"/>
    <meta property="og:site_name" content="euronews"/>
    <meta property="article:published_time" content="2019-11-15T11:16:33+00:00"/>
    <meta property="og:title" content="خامنه‌ای: محو دولت اسرائیل به معنای محو یهودیان نیست"/>
    <meta property="og:description" content="علی خامنه‌ای، رهبر جمهوری اسلامی ایران گفت که محو دولت اسرائیل به معنای محو مردم یهودی نیست بلکه به معنای محو اراذلی مانند نتانیاهو است."/>
  </head>
  <body>
    <article>
      <h1>خامنه‌ای: محو دولت اسرائیل به معنای محو یهودیان نیست</h1>
      <address><time datetime="2019-11-15T11:16:33+00:00">15 Nov 2019, 11:16</time> by <a rel="author">یورونیوز فارسی </a></address>
      <p>علی خامنه‌ای، رهبر جمهوری اسلامی ایران گفت که محو دولت اسرائیل به معنای محو یهودیان نیست بلکه به معنای بیرون کردن اراذل و اوباشی مانند نتانیاهو است.</p>
      <p>وی در سخنانی که به مناسب میلاد پیامبر اسلام انجام شد، افزود: « ما به فلسطینی‌ها کمک کردیم و باز هم کمک می‌کنیم، هیچ‌گونه ملاحظه‌ای هم نداریم و همه‌ی دنیای اسلام باید این کار را بکند.»</p>
      <p>وی به «محو دولت اسرائیل» اشاره کرد و افزود: «این به معنای محو مردم یهودی نیست. این به معنای محو آن حکومت و رژیم تحمیلی است. مردم فلسطین چه مسلمان چه مسیحی و چه یهودی که صاحبان اصلی آن سرزمین هستند باید بتوانند خودشان دولت خود را انتخاب، و بیگانه‌ها و اراذل و اوباشی مانند نتانیاهو را بیرون کنند، محو اسرائیل یعنی این و این اتفاق خواهد افتاد.»</p>
      <p>وی این موضوع را با کشورهای حوزه بالکان مقایسه کرد و گفت: «این اتفاق خواهد افتاد؛ مثل کشورهای بالکان که بعد از ۶۰ سال مستقل شده و ملت به کشور خودشان برگشتند.»</p>
      <h3>علی خامنه‌ای: ما یهودستیز نیستیم</h3>
      <p>رهبر جمهوری اسلامی همچنین تأکید کرد که ما یهودستیز نیستیم. یهودی‌ها در کشور خودمان با کمال امنیت دارند زندگی می‌کنند. علی خامنه‌ای همچنین در بخش دیگری از سخنان خود گفت: «امروز بزرگترین مصیبت دنیای اسلام، قضیه فلسطین است که ملتی را از خانه و وطن خود آواره کردند.»</p>
      <p>«محو اسرائیل» بارها در سخنان مقام‌های جمهوری اسلامی تکرار شده و از جمله حسین سلامی، فرمانده کل سپاه پاسداران بارها در سخنان خود به این موضوع اشاره کرده است. وی روز گذشته نیز در سخنانی گفت: « رویای از بین رفتن رژیم صهیونیستی به زودی تحقق خواهد یافت.»</p>
      <p>حسین سلامی <a href="https://farsi.euronews.com/2019/01/28/hossein-salami-revolutionary-guards-iran-strategy-wipe-israel-political-map">پیش‌تر نیز تاکید کرده بود</a>: «راهبرد ما محو اسرائیل از جغرافیای سیاسی جهان است و به‌نظر می‌رسد با شرارت‌هایی که اسرائیل در حال انجام است، خودش را به این واقعیت نزدیک می‌کند.»</p>
      <p>تنها چند ماه پس از توافق هسته‌ای ایران و گروه ۵+۱ در سال ۱۳۹۴، رهبر جمهوری اسلامی ایران نیز در این زمینه گفته بود: «برخی صهیونیست‌ها گفته‌اند با توجه به نتایج مذاکرات هسته‌ای ۲۵ سال از دغدغه ایران آسوده شده‌ایم اما ما به آنها می‌گوییم شما ۲۵ سال آینده را اصولاً نخواهید دید و به فضل الهی، چیزی به نام رژیم صهیونیستی در منطقه وجود نخواهد داشت.»</p>
      <p>این سخنان در آن وقت در سطح جهانی جنجال برانگیز شد و برخی از حامیان علی خامنه‌ای کارزارها و روزشمارهایی را در حمایت از این سخنان به راه انداختند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/02/11/israel-netanyahu-irgc-in-case-of-attack-this-will-be-last-celebration-of-your-revolution">نتانیاهو به سپاه: اگر حمله کنید این آخرین جشن انقلاب‌تان خواهد بود</a>
        </li>
        <li>
          <a href="https://farsi.euronews.com/2018/12/13/we-ll-do-whatever-we-need-to-do-to-protect-israel-netanyahu-syas">نتانیاهو: امنیت اسرائیل به خطر بیفتد به ایران حمله می‌کنیم</a>
        </li>
      </ul>
    </article>
  </body>
</html>