<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232057/"/>
    <meta property="og:site_name" content="Українська правда"/>
    <meta property="article:published_time" content="2019-11-15T11:29:44+00:00"/>
    <meta property="og:title" content="Верещук більше не хоче представляти Кабмін у Раді"/>
    <meta property="og:description" content="Нардеп із фракції “Слуга народу” Ірина Верещук: “Я написала заяву на складення повноважень представника Кабміну в парламенті. Це моя ініціатива, я вважаю, що ми маємо різне бачення в підходах щодо комунікації між Кабміном і парламентом”."/>
  </head>
  <body>
    <article>
      <h1>Верещук більше не хоче представляти Кабмін у Раді</h1>
      <address>
        <time datetime="2019-11-15T11:29:44+00:00">15 Nov 2019, 11:29</time>
      </address>
      <p>Народний депутат від "Слуги народу" Ірина Верещук склала повноваження представника Кабінету міністрів у Верховній Раді.</p>
      <p><b>Джерело:</b> коментар Верещук у кулуарах парламенту, "<a href="https://www.ukrinform.ua/rubric-polytics/2818924-veresuk-sklala-povnovazenna-predstavnika-uradu-v-radi.html">Укрінформ</a>", "Українська правда"  </p>
      <p><b>Пряма мова:</b> "Я вирішила скласти повноваження представника Кабінету міністрів у парламенті, позаяк ми не знайшли спільної мови з прем'єр-міністром, ми не спрацювалися.</p>
      <p>Я вважаю, що ми маємо різні підходи щодо комунікацій між Кабміном і парламентом. Я вважаю, що нам треба було більш фахово працювати з депутатами, зважати на їхню думку.</p>
      <p>Тим не менш, я розумію, що й Кабмін має свою позицію. І ті методи і форми комунікації, які пропонувала я, на сьогодні не є ефективними. Я поважаю позицію Кабміну, але залишаю за собою право також мати й свою".</p>
      <p><b>Деталі</b>: Верещук зазначила, що її "ніхто не вмовляв" залишитися на посаді представника уряду в парламенті.</p>
      <p>"Ми розмовляли, це був діалог – і ми зійшлися на тому, що краще я напишу заяву", – додала вона.</p>
      <p>Верещук також розкритикувала рішення фракції про <b>виключення Анни Скороход.</b></p>
      <p>"Я не знаю, чи її виключили. Було голосування підняттям рук була лічильна комісія – але остаточного рішення не прийнято. Ми не знаємо, яка кількість людей проголосувала за – від загальної кількості чи від присутніх. Треба розбиратися", – зазначила вона.</p>
      <p>"Я наполягатиму на тому, аби такі голосування носили юридичний, правовий характер. Якщо ми про щось голосуємо – а йдеться про долю людини… Це вперше ми голосуємо за виключення з фракції людини, яка голосувала – чи не голосувала – у розріз із фракцією. Але голосувала і була присутня, і, в принципі, виконувала усі покладені на неї обов’язки", – заявила Верещук.</p>
      <p>Вона зазначила: "Ми не голосували, наприклад, коли це стосувалося кнопкодавів, але голосуємо, коли це стосується людини, яка голосувала проти або по-іншому бачить себе у фракції".</p>
      <p>"Я хочу бачити положення, за яким ми зможемо такі критерії оцінити, – і я тоді буду розуміти, як будуть оцінюватися мої виступи, моя поведінка чи мої дії у той чи інший спосіб. Бо сьогодні вони, а завтра я – я це чудово розумію", – заявила Верещук.</p>
      <p>
        <b>Передісторія:</b>
      </p>
      <ul>
        <li>Раніше ходили чутки, що Верещук може втратити посаду представника Кабміну в Верховній Раді через відмову підтримати законопроєкт про ринок землі.</li>
        <li>15 листопада фракція <a href="https://www.pravda.com.ua/news/2019/11/15/7232036/">"Слуга народу" виключила</a> зі свого складу Анну Скороход та Антона Полякова.</li>
        <li>Кабінет міністрів призначив Ірину Верещук представником уряду у Верховній Раді 4 вересня 2019 року.</li>
      </ul>
      <footer>УП, доповнено</footer>
      <related>
        <a href="https://www.epravda.com.ua/news/2019/11/15/653764/"/>
        <a href="https://www.pravda.com.ua/news/2019/11/15/7232073/"/>
        <a href="https://www.epravda.com.ua/news/2019/11/15/653760/"/>
      </related>
    </article>
  </body>
</html>