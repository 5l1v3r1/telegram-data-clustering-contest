<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/konflikt-w-napoli-media-zona-piotra-zielinskiego-wyleciala-do-polski,985615.html"/>
    <meta property="og:site_name" content="TVN24"/>
    <meta property="article:published_time" content="2019-11-15T11:22:00+00:00"/>
    <meta property="og:title" content="Coraz większy niepokój w Neapolu. &quot;Żony piłkarzy uciekają z domów&quot;"/>
    <meta property="og:description" content="Złe wyniki zespołu, konflikt piłkarzy z właścicielem klubu, wściekłość kibiców - atmosfera w Napoli jest coraz bardziej napięta. Jak piszą włoskie media, w obawie o swoje bezpieczeństwo miasto opuś..."/>
  </head>
  <body>
    <article>
      <h1>Coraz większy niepokój w Neapolu. "Żony piłkarzy uciekają z domów"</h1>
      <address>
        <time datetime="2019-11-15T11:22:00+00:00">15 Nov 2019, 11:22</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/7ef4a3b4-d639-40b4-9406-60a4d56ec95d-480p.mp4" autoplay="" loop=""/>
        <figcaption>Zieliński jest piłkarzem Napoli od kilku sezonów Foto: Getty Images | Video: Eurosport</figcaption>
      </figure>
      <h3>Złe wyniki zespołu, konflikt piłkarzy z właścicielem klubu, wściekłość kibiców - atmosfera w Napoli jest coraz bardziej napięta. Jak piszą włoskie media, w obawie o swoje bezpieczeństwo miasto opuściła między innymi żona Piotra Zielińskiego.</h3>
      <p>Sytuacja zaogniła się kilkanaście dni temu, gdy po kolejnym słabym meczu (1:2 z AS Roma) właściciel klubu Aurelio De Laurentiis kazał drużynie udać się na karne zgrupowanie. Pomysł nie spodobał się i zawodnikom, i trenerowi Carlo Ancelottiemu, którzy polecenie swojego szefa zignorowali.</p>
      <p>Od tamtego czasu niemal codziennie dochodzi do nieprzyjemnych incydentów wymierzonych przeciwko piłkarzom.</p>
      <p>Jeden z nich związany był z Laurą Zielińską, żoną pomocnika reprezentacji Polski. Według doniesień dziennika "La Repubblica" ktoś wybił szybę w jej samochodzie, kradnąc radio i nawigację. Miał nie być to przypadkowy atak. Zieliński zgłosił sprawę na policję, ale na tym się nie skończyło.</p>
      <h3>Wyjechała z Włoch</h3>
      <related>
        <a href="https://eurosport.tvn24.pl/pilka-nozna,105/jesli-go-zwolnia-szybko-znajdzie-prace-mediolan-czeka-na-ancelottiego,985236.html"/>
      </related>
      <p>Powołujący się na włoskie gazety serwis telewizji Rai informuje, że po tym wydarzeniu partnerka piłkarza w obawie o bezpieczeństwo zdecydowała się opuścić Neapol i przyjechać do Polski, gdzie Zieliński przebywa na zgrupowaniu reprezentacji.</p>
      <p>"Chaos w Neapolu. Żony piłkarzy uciekają z domów" - napisano na stronie rainews.it. Przywołuje się przy tym inne wydarzenia, pisze się o strachu, jaki ogarnął rodziny kilku zawodników.</p>
      <p>Do hotelu wyprowadził się już pomocnik Allan i jego ciężarna żona, którym złodzieje obrabowali mieszkanie. Do czasu powrotu swojego męża ze zgrupowania reprezentacji Włoch do rodziców przeniosła się natomiast partnerka Lorenzo Insigne.</p>
      <h3>Zemsta kibiców?</h3>
      <p>Włoskie media, w tym choćby dziennik "La Republicca", sugerują, że szereg przestępstw może mieć związek z konfliktem zawodników z prezesem oraz rozczarowującymi wynikami zespołu. Piłkarze obawiają się o swoje zdrowie, we Włoszech napisano nawet, że jeden z nich, Kalidou Koulibaly, zatrudnił już nawet prywatnych ochroniarzy.</p>
      <p>Nadziei na zażegnanie konfliktu nie widać. Tym bardziej że De Laurentiis zagroził, że obetnie swoim zawodnikom pensje o 25 procent. 70-letni właściciel traci cierpliwość, a dodatkowo coraz częściej mówi się o tym, że jest zainteresowany sprzedażą klubu.</p>
      <p>Autor: TG/łup / Źródło: rainews.it, eurosport.pl</p>
    </article>
  </body>
</html>