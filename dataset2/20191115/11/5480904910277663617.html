<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/letos-se-otevre-34-km-novych-dalnic-loni-to-byly-ctyri/1821375?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T11:02:00+00:00"/>
    <meta property="og:title" content="Letos se otevře 34 km nových dálnic, loni to byly čtyři"/>
    <meta property="og:description" content="Praha - Do konce letošního roku by se mělo otevřít 25 kilometrů nových dálnic. V prosinci se zprovozní nový úsek na D1 u Přerova a také trasa na jihočeské D3 mezi Ševětínem a Borkem. Dnes o tom informovalo ministerstvo dopravy. Za celý letošní rok tak přibude do dálniční sítě 34,2 kilometru. Loni to byly čtyři."/>
  </head>
  <body>
    <article>
      <h1>Letos se otevře 34 km nových dálnic, loni to byly čtyři</h1>
      <address><time datetime="2019-11-15T11:02:00+00:00">15 Nov 2019, 11:02</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Do konce letošního roku by se mělo otevřít 25 kilometrů nových dálnic. V prosinci se zprovozní nový úsek na D1 u Přerova a také trasa na jihočeské D3 mezi Ševětínem a Borkem. Dnes o tom informovalo ministerstvo dopravy. Za celý letošní rok tak přibude do dálniční sítě 34,2 kilometru. Loni to byly čtyři.</p>
      <slideshow>
        <figure>
          <img src="https://i3.cn.cz/6/1571668021_P201910210673201.jpg"/>
        </figure>
        <figure>
          <img src="https://i3.cn.cz/6/1571667349_P201910210663301.jpg"/>
        </figure>
        <figure>
          <img src="https://i3.cn.cz/6/1571667368_P201910210663901.jpg"/>
        </figure>
        <figure>
          <img src="https://i3.cn.cz/6/1571667288_P201910210662501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=689">Fotogalerie: Rekonstrukce dálnice D1</a>
        </figcaption>
      </slideshow>
      <p>První z nových úseků silničáři otevřou 10. prosince, a to na jihočeské části dálnice D3 mezi Ševětínem a Borkem. Dálnice se tak rozroste o dalších 10,7 kilometru na celkových 70 kilometrů. Nový úsek stál 930 milionů korun a stavbu měla na starosti Eurovia CS. Na trase vzniklo 75 stavebních objektů, mezi nimi tři mosty, dvě mimoúrovňové křižovatky a tři protihlukové stěny.</p>
      <p>O dva dny později řidiči vyjedou na nových 14,3 kilometru dálnice D1 mezi Přerovem a Lipníkem nad Bečvou. Stavba, kterou za 2,7 miliardy korun zajišťovala stavební společnost Skanska, začala v červenci 2015. Dálnice bude v tomto úseku čtyřproudová, bude na ní 16 mostů, čtyři mimoúrovňové křižovatky, osm protihlukových stěn a jedno velké odpočívadlo na obou stranách.</p>
      <p>Už dříve v letošním roce bylo otevřeno osm nových kilometrů na dálnici D3 mezi Bošilcem a Ševětínem. Další více než kilometr do dálniční sítě přibyl na prostějovské D46, kde vznikla mimoúrovňová křižovatka u Olšan. V případě silnic první třídy letos vznikly obchvaty Kravař, Znojma, východní část obchvatu Opavy nebo Lechovic.</p>
      <p>V současnosti je v Česku rozestavěno podle ministerstva 260,3 kilometru silničních staveb, z toho nových dálnic je přes 138 kilometrů. Více než 60 kilometrů pak připadá na opravy dálnice D1. Zbylou částí jsou silnice první třídy. V ČR je nyní v provozu zhruba 1256 kilometrů dálnic a přes 5642 kilometrů první třídy.</p>
    </article>
  </body>
</html>