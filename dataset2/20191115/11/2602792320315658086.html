<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nski-pererobniki-vidchuvayut-deficzit-yakisnogo-organichnogo-zerna/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-15T11:05:00+00:00"/>
    <meta property="og:title" content="Українські переробники відчувають дефіцит якісного органічного зерна"/>
    <meta property="og:description" content="Більшість органічної продукції &quot;Сквирського комбінату хлібопродуктів&quot; продається за кордон. Обсяги експорту постійно зростають. Цього року підприємство уже"/>
  </head>
  <body>
    <article>
      <h1>Українські переробники відчувають дефіцит якісного органічного зерна</h1>
      <address>
        <time datetime="2019-11-15T11:05:00+00:00">15 Nov 2019, 11:05</time>
      </address>
      <figure>
        <img src="https://infoindustria.com.ua/wp-content/uploads/2019/11/cereal-563796_1920.jpg"/>
      </figure>
      <p>
        <b>Більшість органічної продукції "Сквирського комбінату хлібопродуктів" продається за кордон. Обсяги експорту постійно зростають. Цього року підприємство уже відвантажило 395 т круп та пластівців. Основні проблеми органічного виробництва та експорту - висока вартість лабораторних аналізів, часові затрати на підготовку виробничих ліній та сертифікацію готової продукції, а також дефіцит якісної сировини для переробки.</b>
      </p>
      <p>Вартість перевірки продукції на відповідність вимогам Органік Стандарт суттєво впливає на ціну продукції для кінцевого споживача. Перевірка однієї партії готової продукції коштує 700 євро. Враховуючи, що контракти, як правило, починаються з невеликих партій по 2-3 т, а при існуючій вартості аналізів це виходить дуже дорого. Про це розказала <b>Ірина Фаріон, спеціаліст з експорту ТОВ «Сквирський комбінат хлібопродуктів»</b> під час VI Міжнародної конференції «Органічна переробка та збут».</p>
      <p>Посилений контроль саме української органіки почався з 2016 року через недобросовісних постачальників органічної продукції. «Це призвело до подорожчання продукції, тому часто наші потенційні покупці змушені відновитися від купівлі», — пояснила вона. Ще одна проблема органічних переробників — дефіцит сировини належної якості. «Дуже важко знайти якісне зерно», — зазначила Фаріон.</p>
      <figure>
        <img src="http://infoindustria.com.ua/wp-content/uploads/2019/11/20191114165949.jpg"/>
      </figure>
      <p>Цього року закордонні поставки комбінату склали 395 т продукції. Продукція постачається в основному в мішках. Експорт органічної продукції підприємство розпочинало з партії в 21 т у 2015 році. Минулого року відвантажили 325,7 т.</p>
      <p>Найбільше органічних круп комбінат продає у Польщу, там є складські приміщення. У Німеччині продукція продається в магазині для вихідців з колишнього союзу. Деякі країни, наприклад Грузія, не потребують транзакційного сертифікату.</p>
      <p>Крім органічних круп та пластівців «Сквирський комбінат хлібопродуктів» виробляє безглютенову продукцію. «Для нас це великий плюс — паралельно з безглютеновою продукцією пропонуємо органічну. Саме разом з нею зазвичай і купують органіку», — поділилася спікер.</p>
      <p>Органічна продукції дорожча традиційної приблизно на 50%. На внутрішньому ринку вона продається в дуже незначних обсягах. Грає роль і погана обізнаність і низька купівельна спроможність українців, переконана спікер.</p>
      <p>ІА «Інфоіндустрія»</p>
    </article>
  </body>
</html>