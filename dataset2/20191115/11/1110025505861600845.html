<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.nur.kz/1827445-ly-abajdy-s-jeli-zajly-ne-bilemiz-foto.html"/>
    <meta property="og:site_name" content="NUR.KZ - Свежие новости Казахстана."/>
    <meta property="article:published_time" content="2019-11-15T11:55:00+00:00"/>
    <meta property="og:title" content="Ұлы Абайдың үш жұбайы жайлы не білеміз (фото)"/>
    <meta property="og:description" content="Қазақтың ұлы ақыны Абайдың Ділдә, Әйгерім және Еркежан атты үш жары болған. Көп әйел алуға рұқсат етілген заманда ақынның үш жұбайы әр түрлі ауылда тұрған деп жазады Sputnik Қазақстан."/>
  </head>
  <body>
    <article>
      <h1>Ұлы Абайдың үш жұбайы жайлы не білеміз (фото)</h1>
      <address><time datetime="2019-11-15T11:55:00+00:00">15 Nov 2019, 11:55</time> by <a rel="author">Ерке Ержан</a></address>
      <p>
        <b>Қазақтың ұлы ақыны Абайдың Ділдә, Әйгерім және Еркежан атты үш жары болған. Көп әйел алуға рұқсат етілген заманда ақынның үш жұбайы әр түрлі ауылда тұрған деп жазады <a href="https://sputniknews.kz/photo/20191114/12035349/Abay-zhar-foto.html">Sputnik Қазақстан</a>.</b>
      </p>
      <p><b>Басылымның мәліметінше, Абай бірінші жұбайы Ділдәға</b> 15 жасында үйленген. Неке жастардың әкелерінің келісімімен қиылыпты. Ділдә да Абай сияқты текті отбасынан шыққан. Ол Қазыбек бидің ұрпағы, арғын руының биі Алшынбайдың туған немересі.</p>
      <figure>
        <img src="https://netstorage-nur.akamaized.net/images/7434d06494942f7b.jpg?imwidth=900"/>
        <figcaption>1885 жылы Абай заттарын өлкетану музейіне тапсырыпты. Олардың арасында ақынның екінші жары Әйгерімнің таза тері, ағаш пен күмістен жасалған ер-тоқымы болған екен. © Sputnik / Жания Уранкаева</figcaption>
      </figure>
      <p><b>Ақынның екінші жары – Әйгерім</b>. Оның шын есімі – Шүкіман. Ал оған Әйгерім деген есімді Абайдың өзі қойған. Шүкіманның сұлу болғаны соншалық, ақын оны "ай керім" деп атап кеткен екен.</p>
      <figure>
        <img src="https://netstorage-nur.akamaized.net/images/fb5f5502fd05976c.jpg?imwidth=900"/>
        <figcaption>Ал бұл қобдишаны Әйгерім таныстарының біріне сыйға тартыпты. Көп жыл өткен соң Семей тұрғыны Айдар Доланбеков оны музейге сыйлаған. © Sputnik / Жания Уранкаева</figcaption>
      </figure>
      <p>Ұлы Абай Әйгерімге 30 жасында үйленіпті, олардың жас айырмашылығы 11 жасты құраған. Әйгерім ақынның ең сүйікті жары болған екен. Ал Абай өз сүйіктісін кездестірген жердегі бұлаққа қыздың есімі берілген.</p>
      <p>Әйгерім де текті отбасынан шыққан қыз, ол ұлт батыры, қазақтарды жоңғарлардан қорғаған Мамай батырдың тікелей ұрпағы.</p>
      <figure>
        <img src="https://netstorage-nur.akamaized.net/images/d2c05e1430168bc8.jpg?imwidth=900"/>
        <figcaption>XIX ғасырдағы қыз-келіншектер қазіргі заманғылар сияқты әшекей бұйымдарды ұнатқан. Суретте - Құнанбаевтың әйелдерінің замандастары таққан сырғалар, жүзіктер мен білезіктер.<cite>Фото: © Sputnik</cite></figcaption>
      </figure>
      <p><b>Ұлы ақынның үшінші жары – Еркежан</b>. Ол бастапқыда Абайдың інісі Оспанның әйелі болған. 1892 жылы Оспан қайтыс болғаннан кейін Еркежан әмеңгерлікпен Абайдың үшінші жары болып, ақын өмірінің соңғы 11 жылында Жидебайда бірге тұрған.</p>
      <figure>
        <img src="https://netstorage-nur.akamaized.net/images/6d1521499f23b44f.jpg?imwidth=900"/>
        <figcaption>Абай заманындағы сән. © Sputnik / Жания Уранкаева</figcaption>
      </figure>
      <p>Абай мен Еркежан екеуінің ортақ балалары болмаған. Ал екі жұбайы 10 баланы өмірге әкеліп, олардан 19 немере мен 13 шөбере тараған. Олардың тоғызы Ұлы Отан соғысына қатысып, тек екеуі туған жеріне оралыпты.</p>
      <figure>
        <img src="https://netstorage-nur.akamaized.net/images/739dd9e47a4a729f.jpg?imwidth=900"/>
        <figcaption>Ақынның сүйікті әйелі Әйгерімге сыйлаған тағы бір ер-тоқымы. XIX ғасырдағы шебер туындыларының сұлулығын Жидебайдағы Құнанбаевтың музей-үйінде көруге болады. © Sputnik / Жания Уранкаева</figcaption>
      </figure>
      <figure>
        <img src="https://netstorage-nur.akamaized.net/images/ee20ba046f49b52e.jpg?imwidth=900"/>
        <figcaption>Жидебайдағы үйдің иесі, Абайдың үшінші жары Еркежанның бөлмесі осындай болыпты. Ол бастапқыда ақынның інісі Оспанның әйелі болған. © Sputnik / Жания Уранкаева</figcaption>
      </figure>
      <figure>
        <img src="https://netstorage-nur.akamaized.net/images/527f574ee94fdf1a.jpg?imwidth=900"/>
        <figcaption>XIX ғасырдағы төсек дұрыс ұйықтау талаптарына жауап берген. Яғни, бас пен аяқ бір деңгейге көтерілген, бұл қан айналымына жақсы ықпал етеді екен. © Sputnik / Жания Уранкаева</figcaption>
      </figure>
      <figure>
        <img src="https://netstorage-nur.akamaized.net/images/94c8beb6f93656c2.jpg?imwidth=900"/>
        <figcaption>Абайдың үш жары да мол жасаумен келіпті. Ол уақытта ағаш сандықтар сүйекпен ғана емес, бағалы тастармен әшекейленген. © Sputnik / Жания Уранкаева</figcaption>
      </figure>
      <figure>
        <img src="https://netstorage-nur.akamaized.net/images/8d01dd9938b9ad65.jpg?imwidth=900"/>
        <figcaption>Қобдиша мен ағаштан жасалған үтік-рубель. Еркежанның заттары. © Sputnik / Жания Уранкаева</figcaption>
      </figure>
    </article>
  </body>
</html>