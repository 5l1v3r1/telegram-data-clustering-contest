<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204497-venesuela-taemno-eksportue-miljoni-bareliv-nafti-v-rf"/>
    <meta property="og:site_name" content="Mind UA"/>
    <meta property="article:published_time" content="2019-11-15T11:50:00+00:00"/>
    <meta property="og:title" content="Венесуела таємно експортує мільйони барелів нафти в РФ"/>
    <meta property="og:description" content="Каракас використовує нафтові танкери, які приховують своє місцезнаходження"/>
  </head>
  <body>
    <article>
      <h1>Венесуела таємно експортує мільйони барелів нафти в РФ</h1>
      <h2>Каракас використовує нафтові танкери, які приховують своє місцезнаходження</h2>
      <address>
        <time datetime="2019-11-15T11:50:00+00:00">15 Nov 2019, 11:50</time>
      </address>
      <p>Венесуела таємно експортує мільйони барелів нафти за кордон попри санкції. Про це повідомляє <a href="https://www.bloomberg.com/news/articles/2019-11-14/secret-ships-boost-venezuelan-oil-exports-despite-u-s-sanctions">Bloomberg </a>з посиланням на власні дані.</p>
      <p>За даними агентства, у нафтових танкерів відключені транспондери, які сигналізують про їх місцерозташування.</p>
      <p>Зазначається, що практика відключення транспондерів на нафтових танкерах минулого місяця зросла після того, як США покарали китайську судноплавну компанію, яка перевозила нафту для Ірану. США прагнуть вчинити максимальний тиск на режим Ніколаса Мадуро у Венесуелі, щоб позбавити його прибутків від нафти. Але все більше і більше танкерів починають вдаватись до такої практики, що сприяє збільшенню видобутку венесуельської нафти, який впав після американських санкцій.</p>
      <p>Венесуела відвантажила 10,86 млн барелів сирої нафти за перші 11 днів листопада,що удвічі перевищує обсяг за аналогічний період минулого року. Близько половини цього обсягу було відвантажено на кораблі, які відключили свої передавач і направились із вантажем в Китай та Індію, пише видання.</p>
      <p>За даними Bloomberg, на один з венесуельських танкерів (Dragon, ходить під прапором Ліберії), згідно з контрактом з російською компанією «Роснєфть», було відвантажено 2 млн барелів нафти. Зараз він стоїть у венесуельському порту Хосе, хоча, за даними останнього GPS-сигналу, він повинен знаходитися недалеко від узбережжя Франції.</p>
      <p>Dynacom Tankers Management Ltd, яка керує Dragon,заявила, що «з січня 2019 року жодне з суден, яке перебуває під нашим управлінням, ніколи не укладало ніяких контрактів збудь-яким підприємством, яке перебуває під санкціями США,а також не порушувало санкції США, пов’язані з Венесуелою». Компанія не прокоментувала, чому у Dragon був відключений сигнал.</p>
      <p>В «Роснєфті» повідомили, що компанія і її «дочка» RTSA не фрахтували суден в цьому логістичному ланцюжку. У Венесуелі компанія працює відповідно до міжнародного права і в рамках контрактів, підписаних задовго до введення американських санкцій, підкреслили в компанії. Ситуацію з відключенням транспондерів в «Роснєфті» також не прокоментували.</p>
      <p>Видобуток венесуельської нафти через американські санкції у вересні впав до нового 16-річного мінімуму в 644 000 барелів на день, що призвело до скорочення коштів, вкрай необхідних для режиму Мадуро.</p>
      <p>Як писав Mind, у вересні Сполучені Штати ввели нові санкції, спрямовані на <a href="https://mind.ua/news/20202468-ssha-vveli-sankciyi-proti-pereviznikiv-venesuelskoyi-nafti">припинення експорту венесуельської нафти</a> на Кубу. Штрафні заходи прийняті проти чотирьох зареєстрованих на Кіпрі і в Панамі судноплавних компаній. Їх активи в США будуть заморожені, також їм буде заблокований доступ до глобальної фінансової системи.</p>
      <p>Раніше  стало відомо про експорт венесуельської нафти зіштовхнувся із новою проблемою – <a href="https://mind.ua/news/20202048-nafta-e-nemae-tankeriv-venesuela-ne-mozhe-znajti-sudna-dlya-vidvantazhen-cherez-sankciyi">нестачею суден,</a> готових транспортувати сировину, видобуту в країні. Власники суден уникають транспортування венесуельської нафти через страх підпасти під санкції і втратити страхове покриття на своїх суднах.</p>
      <p>Нагадаємо: влітку цього року «Роснєфть» стала <a href="https://mind.ua/news/20201166-rosneft-stala-najbilshim-pokupcem-venesuelskoyi-nafti">найбільшим покупцем венесуельської нафти</a>, зайнявши місце компаній, які припинили торгівлю з державної PDVSA через санкції США. </p>
      <p>Як повідомлялось, нафтові санкції США проти низки країн зачепили світовий нафтовий флот, оскільки у зв’язку із ними трейдери почали уникати майже 300 танкерів. У зв’язку із цим приблизно<a href="https://mind.ua/news/20203183-cherez-amerikanski-sankciyi-3-svitovogo-naftovogo-tankernogo-flotu-pishlo-z-rinku"> 3% світового нафтового танкерного флоту</a> пішло з ринку, що, своєю чергою, призвело до різкого збільшення ставок на безпечні танкери для відправки нафти, особливо в Азію. </p>
      <related>
        <h4>Також читайте</h4>
        <a href="https://mind.ua/news/20204506-polshcha-ne-planue-prodovzhuvati-kontrakt-z-rosieyu-na-pokupku-gazu"/>
        <a href="https://mind.ua/news/20204485-komitet-oon-prijnyav-novu-rezolyuciyu-po-krimu-nezvazhayuchi-na-pogrozi-rosiyan"/>
        <a href="https://mind.ua/news/20204444-tusk-rosiya-dlya-evropi-ne-strategichnij-partner-a-strategichna-problema"/>
      </related>
    </article>
  </body>
</html>