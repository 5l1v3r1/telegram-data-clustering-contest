<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/kyiv/na-karti-kiyeva-z-yavilisya-40-novih-nazv-vulic-na-chest-kogo-jih-nazvali-novini-kiyeva-50053525.html"/>
    <meta property="og:site_name" content="НВ"/>
    <meta property="article:published_time" content="2019-11-15T11:52:00+00:00"/>
    <meta property="og:title" content="Діячі та діячки. 12 культових особистостей, на честь яких перейменували вулиці Києва на цьому тижні"/>
    <meta property="og:description" content="У Києві дали назви 40 вулицям у Голосіївському, Солом’янському і Шевченківському районах. Їх найменували на честь громадських, державних, культурних, наукових і військових діячів та діячок України."/>
  </head>
  <body>
    <article>
      <h1>Діячі та діячки. 12 культових особистостей, на честь яких перейменували вулиці Києва на цьому тижні</h1>
      <h2>У Києві дали назви 40 вулицям у Голосіївському, Солом’янському і Шевченківському районах. Їх найменували на честь громадських, державних, культурних, наукових і військових діячів та діячок України.</h2>
      <address>
        <time datetime="2019-11-15T11:52:00+00:00">15 Nov 2019, 11:52</time>
      </address>
      <p>
        <b>НВ розповідає про культових особистостей, імена яких тепер носять вулиці Києва.</b>
      </p>
      <h3>1. Соломія Павличко</h3>
      <p>Вулиця на честь письменниці, літературознавиці та авторки праць з історії фемінізму з’явилася у Голосіївському районі.</p>
      <p>На початку свого наукового шляху Соломія вивчала романо-германську філологію. Її авторству належать твори <i>Философская поэзия американского романтизма: Эмерсон. Уитмен. Дикинсон</i> (1988 р.), <i>Байрон. Нарис життя і творчості</i> (1989 р.) та <i>Лабіринти мислення. Інтелектуальний роман сучасної Великої Британії</i> (1993 р.).</p>
      <p>Вже у 90-х саме за сприяння Павличко в українській науці стали вивчатися питання фемінізму, постколоніалізму, модернізму, постмодернізму, лібералізму та інтелектуалізму. У докторській дисертації, а пізніше й монографії <i>Дискурс модернізму в українській літературі</i> (1997 р.) авторка наважилася висловити припущення, що листи Лесі Українки й Ольги Кобилянської «були втіленням мрії про любов, яка не зреалізувалася в їхньому житті повною мірою. Лесбійською фантазією, для якої дають підстави й щоденники Кобилянської, і її попередні твори», чим визвала жваву дискусію.</p>
      <p><i>Націоналізм, сексуальність. Орієнталізм. Складний світ Агатангела Кримського — </i>остання незавершена книжка авторки, над якою вона працювала до самої смерті за день до 2000 року. Текст праці був виданий за сприянням української літературознавиці Віри Агеєвої.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/168/big/4cd0f3de08ff4fd7fdab580ab05c2d9c.png?stamp=20191114194239&amp;q=85&amp;output=jpg&amp;bg=white"/>
        <figcaption>Соломія Павличко / Фото: Svitlana Churubrova</figcaption>
      </figure>
      <h3>2. Валер’ян Підмогильний</h3>
      <p>На честь письменника і перекладача, одного із найвизначніших прозаїків «розстріляного відродження» назвали вулицю у Голосіївському районі.</p>
      <p>Екзистенційний роман Валер’яна Підмогильного <i>Місто</i> входить до переліку класичних українських творів ХХ століття.</p>
      <p>Підмогильний працював також у літературознавстві. Його авторству належать праці<i> Іван Нечуй-Левицький,</i> критична оцінка поезії Максима Рильського <i>Без стерна</i>. Працював також літературним редактором журналу <i>Життя і революція</i>. Спільно з Євгеном Плужником уклав словник <i>Фразеологія ділової мови</i> (1926, 1927).</p>
      <p>Крім того, Валер’ян Підмогильний вважається одним з найвизначніших українських перекладачів французької літератури. Його переклади Анатоля Франса, Бальзака, Мопассана, Стендаля, Гельвеція, Дідро й досі перевидаються багатьма українськими видавництвами.</p>
      <p>1935 року Підмогильний визнав, що належав до «групи письменників-націоналістів з терористичними настроями у ставленні до вождів партії». 3 листопада 1937 року в урочищі Сандармох у Карелії (зараз РФ) був розстріляний разом з Миколою Зеровим, Валер’яном Поліщуком, Григорієм Епіком, Лесем Курбасом, Миколою Кулішем, Мирославом Ірчаном та Юліаном Шполом.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/169/big/e0af6d5c4bab3425475a49bfafc69c13.png?stamp=20191114194843&amp;q=85&amp;output=jpg&amp;bg=white"/>
        <figcaption>Роман Валер'яна Підмогильного "Місто" / Фото: Марія Жуковська/ОБ</figcaption>
      </figure>
      <h3>3. Ганна Арендт</h3>
      <p>Іменем американської політологині-теоретикині та авторки робіт із тоталітаризму назвали одну з вулиць Солом’янського района (колишня вул. Проектна 13 119 — ред.).</p>
      <p>Наукова кар'єра Ганни Арендт почалася ще у 1929 році з публікації її дисертації. У Німеччині вона вчилася у філософів Мартіна Хайдеггера і Карла Ясперса. Була у шлюбі з філософом Гюнтером Андерсом, а пізніше — з Генріхом Блюхером.</p>
      <p>У 1941 році Арендт як єврейці німецького походження довелося емігрувати до Сполучених Штатів. У 1959 році її визнали першою доценткою в Прінстоні. Вона також викладала в Університеті Чикаго, Новій школі на Манхеттені, Єльському університеті та Центрі передових досліджень Уестлендського університету.</p>
      <p>У 1962 році вона була обрана членом Американської Академії мистецтва і науки і членом Американської Академії мистецтва і грамоти в 1964 році.</p>
      <p>Її бібліографія налічує близько 450 робіт. Серед найвідоміших —<i> Витоки тоталітаризму</i>, <i>Людський стан</i>, <i>Людина в темні часи</i>, <i>На революції</i>, <i>На насилля</i> та випущена посмертно <i>Життя розуму</i>.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/170/big/fe8773f4d8676de12ff3d5c05d39473c.png?stamp=20191114194919&amp;q=85&amp;output=jpg&amp;bg=white"/>
        <figcaption>Ганна Арендт / Фото: Courtesy of Zeitgeist Films/Hannah Arendt Private Archive</figcaption>
      </figure>
      <h3>4. Пилип Коновал</h3>
      <p>У Солом’янському районі з’явиться вулиця, названа ім'ям одного із найвидатніших українців та національного героя Канади, героя Першої світової війни, єдиного в історії українця, нагородженого орденом Хреста Вікторії.</p>
      <p>Пилип Коновал — боєць 47-го Батальйону Канадських Експедиційних Сил, що відрізнився особливою мужністю під час Битви за висоту 70 (Ленсі, Франція) 22−24 серпня 1914 року. У 2017 році у французькому місті Лансі поблизу Парижа відкрили алею імені Пилипа Коновала.</p>
      <p>За інформацією The London Gazette за 23 листопада 1917 року, «унтер-офіцер самотужки знищив щонайменше шістнадцять ворогів та доблесно бився протягом двох днів наступу аж до свого важкого поранення».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/171/big/3ff5a2780665438c23fee59a00a2bf0d.png?stamp=20191114195057&amp;q=85&amp;output=jpg&amp;bg=white"/>
        <figcaption>Пилип Коновал / Фото: ukrreal.info</figcaption>
      </figure>
      <h3>5. Аміна Окуєва</h3>
      <p>Вулиця Аміни Окуєвої з’явилася у Шевченківському районі столиці для «вшанування пам’яті лікарки, громадської активістки та військовослужбовиці, учасниці Революції Гідності та війни на сході України».</p>
      <p>З початком Євромайдану Аміна Вікторівна вступила до Самооборони, де була лікаркою 8-ої Афганської сотні. З початком війни на сході України, у липні 2014 року, вступила до лав батальйону Київ-2. Брала участь в обороні Дебальцева, виконуючи бойові завдання поблизу Чорнухиного на Луганщині. Брала участь у створенні Миротворчого батальйону імені Джохара Дудаєва, служила прес-офіцером батальйону.</p>
      <p>1 червня 2017 року у Києві на Подолі <a href="https://nv.ua/ukr/ukraine/events/u-kijevi-stavsja-zamah-uchasnikiv-ato-adama-osmajeva-i-aminu-okuevu-mvs-1245247.html">стався замах на учасників АТО</a> подружжя Адама Осмаєва і Аміну Окуєву. Нападник вистрілив у груди Адаму Осмаєву. У відповідь Аміна зі свого пістолета Макарова зробила декілька пострілів у стрілка.</p>
      <p>30 жовтня авто з подружжям-добровольцями АТО обстріляли з кущів в районі залізничного переїзду біля Глевахи під Києвом. В результаті <a href="https://nv.ua/ukr/ukraine/events/aminu-okuevu-pohovali-v-dnipri-2128335.html">замаху Окуєва загинула.</a></p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/173/big/4bf146c75640c8141fd5ba7b4afb3605.png?stamp=20191114195519&amp;q=85&amp;output=jpg&amp;bg=white"/>
        <figcaption>Аміна Окуєва / Фото: Володимир Авер'янов/Facebook</figcaption>
      </figure>
      <h3>6. Андрій Аболмасов</h3>
      <p>На честь активного учасника Євромайдану, добровольця, учасника АТО, який загинув на сході України, перейменували вулицю Панельну у Дніпровському районі.</p>
      <p>За походженням — росіянин, Андрій Аболмасов брав активну участь у Революції Гідності.</p>
      <p>Після окупації Донецької та Луганської областей відправився на фронт добровольцем. Служив старшим сержант батальйону Айдар, а також фельдшером медичного пункту.</p>
      <p>Загинув у боях під Луганськом — снаряд влучив у будівлю, де були українські військові. Аболмасов прикрив чотирьох побратимів — Юрія Надашкевича, Олексія Мельника, Віталія Мороза, а також невідомого мінометника — від вибуху своїм тілом.</p>
      <p>Посмертно отримав Орден <i>За мужність</i> III ступеня, а також нагрудний знак <i>За оборону Луганського аеропорту</i>.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/175/big/8574cee6b26ca00857a851ad62633141.png?stamp=20191114195805&amp;q=85&amp;output=jpg&amp;bg=white"/>
        <figcaption>Андрій Аболмасов / Фото: Факты</figcaption>
      </figure>
      <h3>7. Мілена Рудницька</h3>
      <p>Вулицю у Дарницькому районі назвали ім'ям громадсько-політичної діячки, журналістки, письменниці, учительки та голови центральної управи Союзу Українок.</p>
      <p>У 1919 році Мілена Рудницька увійшла до Національної Ради українських жінок у місті Кам’янець-Подільський. У 1920−30 роки очолювала у Львові Союз українок, а також Дружину княгині Ольги. Належала до президії Світового Союзу українок.</p>
      <p>Вона включилась у працю Міжпарламентського Союзу. На її пропозицію жіночі організації почали брати участь у засіданнях Конгресу національних меншостей.</p>
      <p>Крім того, Мілена Рудницька заснувала і протягом 1935−1939 років редагувала двотижневик <i>Жінка</i>, який вважається одним з найбільш значущих в історії української жіночої преси. Її авторству належать праці: <i>Українська дійсність і завдання жінки</i> (1934), <i>Двадцять років польської сваволі в Західній Україні</i>, <i>Західна Україна під большевиками </i>(1958); <i>Дон Боско. Людина, педагог, святий</i> (1963), <i>Невидимі стигмати</i> (1971), незавершеною залишилася також книга про Папу Римського Івана ХХІІІ.</p>
      <p>Рудницька також допомогала людям, які голодали під час штучно організованого в радянській Україні голоду, й намагалася звернути на це увагу світової громадськості. Вона захищала права українців на засіданнях комісій і підкомісій Ліги Націй, в інших організаціях.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/176/big_portrait/0df9d3989ff6cc7564f7cb59722a58c7.png?stamp=20191114200221&amp;q=85&amp;output=jpg&amp;bg=white"/>
        <figcaption>Мілена Рудницька / Фото: svitua.com.ua</figcaption>
      </figure>
      <h3>8. Тадей Рильський</h3>
      <p>На честь громадського і культурного діяча, етнографа та економіста дали назву вулиці у Голосіївському районі.</p>
      <p>Тадей Рильський ще у студентські роки зацікавився рухом «хлопоманів», а пізніше долучився до української студентської громади, лідером якої був історик Володимир Антонович.</p>
      <p>Під час навчання Рильський зацікавився політичною економією, яку викладав професор Микола Бунге, і соціально-культурною історією народів. Перша його публікація — стаття в друкованому органі громадівців, часописі Основа, мала назву <i>З правого берега Дніпра</i> (1861) та була присвячена економічному і соціальному становищу селян, аналізу організаційних форм аграрного виробництва та обґрунтуванню ефективності асоційованого господарювання.</p>
      <p>Після смерті батьків Рильський 40 років прожив у селі Романівка, присвятивши своє життя вивченню українського народу, пізнанню його світогляду, покращенню побуту селян і розвитку їхньої самосвідомості. Він одружився із простою селянкою Меланією, у шлюбі з якою народився майбутній український поет Максим Рильський.</p>
      <p>Його найбільш визначні праці - <i>Студії над основами розкладу багатства, До вивчення українського народного світогляду. </i>За своїми поглядами був прихильником економічної свободи на основі приватної власності.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/178/big/f14c84090d7f855bb6d3c93c12417f95.png?stamp=20191114201108&amp;q=85&amp;output=jpg&amp;bg=white"/>
        <figcaption>Тадей Рильський (зліва) / Фото: TadeyRilskiy/Facebook</figcaption>
      </figure>
      <h3>9. Олена Апанович</h3>
      <p>Ім'ям громадсько-політичної діячки, журналістки, письменниці, учительки, голови центральної управи Союзу Українок назвали вулицю у Дарницькому районі Києва.</p>
      <p>Народилася у Мелекесі Ульяновської області (наразі РФ). Вищу освіту здобула у Харківському педагогічному інституті на факультеті російської мови та літератури, який закінчила 1941 року.</p>
      <p>У травні 1944 року переїжджає до Києва і починає працювати у Центральному державному історичному архіві УРСР у якості наукового працівника, завідувачки відділу давніх актів, де починає цікавитися українським козацтвом. Тема її кандидатської дисертації <i>Участь Запорізького війська у російсько-турецькій війні 1768−1774 рр</i>. Після захисту переходить працювати до Інституту історії АН України і стає провідною спеціалісткою у галузі козакознавства. У тому числі бере участь в археологічних дослідженнях на місцях Запорозьких Січей, на місці яких невдовзі з’явиться Каховське водосховище.</p>
      <p>1972 року Апанович звільняють з роботи в Інституті історії за політичними мотивами. Після 8-місячного безробіття Олена Апанович влаштувалася на посаду наукового співробітника відділу рукописів Центральної наукової бібліотеки АН України у Києві. Упорядковуючи архів Володимира Вернадського, Апанович видрукувала понад 20 праць, присвячених вченому.</p>
      <p>Її авторству належать праці:<i> Історичні місця Визвольної війни українського народу 1648−1654 рр., Запорозька Січ і її прогресивна роль в історії українського народу, Переяслав-Хмельницький та його пам’ятники</i>, монографії <i>Збройні сили України першої половини ХVІІІ ст.</i> та <i>Рукотворная советская книга ХVІІІ века на Украине. Исторические сборники.</i></p>
      <p>Лауреатка Національної премії імені Тараса Шевченка.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/167/big/17ed33ccd5889734cedf8a3ff1068405.png?stamp=20191114193813&amp;q=85&amp;output=jpg&amp;bg=white"/>
        <figcaption>Олена Апанович / Фото: Голос України</figcaption>
      </figure>
      <h3>10. Дмитро Дяченко</h3>
      <p>На честь архітектора і громадського діяча, засновника стилю українського необароко, професора, члена-кореспондента Академії архітектури СРСР (1935), жертви сталінського терору назвали вулицю у Голосіївському районі.</p>
      <p>Першим значущим проєктом архітектора під час студентства у 1913 році стало приміщення земської лікарні в Лубнах, у формах якої він вперше звернувся до традицій української архітектури. У цьому ж році в селі Круглик він спроєктував будинок, з якого почалося формування нового архітектурного стилю — українського необароко.</p>
      <p>У 1918 році Дяченка обрано головою Товариства українських архітекторів. У 1918−1921 роках обіймав посаду ректора Київського архітектурного інституту.</p>
      <p>Авторству Дяченка належить книга <i>Будови села.</i> У 1926 і 1929 році він видає альбоми проєктів будинків для селян, у яких проявилося авторське бачення рис українського народного стилю у архітектурі того часу.</p>
      <p>У 1931 році його вперше заарештовують у Києві за звинуваченням у участі «в контрреволюційній націоналістичній діяльності». У 1941 році за звинуваченням в «українському націоналізмі» його засудили до вісьми років таборів, у яких він помер 1942 року. Архітектора реабілітували у 1957 році.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/177/big/0d9bb1fb20315d712aa2361d9f497905.png?stamp=20191114200644&amp;q=85&amp;output=jpg&amp;bg=white"/>
        <figcaption>Дмитро Дяченко / Фото: newsland.com</figcaption>
      </figure>
      <h3>11. Атена Пашко</h3>
      <p>Вулицю на честь української поетки, громадської діячки та дружини В’ячеслава Чорновола вирішили найменувати у Голосіївському районі Києва.</p>
      <p>Атена Пашко працювала у Львівському університеті, з якого її звільнили через активну громадянську позицію та проукраїнські настрої. Разом із чоловіком Атена видавала позацензурний Український вісник. Коли Чорновола зарештували, вона не побоялася видати ще кілька номерів.</p>
      <p>Атена переймалася відродженням Союзу українок — великої жіночої організації, яка діяла в Галичині з 1917 по 1938 рік. У 1991 році Атена відкрито зайнялася Союзом українок. Вже того ж року в Києві відбувся Всеукраїнський Установчий з'їзд Союзу Українок, де затвердили статут і символи організації, а також обрали головою Атену Пашко.</p>
      <p>Після смерті В’ячеслава Чорновола в 2009 році Атена Пашко присвятила решту свого життя впорядкуванню його спадку та виданню його книг.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/269/big_portrait/7903da4da3eaf28d45745e111fb1c93e.png?stamp=20191115133201&amp;q=85&amp;output=jpg&amp;bg=white"/>
        <figcaption>Атена Пашко / Фото: Сергій Лепеха</figcaption>
      </figure>
      <h3>12. Любомир Гузар</h3>
      <p>Проспект космонавта Комарова КМДА прийняла рішення перейменувати на честь архієпископа Української греко-католицької церкви <a href="https://nv.ua/kyiv/prospekt-kosmonavta-komarova-pereimenovan-v-chest-arhiepiskopa-lyubomira-guzara-novosti-kieva-50053495.html">Любомира Гузара</a>.</p>
      <p>Любомир Гузар — український релігійний діяч, священик, єпископ, Верховний архієпископ Львівський, десять років був патріархом-предстоятелем УГКЦ. Переніс свою резиденцію зі Львова до Києва, щоб підкреслити національне, а не локальне значення УГКЦ.</p>
      <p>Був членом Пласту. Закінчив середню освіту в Малій духовній семінарії в Стемфорді (штат Коннектикут, США). Богословські студії отримав у Вашингтонському Католицькому Університеті в Америці.</p>
      <p>У 1967 році в Фордгамському університеті в Нью-Йорку отримав ступінь магістра. У 1969 році переїхав до Риму для продовження вивчення богословських студій, які завершив ступенем доктора богослов’я у 1972 році.</p>
      <p>У 1993 році разом повернувся в Україну. 26 січня 2001 року був обраний Верховним Архиєпископом Української Греко-Католицької Церкви. 21 лютого того ж року Любомир Гузар став кардиналом Католицької церкви з титулом Святої Софії на Віа Боччеа в Римі, Італія.</p>
      <p>Любомир Гузар нагороджений чотирма державними вищими нагородами: Орденом князя Ярослава Мудрого III ступеня, Орденом князя Ярослава Мудрого IV ступеня, Орденом князя Ярослава Мудрого V ступеня та Орденом За заслуги III ступеня.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/276/big/f118e09f8c8a2ecc4e3c5f33ecd73b06.png?stamp=20191115134441&amp;q=85&amp;output=jpg&amp;bg=white"/>
        <figcaption>Любомир Гузар / Фото: НВ</figcaption>
      </figure>
      <p>Читайте також:<br/><a href="https://nv.ua/ukr/ukraine/events/koruptsija-to-je-duhovna-neduga-desjat-tsitat-ljubomira-guzara-1240251.html">&amp;nbspРічниця смерті Любомира Гузара: найяскравіші цитати великого українця</a></p>
    </article>
  </body>
</html>