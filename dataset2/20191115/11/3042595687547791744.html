<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-anerkjenne-jerusalem-som-israels-hovedstad/71822480"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T11:03:02+00:00"/>
    <meta property="og:title" content="Vil anerkjenne Jerusalem som Israels hovedstad"/>
    <meta property="og:description" content="Færøyene vil ha et ambassadelignende kontor i Jerusalem, og med det anerkjenne byen som Israels hovedstad - stikk i strid med dansk og europeisk politikk."/>
  </head>
  <body>
    <article>
      <h1>Vil anerkjenne Jerusalem som Israels hovedstad</h1>
      <h2>Færøyene vil ha et ambassadelignende kontor i Jerusalem, og med det anerkjenne byen som Israels hovedstad - stikk i strid med dansk og europeisk politikk.</h2>
      <address><time datetime="2019-11-15T11:03:02+00:00">15 Nov 2019, 11:03</time> by <a rel="author">NTB I</a></address>
      <p>Færøyene er en selvstyrt del av det danske riksfellesskapet. Nå arbeider landets myndigheter på høygir for å få på plass et representasjonskontor i Jerusalem, ifølge avisen <a href="https://politiken.dk/indland/art7492690/Ambassade-i-Jerusalem-er-en-f%C3%A6r%C3%B8sk-folkesag">Politiken</a>.</p>
      <p>Danmark følger som Norge den europeiske linjen og har sin ambassade i Tel Aviv ettersom statusen til Jerusalem er omstridt.</p>
      <p>
        <b>Palestinerne ønsker Øst-Jerusalem som sin hovedstad, men området er i dag okkupert og annektert av Israel.</b>
      </p>
      <p>Da utenriksminister Donald Trump i 2017 besluttet å flytte USAs ambassade til Jerusalem, vakte det sterke reaksjoner internasjonalt og hos palestinerne.</p>
      <p>Færøyenes utenriksminister Jenis av Rana bekrefter at Færøyene har bedt om penger i det kommende danske statsbudsjettet slik at kontoret kan åpne neste høst.</p>
      <p>Han begrunner ønsket med at kristendommen står sterkt på Færøyene, og at «Færøyene elsker Israel».</p>
      <p>Danmarks statsminister Mette Frederiksen har tidligere sagt at hun ønsker å gi både Færøyene og Grønland økt armslag i utenrikspolitikken.</p>
      <p>Ifølge Hans Mouritzen, seniorforsker ved Dansk Institut for Internationale Studier, er det svært uvanlig at et medlem av riksfellesskapet trosser den felles linjen.</p>
      <p>- Hvis Færøyene og Grønland ikke lenger aksepterer at utenrikspolitikken føres i København, så slår det noen sprekker i riksfellesskapet, sier han.</p>
    </article>
  </body>
</html>