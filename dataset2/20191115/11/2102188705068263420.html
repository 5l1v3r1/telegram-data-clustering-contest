<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/15/653751/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T11:37:00+00:00"/>
    <meta property="og:title" content="Закопати комунізм у землю"/>
    <meta property="og:description" content="Парламент підтримав у першому читанні законопроект щодо скасування мораторію на продаж землі. Селяни можуть отримати право самостійно розпоряджатися своєю власністю."/>
  </head>
  <body>
    <article>
      <h1>Закопати комунізм у землю</h1>
      <h2>Парламент підтримав у першому читанні законопроект щодо скасування мораторію на продаж землі. Селяни можуть отримати право самостійно розпоряджатися своєю власністю.</h2>
      <address><time datetime="2019-11-15T11:37:00+00:00">15 Nov 2019, 11:37</time> by <a rel="author" href="https://www.epravda.com.ua/authors/5dce6b9d08310/" target="_blank">Микита Потураєв</a></address>
      <p>Перейменування вулиць позбавило Україну радянських вивісок. Створення ринку землі позбавить її радянської суті</p>
      <p>Вже другий день отримую захопливі коментарі з приводу мого виступу з парламентської трибуни. Перекрикуючи опозиціонерів, я назвав супротивників земельної реформи нащадками Сталіна і Берії.</p>
      <p>Зізнаюся, я сам від себе не очікував такої гарячої промови. Я – людина діла, і зазвичай не люблю говорити гаслами.</p>
      <p>Але накипіло.</p>
      <p>Століття тому Ленін і Сталін скоїли жахливі злочини проти нашого народу саме для того, щоб відібрати в українців землю. Шість мільйонів селян загинули. Решта – залишилися безправними. І працювали на землі, яка їм не належала.</p>
      <p>Думаєте, це безправ’я залишилося в минулому? Де там! 18% власників паїв навіть не можуть назвати ціну, яку вони щорічно отримують за свою землю від орендарів.</p>
      <p>Понад  20% кажуть, що отримують від 1 до 2 тис. грн на рік. Вдумайтеся: місячна оренда 2 гектарів родючої української землі коштує, як пара філіжанок кави! Це – знущання.</p>
      <p>Ми знесли пам'ятники Леніну, перейменували площі Дзержинського, замінили герб УРСР на Верховній Раді – і правильно зробили!</p>
      <p>Але коли під тризубом ховається "совок", вивіска не має значення. Це все одно що прикрити бинтом гнійну рану – людина від цього не одужає.</p>
      <p>У нашому випадку рана під бинтом гниє аж 18 років – саме стільки минуло від моменту запровадження мораторію на продаж сільськогосподарських угідь.</p>
      <p>В 2001 році держава позбавила людей базового права вільно розпоряджатися своєю приватною власністю. Це пряме порушення Конституції. Уявіть, що сьогодні вам заборонили купувати та продавати машину або квартиру. Земля – та ж сама історія.</p>
      <p>За 18 років мораторію у жебрацтві вмерло майже мільйон людей. Вони могли жити, отримуючи справедливий дохід зі своєї землі. Але вони вмерли. Без грошей. В холодних хатах.</p>
      <p>Я радий, що моє рідне місто тепер називається Дніпро, а не Дніпропетровськ. Мені хочеться, щоб він був центром Січеславської області. Але чому на січеславських землях мають жити безправні раби, як за часів товариша Петровського?</p>
      <p>Усі держави навколо України запровадили ринок землі. Всі! Навіть путінська Росія. Нарешті й ми ухвалили політичне рішення про повернення землі українському народові.</p>
      <p>Я наголошую: саме політичне рішення. Саме так треба трактувати перше читання законопроекту у Верховній Раді.</p>
      <p>Зафіксовано сам факт: ми надаємо право українцям вільно розпоряджатися своєю законною власністю. Ми обираємо вільну незалежну Україну, а не УРСР.</p>
      <p>Loading... Технологічна карта – це вже друге читання. Всі суперечливі моменти будуть враховані, як і обіцяв президент Володимир  Зеленський. Зокрема й питання продажу землі іноземцям.</p>
      <p>Чесно кажучи, це питання не таке однозначне. Не треба бути економістом, щоб зрозуміти: власники паїв отримають справжню ціну тільки тоді, коли на ринку буде вільна конкуренція.</p>
      <p>За підрахунками уряду, в разі вільної конкуренції гектар української сільськогосподарської землі може коштувати близько 2200 доларів. Якщо ж іноземці не будуть допущені на ринок – то лише 1500 доларів.</p>
      <p>З іншого боку, ми маємо захистити українських фермерів. Дати їм можливість купити ту землю, яку вони вже обробляють. Або докупити ще.</p>
      <p>Також ми маємо врахувати інтереси 6,7 млн власників паїв. Все це – предмет роботи між двома читаннями. </p>
      <p>Наші опоненти кажуть, що скасувати мораторій на продаж землі можна лише після референдуму.</p>
      <p>Хочу запитати їх: а коли розділяли паї, був референдум? Ні! А коли вводили мораторій – був? Ні! Так чому він має бути зараз?</p>
      <p>Дивно виглядає й аргумент, що таке важливе рішення не можна ухвалювати поспіхом. Мовляв, потрібен час подумати. Друзі, ви думаєте вже 18 років! Вам не вистачило?</p>
      <p>Я знаю, хто і чому виступає проти вільного ринку землі. Ті, хто має великий корупційний інтерес у збереженні нинішнього тіньового обігу сільськогосподарських угідь. Бо мораторій не означає, що земля не продається і не купується.</p>
      <p>Не буває нічийної власності – це ми знаємо ще на прикладі СРСР. Пам’ятаєте: "Всё вокруг колхозное, всё вокруг моё". Або: "Тащи с завода каждый гвоздь, ты здесь хозяин, а не гость". </p>
      <p>Зараз так само. Певні бізнесмени обробляють державну землю, яку отримали в оренду за безцінь. Або приватну, власники якої отримують, знову ж таки, копійки.</p>
      <p>Досить! Ми віддамо українцям те, що належить їм по праву. І остаточно закопаємо в землю комуністичне минуле.</p>
    </article>
  </body>
</html>