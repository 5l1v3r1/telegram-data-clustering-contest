<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/absurdno-uembli-osvirka-dzho-gomes-styrling-i-sautgejt-go-zashtitiha-1406504.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T11:31:00+00:00"/>
    <meta property="og:title" content="Абсурдно: &quot;Уембли&quot; освирка Джо Гомес, Стърлинг и Саутгейт го защитиха"/>
    <meta property="og:description" content="Защитникът на Ливърпул и английския национален отбор Джо Гомес изненадващо бе освиркан от английските привърженици по време на разгромния успех на трите лъва със 7:0 над Черна гора на Уембли Освиркванията са по повод скандала, който се разрази между Гомес и голямата звезда на Англия Рахим Стърлинг"/>
  </head>
  <body>
    <article>
      <h1>Абсурдно: "Уембли" освирка Джо Гомес, Стърлинг и Саутгейт го защитиха</h1>
      <address><time datetime="2019-11-15T11:31:00+00:00">15 Nov 2019, 11:31</time> by <a rel="author">Sportlive.bg</a></address>
      <p>Защитникът на <b><a href="https://www.sportlive.bg/tags/4688">Ливърпул</a></b> и английския национален отбор Джо Гомес изненадващо бе освиркан от английските привърженици по време на разгромния успех на "трите лъва" със 7:0 над Черна гора на "Уембли". Освиркванията са по повод скандала, който се разрази между Гомес и голямата звезда на Англия Рахим Стърлинг.</p>
      <p>Припомняме, че двамата футболисти първо се спречкаха по време на <b><a href="https://www.sportlive.bg/worldfootball/england/Livyrpul-napravi-ogromna-krachka-kym-titlata-pobezhdavajki-Manchestyr-Siti-na-Anfijld-1404839.html">голямото дерби</a></b> между Ливърпул и Манчестър Сити, а впоследствие и <b><a href="https://www.sportlive.bg/worldfootball/england/Skandal-v-nacionalniq-na-Angliq!-Izvadiha-Styrling-ot-tima-sled-konflikt-s-igrach-na-Livyrpul-1405296.html">на тренировка</a></b> на английския отбор, на която Стърлинг нанесе <b><a href="https://www.sportlive.bg/worldfootball/england/SNIMKA-Gomes-ima-draskotina-pod-dqsnoto-oko-sled-sprechkvaneto-sys-Styrling-1405541.html">рана под окото</a></b> на защитника.</p>
      <p>За действията си Стърлинг бе изваден от състава на Англия за мача с Черна гора, но се очаква да се завърне в игра срещу Косово. Това обаче очевидно не се е харесало на английските фенове, които мощно освиркаха Гомес, когато той се появи като резерва в 70-ата минута на мача.</p>
      <figure>
        <img src="https://i.actualno.com/actualno_2013/upload/2019/11/15/0249369001573809287_big.jpg"/>
      </figure>
      <p>Действията на английските фенове са необясними, защото действително Гомес нямаше вина за отстраняването на Стърлинг от тима, а напротив - именно той беше потърпевш от създалата се ситуация. Веднага след мача и Рахим Стърлинг, и Гарет Саутгейт защитиха Гомес, като подчертаха, че не одобряват поведението на английските фенове.</p>
      <p><i>"До всички английски фенове: искаше ми се да приключа с тази тема, но днес отново ми се налага да говоря. Беше ужасно да видя, че моят съотборник (Джо Гомес) бива освиркван за нещо, което е изцяло моя вина. Джо не е направил нищо грешно"</i>, заяви Стърлинг.</p>
      <p>След мача селекционерът на Англия Гарет Саутгейт заяви: <i>"Не разбирам подобни действия, защото нито един английски футболист не бива да бъде освиркван. Ние сме отбор и Джо не е направил нищо лошо. Мисля, че изясних ситуацията в началото на седмицата. Джо и Рахим са много близки, както и целият колектив, така че е необяснимо подобно отношение към даден футболист."</i></p>
      <p>
        <i>А с какви думи Стърлинг е "запалил" скандала с Джо Гомес - <b><a href="https://www.sportlive.bg/worldfootball/england/Stana-qsno-s-kakvi-dumi-Styrling-e-zapalil-skandala-s-Gomes-1405858.html">четете в този материал на SportLive.bg</a></b></i>
      </p>
      <figure>
        <iframe data-src="https://twitter.com/sterling7/status/1195102774909964289?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sportbible/status/1195265790498541568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Още по темата</h4>
        <a href="https://www.sportlive.bg/worldfootball/worldfootballother/Oshte-chetiri-otbora-si-garantiraha-uchastie-na-Evro-2020--1406444.html"/>
        <a href="https://www.sportlive.bg/worldfootball/england/Izvazhdaneto-na-Styrling-ot-systava-e-naj-golqmoto-izpitanie-za-Sautgejt-1405607.html"/>
        <a href="https://www.sportlive.bg/worldfootball/england/SNIMKA-Gomes-ima-draskotina-pod-dqsnoto-oko-sled-sprechkvaneto-sys-Styrling-1405541.html"/>
        <a href="https://www.sportlive.bg/worldfootball/england/Skandal-v-nacionalniq-na-Angliq!-Izvadiha-Styrling-ot-tima-sled-konflikt-s-igrach-na-Livyrpul-1405296.html"/>
      </related>
    </article>
  </body>
</html>