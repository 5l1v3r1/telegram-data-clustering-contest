<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621627/%D8%B0%D8%AE%DB%8C%D8%B1%D9%87-%D8%A8%DB%8C%D8%B4-%D8%A7%D8%B2-%DB%B1%DB%B2%DB%B5-%D9%87%D8%B2%D8%A7%D8%B1-%D9%86%D9%85%D9%88%D9%86%D9%87-%D8%AE%D9%88%D9%86-%D8%A8%D9%86%D8%AF-%D9%86%D8%A7%D9%81-%D8%AF%D8%B1-%D8%A8%D9%86%E2%80%8C%DB%8C%D8%A7%D8%AE%D8%AA%D9%87%E2%80%8C%D9%87%D8%A7%DB%8C-%D8%B1%D9%88%DB%8C%D8%A7%D9%86%D9%BE%D8%AA%D8%A7%D9%86%D8%B3%DB%8C%D9%84-%D8%AF%D8%B1%D9%85%D8%A7%D9%86-%D8%A8%DB%8C%D8%B4-%D8%A7%D8%B2-%DB%B8%DB%B0-%D8%A8%DB%8C%D9%85%D8%A7%D8%B1%DB%8C-%D8%AE%D9%88%D9%86-%D8%A8%D9%86%D8%AF-%D9%86%D8%A7%D9%81"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T11:56:00+00:00"/>
    <meta property="og:title" content="ذخیره بیش از ۱۲۵ هزار نمونه خون بند ناف در &quot;بن‌یاخته‌های رویان&quot;/پتانسیل درمان بیش از ۸۰ بیماری خون بند ناف"/>
    <meta property="og:description" content="مدیر عامل شرکت فناوری بن‌ یاخته‌های رویان گفت: ۱۲۰ هزار نمونه در بانک خون خصوصی بند ناف رویان و ۵۱۰۰ نمونه در بانک عمومی بند ناف رویان ذخیره شده است."/>
  </head>
  <body>
    <article>
      <h1>ذخیره بیش از ۱۲۵ هزار نمونه خون بند ناف در "بن‌یاخته‌های رویان"/پتانسیل درمان بیش از ۸۰ بیماری خون بند ناف</h1>
      <h2>مدیر عامل شرکت فناوری بن‌ یاخته‌های رویان اعلام کرد</h2>
      <address>
        <time datetime="2019-11-15T11:56:00+00:00">15 Nov 2019, 11:56</time>
      </address>
      <p>
        <i>مدیر عامل شرکت فناوری بن‌ یاخته‌های رویان گفت: ۱۲۰ هزار نمونه در بانک خون خصوصی بند ناف رویان و ۵۱۰۰ نمونه در بانک عمومی بند ناف رویان ذخیره شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر مرتضی ضرابی در همایش روز جهانی خون بند ناف که امروز، ۲۴ آبان در پژوهشگاه رویان برگزار شد، اظهار کرد: خون بند ناف مملو از سلول‌های بنیادی است و روند ذخیره آن به این صورت است که ابتدا نمونه جمع‌آوری می‌شود، سپس به آزمایشگاه انتقال می‌یابد و بعد از آن در تانک‌های ذخیره نیتروژن نگهداری می‌شود. حجم خون موجود در بند ناف و جفت حدود ۸۰ تا ۲۰۰ میلی‌لیتر است.</p>
      <p>وی با اشاره به پیشینه ذخیره خون بند ناف گفت: بانک عمومی ذخیره خون بند ناف در بیمارستان شریعتی در سال ۱۳۸۱ تاسیس شد و ۳۳۰۸ نمونه در این بانک ذخیره شده است. ۶۰ نفر از این بانک پیوند دریافت کرده‌اند. علاوه بر آن، در بانک ذخیره خون بند ناف سازمان انتقال خون ۳۹۳۸ نمونه ذخیره شده است و ۱۹ نمونه نیز مورد پیوند قرار گرفته است. همچنین ۱۶ هزار و ۵۰ نمونه در این مرکز به واحد پردازش ارسال شده است.</p>
      <figure>
        <img src="https://aftabnews.ir/files/fa/news/1398/8/24/359556_939.jpg"/>
      </figure>
      <p>ضرابی ادامه داد: بانک خون بند ناف هیبرید رویان که بخش خصوصی آن در سال ۱۳۸۴ و بخش عمومی آن در سال ۱۳۸۷ تاسیس شده است، دارای ۳۱ دفتر نمایندگی در سراسر کشور است و دو نمایندگی نیز در شهرهای اربیل عراق و مسقط عمان دارد. در این بانک نمونه‌هایی از کشورهای ترکیه، ترکمنستان، رومانی ، عراق، افغانستان، اردن، نروژ، کانادا، انگلستان، امارات و عمان نیز نگهداری می‌شود.</p>
      <p>وی با بیان این که بیش از ۶ میلیون نمونه خون بند ناف در بیش از ۲۵۰ بانک خصوصی خون بند ناف در دنیا نگهداری می‌شود، افزود: سلول‌های بنیادی خون بند ناف پتانسیل درمان بیش از ۸۰ بیماری خونی و غیر خونی را دارند. در حال حاضر بیشترین کاربرد آن در درمان بیماری‌های خونی شامل تالاسمی، انواع سرطان خون، بیماری نقص سیستم ایمنی و کم‌خونی‌های مادرزادی است.</p>
      <p>مدیر عامل شرکت فناوری بن‌یاخته‌های رویان اظهار کرد: بیش از ۴۰۰ کارآزمایی بالینی در دنیا برای بیماری‌های اطفال و بالغین انجام شده است. این کارآزمایی‌های بالینی در زمینه فلج مغزی، اوتیسم، ناهنجاری‌های قلبی نوزادان، SMA، دیابت، سکته مغزی، آلزایمر، ام‌اس‌، پارکینسون، آرتروز، صدمات نخاعی و آرتریت روماتوئید و بیماری‌های دیگر انجام شده است.</p>
      <p>ضرابی، درباره بزرگترین طرح تحقیقاتی با استفاده از سلول‌های بنیادی بند ناف در ایران، گفت: این طرح برای کودکان مبتلا به فلج مغزی با استفاده از سلول‌های بنیادی بند ناف و خون بند ناف با همکاری مرکز طبی کودکان و ستاد توسعه سلول‌های بنیادی برای ۱۲۰ کودک چهار تا ۱۴ سال انجام شد.</p>
      <p>وی با بیان این که صادرات محصولات سلولی از چشم‌اندازهای شرکت فناورق بن‌یاخته‌های رویان است، افزود: تاکنون در زمینه‌های فلج مغزی، اوتیسم، آرتروز، ناهنجاری‌های قلبی و SMA کارآزمایی بالینی در این مرکز انجام شده است. در خواست‌های متعددی برای راه‌اندازی بانک خون بند ناف از سوی کشورهای خارجی داریم. جالب است بدانید واردات هر نمونه خون بند ناف از کشورهای خارجی بین ۳۰ تا ۴۰ هزار دلار هزینه دارد.</p>
      <p>ضرابی با بیان این که شعار روز جهانی خون بند ناف "آگاهی بخشی به خانواده‌ها، پزشکان و متخصصان" است، گفت: به جز خون، بافت بند ناف نیز سلول‌های بنیادی‌ای دارد که نام آن‌ها سلول‌های مزانشیمی است و در درمان بیماری‌های غیرخونی مثل بیماری‌های اعصاب کودکان اثر دارد. علاوه بر آن، پرده و مایع جنینی که بعد از تولد از رحم مادر خارج می‌شود، در سوختگی‌ها و زخم‌های دیابتی قابل استفاده است.</p>
    </article>
  </body>
</html>