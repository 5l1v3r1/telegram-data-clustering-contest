<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kadaver-er-den-forste-norske-netflix-filmen/71821982"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T11:21:50+00:00"/>
    <meta property="og:title" content="«Kadaver» er den første norske Netflix-filmen"/>
    <meta property="og:description" content="Satser mer på Norden."/>
  </head>
  <body>
    <article>
      <h1>«Kadaver» er den første norske Netflix-filmen</h1>
      <h2>Satser mer på Norden.</h2>
      <address><time datetime="2019-11-15T11:21:50+00:00">15 Nov 2019, 11:21</time> by <a rel="author">Anders Grønneberg</a></address>
      <p>Under Stockholm Filmfestival annonserte Netflix torsdag to nye Netflix-filmer fra Norden, samt globale rettigheter til en dansk spillefilm.</p>
      <p>
        <b>I en pressemelding melder strømmegiganten en økt satsing på lokal filmproduksjon.</b>
      </p>
      <p>Kulturdepartementet vil pålegge strømmetjenester som leverer til Norge å investere i norske filmer og tv-serier. Dette kom fram i statsbudsjettet, som ble lagt fram tidligere i høst. Nå svarer Netflix med å gjøre det.</p>
      <h3>En ny norsk grøsser</h3>
      <p>«Kadaver» er en grøsser som viser hvor langt mennesker er villig til å gå for å overleve. I etterdønningene av en atomkatastrofe befinner Leonora, Jacob og datteren deres Alice seg på randen av overlevelse. En dag inviterer det lokale hotellet overlevende til å se et skuespill med et måltid inkludert - et raust tilbud til de i nød.</p>
      <p>
        <b>Uten særlig valg drar familien på tre til hotellet, hvor hotelldirektøren Mathias, introduserer hele hotellet som scenen.</b>
      </p>
      <p>Publikum blir gitt masker for å skille seg fra skuespillerne, men alt tar en uhyggelig vending når gjestene begynner å forsvinne. Skillet mellom virkeligheten og skuespillet blir raskt utydelig, helt til Alice forsvinner rett foran øynene på Leonora og Jacob. Da er det ikke lenger noen tvil: Det er noe alvorlig galt med hotellet til Mathias.</p>
      <h3>- Fjær i hatten</h3>
      <p>«Kadaver» er produsert av Espen Horn og Kristian Strand Sinkerud fra Motion Blur Films, og Jarand Herdal er manusforfatter og regissør.</p>
      <p>
        <b>- «Motion Blur» er stolt over å produsere den første norskspråklige filmen for Netflix. Vi ser fram til å jobbe med regissør Jarand Herdal og Netflix.</b>
      </p>
      <p>Det sier produsentene Espen Horn og Kristian Strand Sinkerud, og legger til at dette er en stor fjær i hatten for dem:</p>
      <p>- Helt siden Robin Hoods dager har folk lengtet etter fjæren i hatten, og vi tror at akkurat denne fjæren er veldig spesiell, sier de to videre i pressemeldingen.</p>
      <h3>- Engasjerende historier</h3>
      <p>Også strømmegiganten Netflix er fornøyd med å knytte seg nærmere til lokale produksjoner og kreative tv- og filmmiljøer i Norden.</p>
      <p>- Vi er veldig glad for dette spennende steget. og for å tilby medlemmene våre i Norden enda mer lokalt innhold, samtidig som vi kan ta fantastisk innhold fra Norden ut i verden.</p>
      <p>
        <b>Det sier Lina Brouneus, lisens og co-produksjonsdirektør for Netflix' avdeling i Nord Europa.</b>
      </p>
      <p>- Alle disse tre filmene er unike på sin egen måte, det er sterke sjangerfilmer med engasjerende historier drevet av dyktige kreatører. Sammen viser de en stor bredde av forskjellige sjangre, som også vil vise allsidigheten og kvaliteten som ligger i nordisk film, sier Brouneus.</p>
      <h3>Sadistisk jakt</h3>
      <p>«Red Dot» er en svensk actionthriller satt til de svenske fjellene. Filmen følger David og Nadja, et par i slutten av tjueåra, som har slitt med ekteskapet. Når Nadja blir gravid gir de forholdet en ny sjanse og bestemmer seg for å reise til de store fantastiske viddene nord i Sverige for å gå på ski.</p>
      <p>
        <b>Etter det som startet som en krangel med to lokale jegere utvikler den romantiske turen seg til et mareritt.</b>
      </p>
      <p>Den røde prikken fra et lasersikte dukker opp på teltet deres og de må rømme så raskt de kan ut i den kalde og nådeløse villmarken. Fullstendig isolert i fjellene, jaktet på av hensynsløse jegere. Under denne sadistiske jakten kommer parets fortid tilbake og hjemsøker dem.</p>
      <h3>Et dansk mareritt</h3>
      <p>Den danske spillefilmen «Shadows In My Eyes» er historien bak den utenkelige tragedien som tok sted i Danmark 21. mars 1945, den katastrofale bombingen av den franske skolen i København.</p>
      <p>
        <b>Under bombingen 21. mars 1945 befant det seg 529 personer på skolen.</b>
      </p>
      <p>Det britiske flyvåpenets angrep på Gestapos hovedkvarter i Shellhuset i København hadde fatale konsekvenser når bomberen ved uhell traff den franske skolen. Mer enn 104 ble drept - 86 av dem barn.</p>
    </article>
  </body>
</html>