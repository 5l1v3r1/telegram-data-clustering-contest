<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dajto.markiza.sk/aktualne/1982452_milujete-sportiaky-tento-vas-urcite-chyti-za-srdce"/>
    <meta property="og:site_name" content="markíza"/>
    <meta property="article:published_time" content="2019-11-15T11:25:00+00:00"/>
    <meta property="og:title" content="Milujete športiaky? Tento vás určite chytí za srdce"/>
    <meta property="og:description" content="Ferrari predstavilo nový model."/>
  </head>
  <body>
    <article>
      <h1>Milujete športiaky? Tento vás určite chytí za srdce</h1>
      <h2>Ferrari predstavilo nový model.</h2>
      <address><time datetime="2019-11-15T11:25:00+00:00">15 Nov 2019, 11:25</time> by <a rel="author">TASR</a></address>
      <p>Talianska automobilka Ferrari vo štvrtok predstavila nové kupé s označením Roma. Jeho cieľom je prilákať kupcov, ktorých fascinujú športové autá s čiernym žrebcom na kapote. "Veríme, že prilákame podstatný počet nových zákazníkov značky Ferrari," povedal marketingový riaditeľ Enrico Galliera.</p>
      <p>Ferrari Roma je piaty model, ktorý výrobca predstavil tento rok, a jedným z 15 modelov plánovaných do roka 2020 v rámci ambicióznej modernizácie ponuky. Podľa Gallieru je Roma určená "pre ľudí, ktorí by radi jazdili na športovom aute alebo aj na Ferrari, ale trochu majú z Ferrari a športových áut obavy".</p>
      <figure>
        <img src="https://static.markiza.sk/media/a501/image/file/2/1737/1KpT.italy_ferrari447880662104_jpg.jpg"/>
        <figcaption>
          <cite>Foto: TASR/AP</cite>
        </figcaption>
      </figure>
      <p>Roma spolu s modelom SF90 Stradale - prvým sériovým plug-in hybridom značky Ferrari - predstavuje úplne nový druh ponuky. SF90 Stradale má aj napriek novým technológiám osloviť fanúšikov tradičného Ferrari, ktorí "hľadajú maximálny výkon bez kompromisov", povedal Galliera.</p>
      <blockquote>Roma bude mať pod kapotou osemvalcový motor V8 s výkonom 620 koní a bude stáť vyše 200-tisíc eur. Prvé dodávky sa očakávajú v lete budúceho roka.</blockquote>
      <p>Nový model nadväzuje na ikonické modely Ferrari zo 60. rokov minulého storočia a kombinuje luxus, komfort a športové jazdné vlastnosti.</p>
      <p>Má dve malé zadné sedadlá pre ľudí alebo batožinu, predné sedadlá uzatvoria vodiča a spolujazdca do ich vlastných "kokpitov" s najmodernejšími digitálnymi displejmi.</p>
      <figure>
        <img src="https://static.markiza.sk/media/a501/image/file/2/1737/HvBT.italy_ferrari447890662106_jpg.jpg"/>
        <figcaption>
          <cite>Foto: TASR/AP</cite>
        </figcaption>
      </figure>
      <p>Nová Roma narazí na tvrdú konkurenciu v podobe Porsche 911, Aston Martin DB11 či McLaren GT. Podľa redaktora britského časopisu Car Bena Millera bude najväčším konkurentom práve McLaren GT, hoci Roma má oveľa vyššiu cenu než ostatné modely v tomto segmente.</p>
      <figure>
        <iframe src="https://www.youtube.com/embed/aXZU6TW_RJQ" width="640" height="360" data-service="Youtube" scrolling="no"/>
      </figure>
      <p>Zdroj:youtube/Ferrari</p>
    </article>
  </body>
</html>