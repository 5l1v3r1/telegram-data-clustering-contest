<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/na-ma-sp-levere/71807081"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:09:56+00:00"/>
    <meta property="og:title" content="- Nå må Sp levere"/>
    <meta property="og:description" content="Senterpartiet har hånda på rattet i flere store fylker og NAF krever at partiet sørger for at bilistene får sitt. Sp-leder Trygve Slagsvold Vedum svarer med millliardløfte."/>
  </head>
  <body>
    <article>
      <h1>- Nå må Sp levere</h1>
      <h2>Senterpartiet har hånda på rattet i flere store fylker og NAF krever at partiet sørger for at bilistene får sitt. Sp-leder Trygve Slagsvold Vedum svarer med millliardløfte.</h2>
      <address><time datetime="2019-11-15T06:09:56+00:00">15 Nov 2019, 06:09</time> by <a rel="author">Mats Rønning</a></address>
      <p>
        <b>- Vi forventer et taktskifte i distriktene når det gjelder vedlikehold, bompenger og rassikring. Nå må Senterpartiet levere, sier kommunikasjonssjef Camilla Ryste i NAF til Dagbladet.</b>
      </p>
      <p>Senterpartiet flyr høyt på meningsmålingene om dagen og har etter valget høstet en mengde nye ordførere i kommunene. Partiet har også fylkesordføreren i det nye storfylket Vestland og fylkesråden for samferdsel i Viken så vel som i Nordland.</p>
      <p>- Sps store oppslutning forplikter overfor alle som har stemt på partiet. Blant disse er det mange som ikke har alternativ til bil i sin hverdagsreise, sier Ryste, som tidligere var kommunikasjonssjef i Arbeiderpartiet.</p>
      <h3>Tre krav</h3>
      <p>Ryste sier NAF har tre klare krav til Senterpartiet, som organisasjonen forventer at partiet kvitterer ut i fylker der de har makt og innflytelse.</p>
      <p>For det første må hovedveiene rustes opp, mener NAF.</p>
      <p>- Godt vedlikehold av veiene vi allerede har er mye viktigere enn å åpne nye. Senterpartiet lovet i valgkampen å jobbe for en opprustning av hovedveiene i Norge. Nå forventer vi synlige og målbare resultater på vedlikehold. Nå har partiet en mulighet til å gjennomføre det de har lovet, sier Ryste.</p>
      <p>
        <b>Krav to er å sikre midler til bedre rassikring, og krav tre at bompengeandelen må ned.</b>
      </p>
      <p>- Dette blir bare mer og mer viktig, fordi tallene til regjeringen viser at denne andelen er på vei opp, etter å ha gått ned de siste årene, sier Ryste, som mener Sp må sikre gjennomslag i de kommende bompengeforhandlingene på Vestlandet og Østlandet.</p>
      <p>- Vi kommer til å følge med spesielt på Senterpartiet framover, sier Ryste.</p>
      <h3>Milliardløfte</h3>
      <p>- Jeg kunne ikke ha vært mer enig, sier Sp-leder Trygve Slagsvold Vedum om kravene fra NAF.</p>
      <p>- Å prioritere fylkesveier høres kanskje kjedelig ut, men det er disse veiene som folk kjører på i hverdagen. Og rassikring er kjempeviktig, sier Vedum til Dagbladet.</p>
      <p>Han røper at Senterpartiet har et tydelig svar til NAF i sitt alternative statsbudsjett, som legges fram i neste uke. Der setter Sp nemlig av 1 milliard kroner mer enn regjeringen til økte investeringer i fylkesveier samt 200 millioner til ras og skredsikring på fylkesvei.</p>
      <p>I tillegg setter Sp av 100 millioner kroner til økt satsing på skredsikring på riksveier samt 300 millioner kroner til økte investeringer i riksveier. Dette er rene omprioriteringer. For ved å stanse arbeidet på E18 Lysaker-Ramstadsletta vil man spare inn anslagsvis 400 millioner.</p>
      <h3>Nøkterne prosjekter</h3>
      <p>- Når vi prioriterer rassikring, vedlikehold og utbedring av flaskehalser så er det kanskje ikke det som gir mest prestisje eller snorklipping. Å gjøre veiprosjekter mer nøkterne og nedskalere dem, bidrar til lavere bompengebelastning når det statlige beløpet opprettholdes, sier Vedum.</p>
      <p>Han viser til at Sp lokalt blant annet har tatt til orde for å skrinlegge firefeltsvei på riksvei 35 mellom Hokksund og Åmot.</p>
      <p>- Vi skal gjøre vår del, og det er veldig bra at NAF og andre har forventninger til oss. Samtidig er det ikke tvil om at trange rammer fra staten gjør det tøft for oss. Det er kuttet om lag en halv milliard kroner i årlige overføringer til fylkeskommunene fra 2013, sier han.</p>
    </article>
  </body>
</html>