<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-19-years-of-jharkhand-small-assembly-holds-the-pace-of-development-2850173.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T06:59:33+00:00"/>
    <meta property="og:title" content="झारखंड के 19 साल: छोटी विधानसभा ने थाम रखी है विकास की गति"/>
    <meta property="og:description" content="अलग झारखंड राज्य की अवधारणा के पीछे प्रचुर संसाधन वाले इस क्षेत्र को पिछड़ेपन से निजात दिलाने का सपना था। खनिज संसाधनों के ढेर पर बैठे भूगोल के इतिहास पर लिपटी मुफलिसी की चादर हटाने की ख्वाहिश थी।..."/>
  </head>
  <body>
    <article>
      <h1>झारखंड के 19 साल: छोटी विधानसभा ने थाम रखी है विकास की गति</h1>
      <address><time datetime="2019-11-15T06:59:33+00:00">15 Nov 2019, 06:59</time> by <a rel="author">विजयशंकर दूबे, झारखंड के पहले मुख्य सचिव</a></address>
      <p>अलग झारखंड राज्य की अवधारणा के पीछे प्रचुर संसाधन वाले इस क्षेत्र को पिछड़ेपन से निजात दिलाने का सपना था। खनिज संसाधनों के ढेर पर बैठे भूगोल के इतिहास पर लिपटी मुफलिसी की चादर हटाने की ख्वाहिश थी। कमेटी ऑन झारखंड मैटर्स को दिए गए विज्ञापनों में इन सपनों की बानगी मिलती है। जब झारखंड राज्य अलग हुआ तो इन सपनों को पूरा करने के पर्याप्त अवसर थे। </p>
      <p>झारखंड को बिहार का दो तिहाई संसाधन मिला था। जबकि केवल एक तिहाई आबादी प्रदेश के हिस्से में आई। बिहार के नक्शे का 48 प्रतिशत झारखंड के खाते में आया। सरकार चलाने वाले नेता भी शुरू में बहुत उत्साहित थे। मुख्य सचिव के रूप में खुद मैंने देखा है कि व्यक्तिगत बातचीत में झारखंड के विकास के सपनों, आदर्शों और मूल्यों की  बातें होती थी। एक साल तक प्रदेश में विकास बहुत तेजी से हुआ। चमकदार सड़कें बनीं। बिहार से झारखंड में प्रवेश करते ही सड़कों का फर्क दिखने लगता था।</p>
      <p>सड़कों के किनारे पेड़ लगवाए गए। सरकारी भवन चमकने लगे। शिक्षा में सुधार की काफी कोशिश हुई। लेकिन जल्दी ही सबकुछ बदलने लगा। झारखंड के गठन के कुछ ही दिनों बाद मूल्यों से समझौते स्पष्ट दिखाई दे रहे थे। कई ऐसे लोग मंत्री और विधायक बने जो उस समय तक हाशिए पर थे। उन्होंने कर्तव्य की बजाय अपने ओहदे की पहचान की। दरअसल विधानसभा के छोटे स्वरूप ने झारखंड की तरक्की को वह रफ्तार नहीं पकड़ने दी, जिसकी उम्मीद सबको थी। </p>
    </article>
  </body>
</html>