<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture-newspaper/_moskva-znischila-misku-kulturu-ukrayini/938214"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:50:00+00:00"/>
    <meta property="og:title" content="Москва знищила міську культуру України"/>
    <meta property="og:description" content="&amp;mdash;&amp;ensp;Трактор на екрані для українсь&amp;shy;кого кіно &amp;mdash; це як &quot;Прибуття потяга&quot; братів Люм'єр. Вважають, що з цієї картини французів народився кінематограф, &amp;mdash; розповідає Станіслав Мензелевський, 35 років, керівник науково-програмного відділу Довженко-Центру. Тут у Музеї кіно ..."/>
  </head>
  <body>
    <article>
      <h1>Москва знищила міську культуру України</h1>
      <address><time datetime="2019-11-15T06:50:00+00:00">15 Nov 2019, 06:50</time> by <a rel="author">Марина НЕПИЙВОДА</a></address>
      <figure>
        <img src="https://static2.gazeta.ua/img2/cache/gallery/938/938214_1_w_1200.jpg?v=0"/>
        <figcaption>Кадр із фільму ”Джальма” 1928 року. Герой громадянської війни Микола повертається в рідне українське село. Воював на Кавказі. Привозить додому наречену-чеченку. Не всі раді приїзду чужинки. Як і бажанню Миколи впровадити колгосп і механізацію<cite>Автор: VUFKU.ORG</cite></figcaption>
      </figure>
      <p>— Трактор на екрані для українсь­кого кіно — це як "Прибуття потяга" братів Люм'єр. Вважають, що з цієї картини французів народився кінематограф, — розповідає Станіслав Мензелевський, 35 років, керівник науково-програмного відділу Довженко-Центру. Тут у Музеї кіно триває виставка "ВУФКУ. Втрачене і віднайдене". Присвячена Все­українському фотокіноуп­равлінню. Воно у 1920-ті сформувало успішну українську кіноіндустрію. На площі 1,5 тис. кв. м представили 500 експонатів і кадри з 50 стрічок.</p>
      <p>— ВУФКУ активно змагалося за ринки в СРСР, — продовжує Мензелевський. — Російська кіноіндустрія створювала неконкурентні умови. Давала 10 своїх фільмів, брала три українські. Тому управління продавало вітчизняні картини за кордоном, від Праги до Токіо й Латинської Америки. ВУФКУ залучає до створення фільмів іноземців. 1926-го з Туреччини приїжджає режисер Ертугрул Мухсін-Бей. Знімає "Спартак" про повстання римських гладіаторів. Працевлаштовують німецьких операторів. Українські режисери Олександр Довженко і Дзига Вертов їдуть у Європу. Показують фільми на всесвітніх виставках. У журналі "Кіно" є комікс, як "Тараса Бульбу" знімали б в різних країнах. У Голлівуді це була б романтична комедія. У Франції — абстрактне геометричне кіно. У ВУФКУ вийшов соціальний і національний фільм. А в Совкіно — шароварна картинка, де українці співають і танцюють на тлі хат під солом'яними стріхами. Це стане реальністю в 1930-х, коли Сталін почне знімати мюзикли. І Україна вже не буде із сучасною міською культурою, а перетвориться на фольклорний додаток Москви.</p>
    </article>
  </body>
</html>