<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/gyemant-hegyseg-eszak-korea-ultimatumot-adott-delnek"/>
    <meta property="og:site_name" content="infostart"/>
    <meta property="article:published_time" content="2019-11-15T06:16:23+00:00"/>
    <meta property="og:title" content="Gyémánt-hegység: Észak-Korea ultimátumot adott Délnek"/>
    <meta property="og:description" content="A világ legnevezetesebb üdülőhellyé fejlesztjük a Gyémánt-hegységet felelősségteljesen és saját belátásunk szerint, tulajdonosként a nemzetért és a jólétért - üzente a diktatúra."/>
  </head>
  <body>
    <article>
      <h1>Gyémánt-hegység: Észak-Korea ultimátumot adott Délnek</h1>
      <address><time datetime="2019-11-15T06:16:23+00:00">15 Nov 2019, 06:16</time> by <a rel="author">Infostart</a></address>
      <h3>"A világ legnevezetesebb üdülőhellyé fejlesztjük a Gyémánt-hegységet felelősségteljesen és saját belátásunk szerint, tulajdonosként a nemzetért és a jólétért" - üzente a diktatúra.</h3>
      <p>Phenjan ultimátumot intézett Szöulhoz: ha nem bontja le a Gyémánt-hegységben lévő, dél-koreai vállalatok által épített idegenforgalmi létesítményeket - szállodákat, éttermeket és fürdőket -, akkor ezt megteszi Észak-Korea, majd maga létesít ott egy új turisztikai központot.</p>
      <p>A KCNA hivatalos észak-koreai hírügynökség pénteki tájékoztatása szerint Phenjan négy napja, november 11-én intézte az ultimátumot Szöulhoz azzal az indoklással, hogy a szóban forgó idegenforgalmi létesítmények tíz éve elhagyatottan állnak, és nem gondozzák őket.</p>
      <p>"A világ legnevezetesebb üdülőhellyé fejlesztjük a Gyémánt-hegységet felelősségteljesen és saját belátásunk szerint, tulajdonosként a nemzetért és a jólétért" - áll a KCNA által ismertetett közleményben, amely szerint az erről szóló döntés már megszületett, és nincs vesztegetnivaló idő.</p>
      <p>Kim Dzsong Un észak-koreai vezető október 23-án rendelte el a Dél-Korea által épített idegenforgalmi létesítmények lerombolását a Gyémánt-hegységben, miután odalátogatva lepusztultnak, a nemzeti jellegtől idegennek találta őket. Kim Dzsong Un kikötötte azonban, hogy előtte egyeztetni kell Dél-Koreával.</p>
      <p>A dél-koreai kormány és vállalatok tucatnyi idegenforgalmi létesítményt - szállodákat, éttermeket, fürdőket, koncerttermet és golfpályát - építettek a Gyémánt-hegységben, észak-koreai területen.</p>
      <blockquote>Az ott lebonyolódó idegenforgalom a Korea-közi együttműködés jelképe volt. Az utaztatások 1998-ban kezdődtek, de 2008-ban leálltak, miután egy észak-koreai őr agyonlőtt egy dél-koreai turistát.</blockquote>
      <p>Phenjan két évre rá kisajátította dél-koreai létesítményeket.</p>
      <p>A KCNA pénteki jelentésre reagálva a dél-koreai országegyesítési minisztérium jelezte, hogy Szöul közvetlen párbeszédre fog törekedni, hogy rendeződjék az üdülőhely sorsa. Arra szólította Phenjant, hogy pozitívan álljon hozzá a kérdéshez.</p>
      <p>
        <i>Nyitókép: MTI/EPA/EFE</i>
      </p>
    </article>
  </body>
</html>