<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-ind-vs-ban-virat-kohli-only-second-indian-captain-to-got-out-on-zero-against-bangladesh-in-any-format-after-sourav-ganguly-2850157.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T06:30:41+00:00"/>
    <meta property="og:title" content="INDvBAN: सौरव गांगुली के इस अनचाहे रिकॉर्ड की बराबरी कर बैठे विराट कोहली"/>
    <meta property="og:description" content="भारत और बांग्लादेश के बीच दो मैचों की टेस्ट सीरीज खेली जा रही है। सीरीज का पहला टेस्ट मैच इंदौर के होलकर क्रिकेट स्टेडियम में खेला जा रहा है। मैच के दूसरे दिन टीम इंडिया के कप्तान विराट कोहली ने..."/>
  </head>
  <body>
    <article>
      <h1>INDvBAN: सौरव गांगुली के इस अनचाहे रिकॉर्ड की बराबरी कर बैठे विराट कोहली</h1>
      <address><time datetime="2019-11-15T06:30:41+00:00">15 Nov 2019, 06:30</time> by <a rel="author">लाइव हिन्दुस्तान टीम,इंदौर</a></address>
      <p>भारत और बांग्लादेश के बीच दो मैचों की टेस्ट सीरीज खेली जा रही है। सीरीज का पहला टेस्ट मैच इंदौर के होलकर क्रिकेट स्टेडियम में खेला जा रहा है। मैच के दूसरे दिन टीम इंडिया के कप्तान विराट कोहली ने पूर्व कप्तान सौरव गांगुली के एक अनचाहे रिकॉर्ड की बराबरी कर ली। विराट कोहली इस टेस्ट की पहली पारी में 2 गेंद पर बिना खाता खोले ही पवेलियन लौट गए। विराट कोहली भारत के महज दूसरे ऐसे कप्तान हैं, जो बांग्लादेश के खिलाफ किसी भी फॉरमैट में शून्य पर आउट हुए हैं।</p>
      <p>कप्तान सौरव गांगुली दिसंबर 2004 में वनडे फॉरमैट में शून्य पर आउट हुए थे। विराट कोहली अबू जायद की गेंद पर एलबीडब्ल्यू आउट हुए। भारत को विराट के रूप तीसरा झटका लगा था। विराट दूसरी ही गेंद पर आउट हो गए। ऑनफील्ड अंपायर ने उन्हें नॉटआउट करार दिया था, इसके बाद बांग्लादेश ने रिव्यू लिया और थर्ड अंपायर ने विराट को आउट करार दिया। भारत इंदौर टेस्ट में मजबूत स्थिति में है। बांग्लादेश ने टॉस जीतकर पहले बल्लेबाजी का फैसला लिया था और पूरी टीम पहले दिन ही 150 रनों पर ऑलआउट हो गई।</p>
      <h3>
        <a href="https://www.livehindustan.com/cricket/story-indian-spinner-ashwin-supports-day-night-test-match-read-what-he-said-2850052.html">अश्विन ने स्थायी टेस्ट केंद्र और डे-नाइट टेस्ट का किया समर्थन, कही ये बात</a>
      </h3>
      <h3>
        <a href="https://www.livehindustan.com/cricket/story-dhawan-zeroed-out-delhi-faced-upset-with-jammu-and-kashmir-2849343.html">धवन शून्य पर आउट, दिल्ली को जम्मू कश्मीर से उलटफेर का सामना करना पड़ा</a>
      </h3>
      <p>इसके बाद भारत ने दूसरे दिन लंच ब्रेक तक तीन विकेट पर 188 रन बना लिए थे, मयंक अग्रवाल और चेतेश्वर पुजारा की बल्लेबाजी से टीम इंडिया फिलहाल काफी मजबूत स्थिति में है। वहीं ओवरऑल बात करें तो कप्तान के तौर पर विराट छठी बार टेस्ट क्रिकेट में शून्य पर आउट हुए हैं। भारतीय कप्तानों की बात करें तो सबसे ज्यादा बार शून्य पर आउट होने का शर्मनाक रिकॉर्ड महेंद्र सिंह धौनी के नाम दर्ज है। धौनी 96 पारियों में आठ बार शून्य पर आउट हो चुके हैं। वहीं मंसूर अली खान पटौदी सात बार और कपिल देव छह बार शून्य पर आउट हो चुके हैं।</p>
    </article>
  </body>
</html>