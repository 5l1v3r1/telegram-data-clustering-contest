<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152270-volynski-otg-pracyuvatymut-napriamu-iz-derzhbyudzhetom"/>
    <meta property="og:site_name" content="ВолиньPost"/>
    <meta property="article:published_time" content="2019-11-15T06:10:00+00:00"/>
    <meta property="og:title" content="Волинські ОТГ працюватимуть напряму із Держбюджетом"/>
    <meta property="og:description" content="Усі об’єднані територіальні громади Волині з нового року перейдуть на прямі міжбюджетні відносини."/>
  </head>
  <body>
    <article>
      <h1>Волинські ОТГ працюватимуть напряму із Держбюджетом</h1>
      <address>
        <time datetime="2019-11-15T06:10:00+00:00">15 Nov 2019, 06:10</time>
      </address>
      <p>Усі об’єднані територіальні громади Волині з нового року перейдуть на прямі міжбюджетні відносини.<br/><br/>Про це повідомили у Волинському регіональному відділенні Асоціації міст України.<br/><br/>Сьогодні, 14 листопада, Верховна Рада України схвалила в цілому Закон України «По Державний бюджет України на 2020 рік». Для Асоціації міст України дуже важливо, що схвалений парламентом Держбюджет-2020 враховує переведення всіх ОТГ на прямі міжбюджетні відносини. <br/><br/>АМУ в бюджетному процесі наполегливо відстоювала цю позицію, адже новостворені громади та їх жителі отримають ресурси, повноваження та можливості розвитку, як і передбачено реформою місцевого самоврядування.<br/><br/>На Волині, з січня 2020-го у прямих міжбюджетних відносинах будуть 54 ОТГ, зокрема, і Луцька міська ОТГ, яка утвориться за спрощеною системою завдяки приєднанню Прилуцької сільської ради, що на Ківерцівщині. Потрапили до цього числа Мар’янівська селищна ОТГ, де вибори відбулися у червні, Доросинівська та Сошичненська сільські ОТГ, що у Рожищенському та Камінь-Каширському районах, вибори в яких відбудуться 22 грудня.<br/><br/>Зі слів консультанта з юридичних питань Асоціації міст України <b>Валентина Малиновського</b>, який працює в Офісі реформ при Волинському РВ АМУ, в межах проєкту «ПУЛЬС», що його Асоціація втілює за підтримки USAID, будуть враховані й фінансові інтереси ОТГ, що приєднають до себе суміжні тергромади. Нагадаємо, що у грудні 2019-го додаткові вибори будуть у Романівській сільській громаді, що приєдналася до Підгайцівської ОТГ Луцького району, Кримненській сільській громаді – до Дубечненської ОТГ та Журавлинській сільській громаді – до Смідинської ОТГ, що на Старовижівщині, у Соловичівській сільській громаді, що стала частиною Турійської селищної ОТГ.</p>
    </article>
  </body>
</html>