<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/mladi-kdo-si-lahko-privosci-gradnjo-hise"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Mladi: Kdo si lahko privošči gradnjo hiše?"/>
    <meta property="og:description" content="Postojnski svetniki so sprejeli odlok o subvencioniranju komunalnega prispevka za mlade in mlade družine. Miha Inocente, predsednik komisije za mladinska vprašanja pri Občini Postojna, pravi, da si mladi v Postojni težko privoščijo že nakup stanovanja, kaj šele gradnjo hiše. Ukrep, ki bi pomagal večjemu številu mladih, bi bila subvencija tržne najemnine."/>
  </head>
  <body>
    <article>
      <h1>Mladi: Kdo si lahko privošči gradnjo hiše?</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Veronika Rupnik Ženko</a></address>
      <p>
        <b>Postojnski svetniki so sprejeli odlok o subvencioniranju komunalnega prispevka za mlade in mlade družine. Miha Inocente, predsednik komisije za mladinska vprašanja pri Občini Postojna, pravi, da si mladi v Postojni težko privoščijo že nakup stanovanja, kaj šele gradnjo hiše. Ukrep, ki bi pomagal večjemu številu mladih, bi bila subvencija tržne najemnine.</b>
      </p>
      <figure>
        <img src="https://static.primorske.si/foto/highres/srednja/719844_mihainocente.jpg"/>
        <figcaption>Miha Inocente opozarja, da bi bilo v Postojni treba povečati dostopnost stanovanj za mlade. Foto: Veronika Rupnik Ženko</figcaption>
      </figure>
      <p><b>POSTOJNA</b> &gt;Postojnska občina bo mladim do 35 let in mladim družinam z najmanj enim otrokom, v katerih nobeden od staršev nima več kot 35 let, komunalni prispevek subvencionirala v višini 40 oziroma 50 odstotkov odmerjenega zneska oziroma največ 5000 evrov. A že ocenjene finančne posledice (do 20.000 evrov letno) kažejo na majhno število pričakovanih upravičencev. Predlani je bilo v občini mlajšim od 35 let za gradnjo, rekonstrukcijo ali prizidek stanovanjskega objekta odmerjenih za slabih 24.000 evrov komunalnega prispevka, lani dobrih 11.000 evrov, letos do konca septembra pa 35.000 evrov. Komunalni prispevek za gradnjo povprečne enostanovanjske hiše v občini je sicer od 8000 do 20.000 evrov.</p>
      <p>Na občini so poudarili, da želijo s tem ukrepom, za katerega so prejeli tudi pobude, mlade spodbuditi, da bi svoje prvo stanovanjsko vprašanje reševali v občini, z njim naj bi zasledovali tudi cilje lani sprejetega lokalnega programa za mladino v občini, ki med drugim predvideva zagotavljanje ustreznih možnosti za ureditev primernih stanovanjskih razmer za mlade.</p>
      <blockquote><b>Občina računa na zasebne investitorje</b><br/>Svetnika <b>Gorana Blaška</b> je na zadnji seji zanimalo, kakšna je vizija občine na področju zagotavljanja stanovanj oziroma ali se namerava vključiti v reševanje problematike, saj “stanovanj kritično primanjkuje”. Župan <b>Igor Marentič </b>je odgovoril, da se trenutno v Postojni prodajajo stanovanja v novem bloku Na Lokvi, v kratkem bodo stanovanja na voljo tudi v obnovljeni stavbi nekdanjega davčnega urada v Vojkovi ulici, novega lastnika (družbo Sawal) je dobilo območje nekdanjega distribucijskega centra OMV ob Volaričevi ulici, kjer je po prostorskem načrtu predvidena gradnja petih stanovanjskih blokov. “S stanovanjskim skladom smo že imeli sestanek in izrazili so interes za odkup enega od blokov, v kolikor bi se tukaj začela gradnja,” je povedal župan. Večstanovanjski blok je predviden tudi na koncu Kolodvorske ulice, a občina z zainteresiranim investitorjem (podjetje S trade) rešitve glede komunalne ureditve še išče.</blockquote>
      <h3>Povečini jim ostane tržni najem</h3>
      <p><b>Miha Inocente</b>, ki je sodeloval pri pripravi programa, sicer predsednik komisije za mladinska vprašanja in predsednik Kluba študentov občin Postojna in Pivka, pravi, da gre za enega od korakov v to smer, a vprašanje je, če prednostnega. “Koliko mladih si sploh lahko privošči gradnjo, za katero bi dobili subvencijo komunalnega prispevka?” sprašuje. Bolj smotrn oziroma ukrep, ki bi pomagal večjemu številu mladih, bi bila subvencija tržne najemnine, o čemer govori tudi lokalni program, a bi seveda zahtevala več proračunskega denarja. Prav tako program predvideva preučitev možnosti vzpostavitve stanovanjskih zadrug, ki bi zagotovile dodatna neprofitna stanovanja.</p>
      <p>“Stanje stanovanjskega trga v Postojni je, milo rečeno, zaskrbljujoče,” pravi Inocente. Mladim dostopnih novih stanovanj praktično ni. Glede na zelo majhno ponudbo in visoke cene ter na drugi strani višino plač in pogodbe za določen čas si nakup stanovanja (tudi rabljenega) težko privoščijo, sploh ob zadnji zaostritvi pogojev za najem posojila. Čakalna lista za dodelitev neprofitnega stanovanja, v kolikor so do njega upravičeni, je dolga, prednost pa imajo družine. Če ne želijo ali ne morejo ostati pri starših, jim preostane le tržni najem, a so tudi najemnine visoke. Posledica takšnih razmer je tudi beg možganov.</p>
      <blockquote><b>5000<br/></b>evrov bo največ subvencija komunalnega prispevka</blockquote>
      <h3>Cene tudi 2000 evrov za kvadratni meter</h3>
      <p><b>Boris Kaluža</b> iz postojnske nepremičninske agencije Land potrjuje, da je v zadnjem obdobju posredoval pri prodaji stanovanj mladim v le nekaj primerih. Večinoma je šlo za mlade, ki niso študirali, pač so začeli že mlajši delati in so si zato ustvarili nekaj prihrankov, dobili pogodbe za nedoločen čas in lahko najeli tudi posojilo, oziroma za mlade, ki so jim pomagali starši.</p>
      <p>Čeprav je oziroma v kratkem še bo v Postojni na trg prišlo nekaj novih stanovanj, je cena novih stanovanj v povprečju še vedno od 1800 do 2000 evrov, rabljenih pa od 1400 do 1600 evrov na kvadratni meter, kar je za postojnske razmere veliko. Zelo malo stanovanj je na voljo tudi za najem, najemnina dvosobnega stanovanja je zato okrog 400 evrov. Povpraševanje namreč močno presega ponudbo.</p>
    </article>
  </body>
</html>