<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/matteo-cagnoni-news-1.4886572"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-15T06:02:16+00:00"/>
    <meta property="og:title" content="Matteo Cagnoni, il giudice. &quot;Morte di Giulia, fu un femminicidio&quot;"/>
    <meta property="og:description" content="Le motivazioni dell’appello che ha confermato l’ergastolo a Matteo Cagnoni"/>
  </head>
  <body>
    <article>
      <h1>Matteo Cagnoni, il giudice. "Morte di Giulia, fu un femminicidio"</h1>
      <h2>Le motivazioni dell’appello che ha confermato l’ergastolo a Matteo Cagnoni</h2>
      <address><time datetime="2019-11-15T06:02:16+00:00">15 Nov 2019, 06:02</time> by <a rel="author">ANDREA COLOMBARI</a></address>
      <p>Ravenna, 15 novembre 2019 - Per i giudici «la determinazione finale» <a href="https://www.ilrestodelcarlino.it/ravenna/cronaca/matteo-cagnoni-appello-motivazioni-1.4886639">di <b>Cagnoni a </b><b>uccidere la moglie</b></a> <b/> con modalità definite «crudeli», va letta nel contesto della vita di coppia. E in particolare nei mesi precedenti all’omicidio e nella successiva condotta dell’uomo. «Punto centrale – spiega la Corte – è la perdita del potere su di lei». <a href="https://www.ilrestodelcarlino.it/ravenna/cronaca/matteo-cagnoni-appello-1.4803330"><b>Cagnoni</b></a> insomma «<b>non accetta che Giulia non gli obbedisca più</b> , che non lo adori più».</p>
      <p>Sì, perché prima lui aveva sempre esercitato su di lei «un enorme potere economico, culturale e caratteriale». Un uomo insomma «intimamente <b>convinto di dominare e di possedere</b> » la consorte «totalmente e indefinitamente, quasi fosse una sua proprietà». Un uomo con una «personalità fortemente narcisistica, molto legato al suo apparire perfetto nella società altolocata ravennate». E così «quando Giulia manifesta l’intenzione di separarsi, lui rifiuta tale prospettiva». Ma lei è ormai determinata, ha già intrapreso <b>una nuova relazione con un uomo</b> che secondo Cagnoni ha «una posizione sociale e culturale inferiore alla sua».</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995881.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Bezzi ha preferito non rilasciare dichiarazioni (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995882.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni viene portato via dopo la sentenza (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995883.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>"Non ho ucciso Giulia", ha detto Cagnoni a chiusura dell'udienza (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995884.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Matteo Cagnoni subito dopo la lettura della sentenza (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995885.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni viene portato via dopo la sentenza (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995886.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>La sua dichiarazione di innocenza non è stata ascoltata dai giudici (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995887.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni e i suoi avvocati (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995888.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Stefano Bezzi, il nuovo compagno di Giulia Ballestri (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995889.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>L'ex dermatologo dei vip viene portato via (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995890.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni ascolta la lettura della sentenza (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995891.1529750860%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni, sempre presente in aula (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995892.1529750861%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>L'abbraccio di Cagnoni con i suoi avvocati (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995893.1529750861%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>I giudici che hanno emesso la sentenza di ergastolo (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995894.1529750861%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Quasi scontato il ricorso in Appello (foto Zani)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.3995895.1529750861%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Cagnoni ha rivolto un appello ai giudici: "Amavo Giulia" (foto Zani)</figcaption>
        </figure>
        <figcaption>
          <a href="https://www.ilrestodelcarlino.it/ravenna/cronaca/foto/processo-cagnoni-sentenza-1.3995850">Processo Cagnoni, la lettura della sentenza. Le foto</a>
        </figcaption>
      </slideshow>
      <p>È su questa tela che l’affresco dei giudici si sposta sullo «stereotipo culturale alla base della cosiddetta violenza di genere». Cioè quando «la relazione con la donna è vissuta da un lato come dominio, dall’altro come assoluta fusione, come negazione di autonomia e identità». Un «discorso di <b>progressiva sopraffazione</b> », situazione che, se «messa in discussione», « <b>può sfociare in feroce violenza e, in casi estremi, nel femminicidio</b>».</p>
      <p>
        <b>LEGGI ANCHE: <a href="https://www.ilrestodelcarlino.it/ravenna/cronaca/omicidio-ballestri-cagnoni-1.4695697">Una foto al'ex compagno di cella: "E' l’amante di mia moglie"</a> - <a href="https://www.ilrestodelcarlino.it/ravenna/cronaca/omicidio-ballestri-cagnoni-1.4765586">Sopralluogo della difesa di Cagnoni. "La villa è sottosopra"</a></b>
      </p>
      <p>Una condizione – proseguono le motivazioni – che «appare permeare il sentire dell’imputato» capace di comportarsi con Giulia in questo modo: «Le ha stretto un <b>cerchio di controllo </b>inibendole progressivamente tutte le relazioni, costringendola a lasciare il lavoro e reagendo alla sua infelicità coniugale somministrandole psicofarmaci». E infine, davanti all’esistenza di un altro, ha cercato di farla desistere con «ricatti economici e affettivi» per poi « <b>cancellarla dalla faccia della terra </b>piuttosto che lasciarla andare».</p>
      <p>In quanto al «modo efferato» di ammazzarla, si è trattato di una «somma punizione» tanto che le ha « <b>cancellato il volto a furia di percosse</b> e ne ha spogliato il corpo» con un proposito: insultarne «anche dignità e memoria». Nessun dubbio sull’aggravante della crudeltà: «La stessa scelta di un mezzo di inflizione di sicure sofferenze quale un randello da parte di un medico, cioè di» qualcuno che «poteva certamente procurarsi strumenti di morte indolori o meni cruenti», per la Corte « <b>è indice di raccapricciante cinismo</b> <b>e particolare crudeltà</b> ». E se quel bastone era stato lasciato sulla scena del crimine, è solo perché Cagnoni «presumibilmente voleva fare attribuire l’omicidio a soggetti ignoti socialmente emarginati». Lo stesso vale per la <b>premeditazione </b>palesatasi attraverso quello che è stato definito vero e proprio «agguato» realizzato con il pretesto di «fotografare un quadro» da piazzare a un gallerista: eppure Cagnoni nei giorni precedenti «era stato perfettamente in grado di fotografare da solo i dipinti». Si arriva qui a quell’ultima immagine con Giulia inviat a al gallerista il giorno del delitto: lo scopo? «Crearsi un alibi nel caso fosse emerso» che «era entrato nella villa» con lei.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ravenna/cronaca/foto/processo-cagnoni-sentenza-1.3995850"/>
        <a href="https://www.ilrestodelcarlino.it/ravenna/cronaca/matteo-cagnoni-appello-motivazioni-1.4886639"/>
        <a href="https://www.ilrestodelcarlino.it/ravenna/cronaca/matteo-cagnoni-news-1.4861108"/>
        <a href="https://www.ilrestodelcarlino.it/ravenna/cronaca/matteo-cagnoni-appello-1.4803330"/>
      </related>
    </article>
  </body>
</html>