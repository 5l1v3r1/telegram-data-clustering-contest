<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_romana-dillera-pohovali-vdoma-za-pyat-rokiv/938207"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T06:56:00+00:00"/>
    <meta property="og:title" content="Романа Діллера поховали вдома за п'ять років"/>
    <meta property="og:description" content="12 листопада в селі Шкурупіївка Решетилівського району на Полтавщині перепоховали бійця АТО Романа Діллера. Загинув &amp;shy;2014-го в боях за Іловайськ на Донеччині на 36-му році. Був похований у Дніпрі, як невідомий. П'ять років його особу не могли встановити. У травні 2019-го &amp;shy;провели ..."/>
  </head>
  <body>
    <article>
      <h1>Романа Діллера поховали вдома за п'ять років</h1>
      <address><time datetime="2019-11-15T06:56:00+00:00">15 Nov 2019, 06:56</time> by <a rel="author">Анна ЧАПАЛА, Оксана КНЯЖИК</a></address>
      <figure>
        <img src="https://static2.gazeta.ua/img2/cache/gallery/938/938207_1_w_1200.jpg?v=0"/>
        <figcaption>Військові несуть труну із останками бійця Романа Діллера до кладовища в селі Шкурупіївка Решетилівського району на Полтавщині. Його особу встановили цьогоріч<cite>Автор: АННА ЧАПАЛА</cite></figcaption>
      </figure>
      <p>12 листопада в селі Шкурупіївка Решетилівського району на Полтавщині перепоховали бійця АТО Романа Діллера. Загинув ­2014-го в боях за Іловайськ на Донеччині на 36-му році. Був похований у Дніпрі, як невідомий. П'ять років його особу не могли встановити.</p>
      <p>У травні 2019-го ­провели ексгумацію тіла. Генетична експертиза підтвердила особу.</p>
      <p>Біля батьківського будинку Романа пахне ладаном. Сходяться люди. Кладуть троянди на накриту українським прапором і закриту труну, яка стоїть посеред вітальні на табуретках. На тумбочці серед ікон — фото загиблого.</p>
      <p>— Для нас від'їзд ­Романа в зону АТО став несподіванкою. Заспокоював, що тільки на посту стоятиме, — розповідає мати бійця <b>Ольга Діллер, 61 рік</b>. — Крайній раз ­дзвонив 28 серпня 2014-го. Відчувала неладне, чула постріли. А син казав, що в них усе добре.</p>
      <p>До війни Роман працював комбайнером.</p>
      <p>— Мріяв добудувати дім, вивчити сина, — продовжує Ольга Михайлівна. — У селі його любили. Старенькому сусідові помагав коштами, купував ліки, продукти.</p>
      <p>Труну несуть до сільського кладовища, через вулицю від помешкання Діллерів. Біля могили до родини загиблого підходять односельці. Дякують за сина.</p>
      <p>— Тепер ти, синку, з нами, — повторює Ольга Діллер, коли яму засипають. Плаче.</p>
      <p>Роман Діллер був командиром міномета 93-ї окремої механізованої бригади "Холодний Яр". Загинув при виході з Іловайська. Посмертно нагороджений орденом "За мужність". Залишилися батьки, сестра Ірина, дружина Ілона та син Едгард, 15 років.</p>
      <p>Останки 72 військових Першої світової війни перепоховали у селищі Івано-Франкове Яворівського району Львівської області 11 листопада. Серед них — австрійці, угорці, росіяни, німці й ­українці.</p>
      <p>Речі й останки бійців знайшли на території Львівщини члени організацій "Товариство пошуку жертв війни "Пам'ять" і "Закінчимо війну". Розкопки проводили із 2018-го.</p>
      <p>— Інформацію про захоронення збирали переважно в місцевого населення. Старожили ще від прадідів чули про місця боїв і поховань, — каже голова "Товариства пошуку жертв війни "Пам'ять" Любомир Горбач, 32 роки. — Про десяток знайдених захоронень нам повідомили в інтернеті люди, які натрапили на них завдяки металошукачам.</p>
      <p>Загиблих військовослужбовців із різних сторін поховали в одиночних і спільних погребних санітарних ямах. Могильні мародери перекопували військові захоронення. Тому неможливо визначити, котрий із десятка останків належить австрійцю, угорцю, українцю чи росіянину. Перепоховали всіх у братній могилі.</p>
    </article>
  </body>
</html>