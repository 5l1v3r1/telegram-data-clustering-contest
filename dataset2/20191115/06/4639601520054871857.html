<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/science/ayta-ta-epaggelmata-kanoun-kako-stin-ygeia-ton-gynaikon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:05:17+00:00"/>
    <meta property="og:title" content="Αυτά τα επαγγέλματα κάνουν κακό στην υγεία των γυναικών"/>
    <meta property="og:description" content="Έρευνες που έγιναν σε γυναίκες επιχείρησαν να διερευνήσουν πώς η κατανάλωση πολλών θερμίδων στο δείπνο αλλά και η απασχόλησή τους σε ορισμένα επαγγέλματα μπορεί να επιδεινώσουν την υγεία τους. Τα εγχειρήματα αυτά πρόκειται να παρουσιαστούν στο φετινό ιατρικό συνέδριο της Αμερικανικής Ένωσης Καρδιολογίας που θα διεξαχθεί 16 – 18 Νοεμβρίου στη Φιλαδέλφεια"/>
  </head>
  <body>
    <article>
      <h1>Αυτά τα επαγγέλματα κάνουν κακό στην υγεία των γυναικών</h1>
      <h2>Έρευνες που έγιναν σε γυναίκες επιχείρησαν να διερευνήσουν πώς η κατανάλωση πολλών θερμίδων στο δείπνο αλλά και η απασχόλησή τους σε ορισμένα επαγγέλματα μπορεί να επιδεινώσουν την υγεία τους. Τα εγχειρήματα αυτά πρόκειται να παρουσιαστούν στο φετινό ιατρικό συνέδριο της Αμερικανικής Ένωσης Καρδιολογίας που θα διεξαχθεί 16 – 18 Νοεμβρίου στη Φιλαδέλφεια</h2>
      <address><time datetime="2019-11-15T06:05:17+00:00">15 Nov 2019, 06:05</time> by <a rel="author">ΤοΒΗΜΑ Team</a></address>
      <p>Έρευνες που έγιναν σε γυναίκες επιχείρησαν να διερευνήσουν πώς η κατανάλωση πολλών θερμίδων στο δείπνο αλλά και η απασχόλησή τους σε ορισμένα επαγγέλματα μπορεί να επιδεινώσουν την υγεία τους. Τα εγχειρήματα αυτά πρόκειται να παρουσιαστούν στο φετινό ιατρικό συνέδριο της Αμερικανικής Ένωσης Καρδιολογίας που θα διεξαχθεί 16 – 18 Νοεμβρίου στη Φιλαδέλφεια.</p>
      <p>Στην πρώτη έρευνα, που είχε ως δείγμα 112 γυναίκες, εκτιμήθηκε ότι αυτές που καταναλώνουν περισσότερες θερμίδες πιο αργά κατά τη διάρκεια της ημέρας κινδυνεύουν περισσότερο να εμφανίσουν καρδιακά νοσήματα από αυτές που δεν το κάνουν.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Χρησιμοποιώντας το εργαλείο «Life’s Simple 7» της ‘Αμερικανικής Ένωσης Καρδιολογίας’, το οποίο μετρά την καρδιακή υγεία με βάση τις συνήθειες του τρόπου ζωής των γυναικών, εκτιμήθηκε η κατάσταση της υγείας της καρδιάς των συμμετεχουσών δύο φορές στην αρχή της έρευνας και ένα χρόνο μετά. Οι συμμετέχουσες κρατούσαν ένα ηλεκτρονικό ημερολόγιο και στις δύο χρονικές στιγμές των μετρήσεων στο οποίο κατέγραφαν κάθε φορά για μία εβδομάδα το τί, πόσο και πότε έτρωγαν κατά τη διάρκεια της ημέρας.</p>
      <p>Διαπιστώθηκε ότι αν και οι περισσότερες συμμετέχουσες έτρωγαν κάτι μετά τις 6 το απόγευμα, εκείνες που κατανάλωναν τις περισσότερες θερμίδες μέσα στην ημέρα μετά τις 6 είχαν χειρότερη καρδιακή λειτουργία. Συγκεκριμένα ήταν πιο πιθανό να έχουν υπέρταση, υψηλότερο Δείκτη Μάζας Σώματος (ΔΜΣ) και λιγότερο έλεγχο του σακχάρου στο αίμα μακροπρόθεσμα. Με κάθε 1% αύξηση των θερμίδων που καταναλώνονταν μετά τις 6 μ.μ. η καρδιακή υγεία χειροτέρευε. Το ίδιο φάνηκε και για κάθε αύξηση στις θερμίδες που καταναλώνονταν μετά τις 8 μ.μ.</p>
      <p>Η Νουρ Μακαρέμ, αναπληρώτρια επιστημονική ερευνήτρια του Κολεγίου Ιατρικής και Χειρουργικής Vagelos του Πανεπιστημίου Κολούμπια, τόνισε ότι η μέχρι τώρα έρευνα είχε επικεντρωθεί στην ποιότητα και την ποσότητα αυτών που καταναλώνουμε ενώ η συγκεκριμένη μελέτη προσθέτει και έναν ακόμη παράγοντα που φαίνεται να παίζει ρόλο στην υγεία της καρδιάς.</p>
      <p>Η Κρίστιν Νιουμπάι, η επικεφαλής της συμβουλευτικής επιτροπής του ερευνητικού δικτύου «Go Red for Women», υπογράμμισε τη σημασία αυτών των ευρημάτων ώστε οι γυναίκες να γνωρίζουν και να διαχειριστούν καλύτερα τους κινδύνους για την υγεία τους.</p>
      <p>«Δεν είναι ποτέ αργά να σκεφτείς την υγεία της καρδιάς σου είτε είσαι 20, 30, 40, ακόμα και αν κινείσαι προς τα 60 ή τα 70. Είτε είσαι υγιής είτε πάσχεις από κάποια καρδιακή νόσο μπορείς πάντα να κάνεις περισσότερα», δήλωσε η ίδια.</p>
      <p>Συγκεκριμένα επαγγέλματα μπορεί να συνδέονται με χειρότερη υγεία μεταξύ των γυναικών</p>
      <p>Μια δεύτερη έρευνα σε γυναίκες έδειξε ότι οι κοινωνικές λειτουργοί, οι νοσοκόμες, αυτές που παρέχουν φροντίδα στο σπίτι σε ασθενείς που το έχουν ανάγκη και οι ταμίες έχουν χειρότερη υγεία από γυναίκες που ασχολούνται με άλλα επαγγέλματα.</p>
      <p>Και πάλι με τη χρήση του εργαλείου «Life’s Simple 7», εκτιμήθηκε η καρδιακή υγεία 65.000 γυναικών με μέσο όρο ηλικίας τα 63 έτη και οι οποίες έκαναν 20 διαφορετικά επαγγέλματα.</p>
      <p>Το 13% των συμμετεχουσών δεν είχε καλή καρδιακή υγεία. Συγκεκριμένα, οι κοινωνικές λειτουργοί ήταν 36% πιο πιθανό να έχουν καρδιακά προβλήματα. Για τις ταμίες το ποσοστό αυτό έφτανε το 33% Επίσης αυτές που εμπλέκονταν στον τομέα της φροντίδας είχαν 16% μεγαλύτερη πιθανότητα να έχουν προβλήματα με την καρδιακή λειτουργία. Συγκεκριμένα, το ποσοστό αυτό ήταν 14% για τις νοσοκόμες.</p>
      <p>Η μελέτη αυτή αναδεικνύει τα επαγγέλματα των οποίων οι εργαζόμενες θα μπορούσαν να ωφεληθούν από προγράμματα υγείας στο χώρο εργασίας.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>