<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/otkradnakha-bastuna-na-pencho-ot-pl-slaveykov-406754.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T06:30:00+00:00"/>
    <meta property="og:title" content="Откраднаха бастуна на Пенчо от пл. Славейков"/>
    <meta property="og:description" content="Бастунът на Пенчо Славейков не за първи път става жертва на вандализъм"/>
  </head>
  <body>
    <article>
      <h1>Откраднаха бастуна на Пенчо от пл. Славейков</h1>
      <address><time datetime="2019-11-15T06:30:00+00:00">15 Nov 2019, 06:30</time> by <a rel="author">Редактори, сн. Площад Славейков</a></address>
      <p>Бастунът от бронзовата статуя на Петко и Пенчо Славейкови от емблематичния площад изчезна, съобщава сайтът „Площад Славейков“. Синът остана без бастуна, на който се подпираше. Без него ръцете на Пенчо стояха необичайно, сключени като за молитва.</p>
      <p>Вандализмът сполетя композицията на Георги Чапкънова само около шест месеца, след като бе поставена на обновения площад „Славейков“. Пейката с двамата поети бе посрещната с любов от хиляди столичани, а за туристите отново стана любимо място за снимки. Мнозина софиянци са така привързани към тази творба, че не приеха добре промяната в бронзовата сянка под пейката, излъскана до златен блясък.</p>
      <p>Бастунът на Пенчо Славейков не за първи път става жертва на подобно отношение. Преди години хулигани го бяха огънали – от тогава на статуята не бе посягано.</p>
      <p>На по-малко от 100 метра от площад „Славейков“, в Такевата градинка, преди години изчезна друго произведение на Чапкънов – „Отвличането на Европа” (женска фигура върху бик). От известно време скулптурата отново е върху чешмичката в оригиналния си вид, но някой е покрил част от женската фигура с жълта боя. А на стотина метра от Такевата градинка, пред входа на ул. „Ангел Кънчев“ № 3 отново Георги Чапкънов бе украсил стълбите, водещи към входа на кооперацията с бронзов бръшлян, из който се криеха гущерчета, птички и други дребни фигурки. Те започнаха да изчезват една по една, докато накрая авторът бе принуден да демонтира опосканото си произведение.</p>
    </article>
  </body>
</html>