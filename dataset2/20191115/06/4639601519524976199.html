<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/polytexneio-2019-ksekinoun-oi-epeteiakes-ekdiloseis-en-meso-tetamenou-klimatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:11:52+00:00"/>
    <meta property="og:title" content="Πολυτεχνείο 2019 : Ξεκινούν οι επετειακές εκδηλώσεις εν μέσω τεταμένου κλίματος"/>
    <meta property="og:description" content="Τεταμένο παραμένει το κλίμα ενόψει των επετειακών εκδηλώσεων για την εξέγερση του Πολυτεχνείου που αρχίζουν σήμερα - Κυκλοφοριακές ρυθμίσεις"/>
  </head>
  <body>
    <article>
      <h1>Πολυτεχνείο 2019 : Ξεκινούν οι επετειακές εκδηλώσεις εν μέσω τεταμένου κλίματος</h1>
      <h2>Τεταμένο παραμένει το κλίμα ενόψει των επετειακών εκδηλώσεων για την εξέγερση του Πολυτεχνείου που αρχίζουν σήμερα – Κυκλοφοριακές ρυθμίσεις</h2>
      <address><time datetime="2019-11-15T06:11:52+00:00">15 Nov 2019, 06:11</time> by <a rel="author">ΤοΒΗΜΑ Team</a></address>
      <p>Τεταμένο παραμένει το κλίμα ενόψει των επετειακών εκδηλώσεων για την εξέγερση του Πολυτεχνείου που αρχίζουν σήμερα και κορυφώνονται την Κυριακή με την καθιερωμένη πορεία προς την αμερικανική πρεσβεία.</p>
      <p>Η εισβολή των αστυνομικών στο Οικονομικό πανεπιστήμιο καθώς και οι εικόνες με δυνάμεις της ΕΛ.ΑΣ. να χτυπούν αναίτια φοιτητές στην Πατησίων συνεχίζουν να πυροδοτούν αντιδράσεις τόσο στις τάξεις των φοιτητών όσο και στα πολιτικά κόμματα.</p>
      <p>
        <a href="https://www.in.gr/2019/11/14/economy/oikonomikes-eidiseis/prostasia-katoikias-veltiomeno-plaisio-anakoinose-o-xristos-staikouras/">Προστασία α’ κατοικίας : Βελτιωμένο πλαίσιο ανακοίνωσε ο Χρήστος Σταϊκούρας</a>
      </p>
      <p>Φοιτητές αριστερών παρατάξεων πραγματοποίησαν χθες, δυναμική πορεία στο κέντρο της Αθήνας διαμαρτυρόμενοι για την καταπάτηση του ασύλου από τις αστυνομικές δυνάμεις ενώ την ίδια στιγμή έστειλαν μήνυμα ότι δεν θα δεχθούν το «δόγμα νόμος και τάξη στα ΑΕΙ».</p>
      <h3>Αρχίζουν οι επετειακές εκδηλώσεις</h3>
      <p>Μέσα σε αυτό το εκρηκτικό κλίμα, ξεκινά σήμερα  ο επίσημος εορτασμός της εξέγερσης του Πολυτεχνείου. Το ιστορικό κτίριο του Εθνικού Μετσόβιου Πολυτεχνείου στην Πατησίων θα είναι ανοικτό από τις 9:30 έως τις 21:00 σήμερα και αύριο ενώ την Κυριακή οι πύλες του ιδρύματος θα παραμείνουν ανοιχτές έως τη μία το μεσημέρι.</p>
      <p>Η πορεία προς την αμερικανική πρεσβεία είναι προγραμματισμένη να ξεκινήσει στις 16:00 το απόγευμα της Κυριακής.</p>
      <figure>
        <img src="https://www.in.gr/wp-content/uploads/2019/11/poreiasimaia-600x400.jpg"/>
      </figure>
      <figure>
        <img src="https://www.in.gr/wp-content/uploads/2019/11/ekdiloseispo-600x368.jpg"/>
      </figure>
      <h3>Το μήνυμα του πρύτανη</h3>
      <p>«Οι ημέρες θέλουν προσοχή και τα λόγια πρέπει να είναι μετρημένα», δήλωσε ο πρύτανης του ΕΜΠ, Ανδρέας Μπουντουβής, σημειώνοντας ότι προσδοκά «να έχουμε έναν εορτασμό αντάξιο της μνήμης που γιορτάζουμε, με μαζική συμμετοχή του κόσμου και της πανεπιστημιακής κοινότητας».</p>
      <p>«Η πανεπιστημιακή κοινότητα και ειδικότερα η πολυτεχνειακή, οφείλει να συνεισφέρει όσο πιο αποτελεσματικά γίνεται, στη διαμόρφωση κατάλληλων συνθηκών για τον απρόσκοπτο εορτασμό της φετινής επετείου», τόνισε ο κ. Μπουντουβής.</p>
      <p>«Η προάσπιση του πανεπιστημιακού ασύλου θα κριθεί στην πράξη και απαιτεί εγρήγορση, ψυχραιμία και αποτελεσματική συνεργασία όλων των υπευθύνων, από πλευράς πολιτείας και πανεπιστημίου. Η πρόσφατη έκρυθμη κατάσταση στο Οικονομικό Πανεπιστήμιο Αθηνών προκαλεί δικαιολογημένα φόρτιση και συνεπώς μεγάλη ανησυχία και αναδεικνύει τη σημασία των καλά υπολογισμένων αποφάσεων και κινήσεων όλων των εμπλεκόμενων μερών», πρόσθεσε.</p>
      <h4>«Κανείς δεν θέλει το πανεπιστήμιο κλειστό»</h4>
      <p>Ο πρύτανης τόνισε επίσης ότι «κανείς δεν θέλει το πανεπιστήμιο να κλείνει μερικώς ή ολικώς», καθώς «όταν αυτό συμβαίνει, ο αντίκτυπος στην κοινωνία είναι αρνητικός και οι φοιτητές ζημιώνονται».</p>
      <p>«Εμείς, πρυτάνεις και δάσκαλοι, οφείλουμε να λέμε τα πράγματα με το όνομά τους και να κάνουμε τη δουλειά μας, ανταποκρινόμενοι στην αποστολή μας και σεβόμενοι τους δημοκρατικούς κανόνες και την ακαδημαϊκή δεοντολογία, ιδιαίτερα όταν οι καταστάσεις γίνονται δύσκολες ή κρίσιμες όπως αυτή την περίοδο», συμπλήρωσε.</p>
      <p>Τόνισε, ακόμη, ότι «αγκυλώσεις, αυθαιρεσία, βία είναι ασύμβατα με τη λειτουργία του δημόσιου πανεπιστημίου» και ότι «πρέπει να εκλείψουν».</p>
      <p>«Το οφείλουμε στους φοιτητές μας, στις οικογένειές τους, στις μελλοντικές γενιές. Το ΕΜΠ έχει δυναμικό για να κατακτήσει κορυφαία θέση στον ευρωπαϊκό ακαδημαϊκό χάρτη. Ας το ακούσει η Πολιτεία για να ανταποκριθεί στις υποχρεώσεις της, ας το ακούσει η κοινωνία για να μπορεί να αισιοδοξεί», κατέληξε ο κ. Μπουντουβής.</p>
      <p>Την προσδοκία μαζικής συμμετοχής κόσμου, της νεολαίας και φορέων εξέφρασε και από την πλευρά του, ο Σπύρος Χαλβατζής, πρόεδρος της Επιτροπής Εορτασμού της 17ης Νοέμβρη και πρόεδρος του Συνδέσμου Φυλακισθέντων &amp; Εξορισθέντων Αντιστασιακών (ΣΦΕΑ), «Σαράντα έξι χρόνια μετά την εξέγερση των φοιτητών του Πολυτεχνείου καλούμαστε και καλούμε να τιμήσουμε τους αγώνες και τους αγωνιστές εκείνης της περιόδου», επεσήμανε, συμπληρώνοντας ότι το βασικό σύνθημα του Πολυτεχνείου για «Ψωμί-Παιδεία-Ελευθερία-Εθνική Ανεξαρτησία» είναι «πιο επίκαιρο από ποτέ».</p>
      <figure>
        <img src="https://www.in.gr/wp-content/uploads/2019/11/poreiapo-600x400.jpg"/>
      </figure>
      <h4>Κυκλοφοριακές ρυθμίσεις</h4>
      <p>Λόγω των εκδηλώσεων από την Παρασκευή θα αρχίσουν να εφαρμόζονται σταδιακά και ανάλογα της προσέλευσης του κόσμου, κυκλοφοριακές ρυθμίσεις γύρω από το Πολυτεχνείο στην Πατησίων και μέχρι το ύψος της πλατείας Κάνιγγος με απαγόρευση στάσης και στάθμευσης των οχημάτων και όποτε απαιτείται διακοπή της κυκλοφορίας.</p>
      <p>Τα μέτρα θα κορυφωθούν την Κυριακή, 17 Νοεμβρίου και σύμφωνα με την Τροχαία από τις 12 το μεσημέρι θα αρχίσουν να επεκτείνονται στην ευρύτερη περιοχή του κέντρου και στους οδικούς άξονες της Πατησίων, Σταδίου, Βασ. Σοφίας, Λεωφόρου Αλεξάνδρας, καθώς και στις παράλληλες και καθέτους αυτών.</p>
      <p>Ακόμη, σύμφωνα με απόφαση της «Οδικές Συγκοινωνίες Α.Ε.», θα πραγματοποιηθούν τροποποιήσεις στα δρομολόγια και τις στάσεις των συγκοινωνιακών μέσων (Λεωφορεία – Τρόλεϊ).</p>
      <p>Όπως αναφέρει η ΓΑΔΑ «παρακαλούνται οι οδηγοί, από την Παρασκευή 15-11-2019 έως και την Κυριακή 17-11-2019, να αποφύγουν την κίνηση και στάθμευση των οχημάτων τους στους χώρους των εκδηλώσεων, της διαδρομής της πορείας και πέριξ της Πρεσβείας των Η.Π.Α., καθώς επίσης και στην ευρύτερη περιοχή του Κέντρου, τόσο για την εξυπηρέτησή τους, όσο και για την αποτροπή πρόσθετων κυκλοφοριακών προβλημάτων».</p>
      <figure>
        <img src="https://www.in.gr/wp-content/uploads/2019/11/ejarxeiaastyno-2-600x400.jpg"/>
      </figure>
      <h4>Δρακόντεια μέτρα ασφαλείας</h4>
      <p>Σε ετοιμότητα βρίσκεται η Ελληνική Αστυνομία για τις εκδηλώσεις εορτασμού της επετείου του Πολυτεχνείου και λαμβάνει αυστηρά μέτρα ασφαλείας, στα οποία θα συμμετέχουν 5.000 αστυνομικοί, drones και ελικόπτερο.</p>
      <p>Στο επίκεντρο των μέτρων ασφαλείας θα είναι και φέτος η περιοχή των Εξαρχείων, όπου συνηθίζουν να δρουν οι κουκουλοφόροι μετά το τέλος της μεγάλης πορείας και να πραγματοποιούν καταδρομικές επιθέσεις εναντίον αστυνομικών δυνάμεων.</p>
      <h4>Ειδικό σχέδιο για τα Εξάρχεια</h4>
      <p>Η ΕΛ.ΑΣ. έχει κάνει ειδικό σχεδιασμό για την αντιμετώπιση όσων ανεβαίνουν σε ταράτσες πολυκατοικιών στα Εξάρχεια όπου κρύβουν «πολεμοφόδια», ενώ πετούν από εκεί διάφορα αντικείμενα με στόχο αστυνομικούς. Τα δύο drones και το ελικόπτερο θα μεταδίδουν συνεχώς εικόνες στο Κέντρο Επιχειρήσεων, προκειμένου να έχει πλήρη εικόνα η αστυνομία και να αντιδράσει ανάλογα. Σημειώνεται, ότι στην ευρύτερη περιοχή των Εξαρχείων θα βρίσκονται και αστυνομικοί με πολιτικά.</p>
      <p>Παράλληλα, θα υπάρχουν ισχυρές αστυνομικές δυνάμεις έξω από κυβερνητικά κτίρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών(πρώην ΑΣΟΕΕ) όπου σημειώθηκαν επεισόδια τις προηγούμενες ημέρες. Υπενθυμίζεται, ότι έπειτα από ειδική αστυνομική επιχείρηση σε εσωτερικούς χώρους της ΑΣΟΕΕ βρέθηκαν κράνη, κοντάρια, κουκούλες και διάφορα άλλα είδη. Η ΕΛ.ΑΣ. εκτιμά ότι οι χώροι αυτοί αποτελούσαν το ορμητήριο για επιθέσεις κατά αστυνομικών δυνάμεων. Η διαφορά φέτος, με την κατάργηση του ασύλου, είναι ότι η αστυνομία θα μπορεί να επιχειρήσει και μέσα σε πανεπιστημιακούς χώρους.</p>
      <p>Επίσης, για πρώτη φορά θα είναι στους δρόμους και η νεοσύστατη Ομάδα «Δράση» που αντικατέστησε την «ΔΕΛΤΑ». Πενήντα αστυνομικοί, σε πέντε ομάδες των δέκα, που θα επιβαίνουν σε δίκυκλα, θα κινούνται διαρκώς σε όλους τους χώρους του κέντρου της Αθήνας και ειδικότερα στα Εξάρχεια, ενώ θα υποστηρίζουν τις ενέργειες των ΜΑΤ.</p>
      <p>Σημειώνεται, ότι η ηγεσία της ΕΛ.ΑΣ έχει δώσει εντολές στου αστυνομικούς που θα πραγματοποιούν περιπολίες να λαμβάνουν μέτρα αυτοπροστασίας, γιατί υπάρχει φόβος για επιθέσεις εναντίον τους.</p>
      <p>
        <a href="https://www.tovima.gr/2019/11/14/politics/mitsotakis-yper-tis-eyropaikis-prooptikis-tis-v-makedonias/">Μητσοτάκης: Υπέρ της ευρωπαϊκής προοπτικής της Β. Μακεδονίας</a>
      </p>
    </article>
  </body>
</html>