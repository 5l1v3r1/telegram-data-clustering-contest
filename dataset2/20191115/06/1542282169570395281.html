<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/15/ipa-epanalambanomenes-fonies-epitesis-se-sxolia-idrimata"/>
    <meta property="og:site_name" content="euronews"/>
    <meta property="article:published_time" content="2019-11-15T06:53:02+00:00"/>
    <meta property="og:title" content="ΗΠΑ: Επαναλαμβανόμενες φονικές επιθέσεις σε σχολικά ιδρύματα"/>
    <meta property="og:description" content="Xρονολόγιο των πιο πρόσφατων και πολύνεκρων στην ιστορία"/>
  </head>
  <body>
    <article>
      <h1>ΗΠΑ: Επαναλαμβανόμενες φονικές επιθέσεις σε σχολικά ιδρύματα</h1>
      <address><time datetime="2019-11-15T06:53:02+00:00">15 Nov 2019, 06:53</time> by <a rel="author">euronews </a></address>
      <p>Οι ΗΠΑ είναι η μοναδική αναπτυγμένη χώρα του πλανήτη όπου επαναλαμβάνονται, με απελπιστικό τρόπο, οι επιθέσεις με τη χρήση πυροβόλων όπλων μέσα σε σχολικά ιδρύματα, όπως αυτό που βυθίστηκε στο πένθος χθες Πέμπτη στην Καλιφόρνια. Ακολουθεί ένα χρονολόγιο των πιο πρόσφατων και των πιο πολύνεκρων στην ιστορία.</p>
      <p>
        <b>14η Νοεμβρίου 2019: Σάντα Κλαρίτα, Καλιφόρνια</b>
      </p>
      <p>16χρονος ανοίγει πυρ την ημέρα των γενεθλίων του εναντίον συμμαθητών του στο λύκειο, σκοτώνει δύο, τραυματίζει άλλους τρεις, πριν στρέψει το όπλο στον εαυτό του κι αποπειραθεί να αυτοκτονήσει. Τα θύματα είναι 14 ως 15 ετών.</p>
      <p>
        <b>7η Μαΐου 2019: Χάιλαντς Ραντς, Κολοράντο</b>
      </p>
      <p>Δύο έφηβοι ανοίγουν πυρ μέσα σε σχολείο σε προάστιο του Ντένβερ, σκοτώνουν έναν μαθητή 18 ετών και τραυματίζουν άλλους οκτώ ανθρώπους.</p>
      <p>
        <b>18η Μαΐου 2018: Σάντα Φε, Τέξας</b>
      </p>
      <p>17χρονος μαθητής θερίζει 20 ανθρώπους μέσα στο λύκειο όπου φοιτά· δύο ενήλικοι και οκτώ νέοι υποκύπτουν. Ο δράστης είναι έκτοτε στη φυλακή.</p>
      <p>
        <b>14η Φεβρουαρίου 2018: Πάρκλαντ, Φλόριντα</b>
      </p>
      <p>Την ημέρα του Αγίου Βαλεντίνου, ο 19χρονος Νίκολας Κρουζ ανοίγει πυρ με ημιαυτόματο τουφέκι εναντίον μαθητών και εκπαιδευτικών στο λύκειο Μάρτζορι Στόουνμαν Ντάγκλας, από το οποίο έχει αποβληθεί. Ο απολογισμός ανέρχεται σε 17 νεκρούς, στην πλειονότητά τους έφηβους και έφηβες. Ο δράστης συλλαμβάνεται.</p>
      <p>
        <b>23η Ιανουαρίου 2018: Μπέντον, Κεντάκι</b>
      </p>
      <p>15χρονος οπλισμένος με πιστόλι σκοτώνει δύο συνομηλίκους συμμαθητές του στο λύκειο της Κομητείας Μάρσαλ. Δεκαοκτώ άνθρωποι τραυματίζονται από τις σφαίρες του, ή στο χάος που προκαλεί η επίθεση.</p>
      <p>
        <b>1η Οκτωβρίου 2015: Ρόουζμπεργκ, Όρεγκον</b>
      </p>
      <p>26χρονος φοιτητής σκοτώνει εννέα ανθρώπους στο πανεπιστήμιο Άμπκουα. Τραυματισμένος, στρέφει το όπλο στον εαυτό του κι αυτοκτονεί.</p>
      <p>
        <b>2α Απριλίου 2012: Όκλαντ, Καλιφόρνια</b>
      </p>
      <p>Ένας άνδρας σκοτώνει μεθοδικά επτά ανθρώπους στο μικρό πανεπιστήμιο Oikos στην Καλιφόρνια. Ο δράστης, πρώην φοιτητής, κορεατικής καταγωγής, συλλαμβάνεται. Πεθαίνει επτά χρόνια αργότερα στη φυλακή.</p>
      <p>
        <b>14η Δεκεμβρίου 2012: Νιούταουν, Κονέτικατ</b>
      </p>
      <p>Αφού δολοφονεί τη μητέρα του, ο 20χρονος ψυχικά ασθενής Άνταμ Λάνζα σκοτώνει 26 ανθρώπους, ανάμεσά τους είκοσι παιδιά από 6 ως 7 ετών, μέσα στο σχολείο Σάντι Χουκ. Αυτοκτονεί κατόπιν. Η σφαγή αυτή θα στοιχειώσει πολλούς στις ΗΠΑ, κυρίως επειδή τα θύματα ήταν μικρά παιδιά.</p>
      <p>
        <b>16η Απριλίου 2007: Πανεπιστήμιο Βιρτζίνια Τεκ</b>
      </p>
      <p>Φοιτητής με προβλήματα ψυχικής υγείας, με καταγωγή από τη Νότια Κορέα, σκοτώνει 32 ανθρώπους με δύο ημιαυτόματα πιστόλια πριν αυτοκτονήσει μέσα στο φημισμένο ανώτατο εκπαιδευτικό ίδρυμα.</p>
      <p>
        <b>20ή Απριλίου 1999: Κολουμπάιν, Κολοράντο</b>
      </p>
      <p>Δύο μαθητές λυκείου, 17 και 18 ετών, βαριά οπλισμένοι, σκοτώνουν μέσα σε μερικά λεπτά δώδεκα συμμαθητές τους κι έναν καθηγητή πριν αυτοκτονήσουν στη βιβλιοθήκη. Ο απολογισμός πιστεύεται πως θα ήταν πολύ βαρύτερος αν πυροδοτούσαν αυτοσχέδιους εκρηκτικούς μηχανισμούς που είχαν μαζί τους.</p>
      <p>
        <b>1η Αυγούστου 1966: Όστιν, Τέξας</b>
      </p>
      <p>25χρονος φοιτητής, πρώην πεζοναύτης, αφού μαχαιρώνει και σκοτώνει τη μητέρα και τη σύζυγό του τη νύχτα της προηγουμένης, ανεβαίνει στον Πύργο του κύριου κτιρίου του Πανεπιστημίου του Τέξας στο Όστιν εφοδιασμένος με τουφέκια και μεγάλη ποσότητα πυρομαχικών. Τα επόμενα 90 και πλέον λεπτά πυροβολεί από το παρατηρητήριο διερχόμενους αδιακρίτως. Σκοτώνει 14 ανθρώπους και τραυματίζει δεκάδες άλλους, πριν πέσει νεκρός κι ο ίδιος από τα πυρά ενός αστυνομικού κι ενός πολίτη.</p>
    </article>
  </body>
</html>