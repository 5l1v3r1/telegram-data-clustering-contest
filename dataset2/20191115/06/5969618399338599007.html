<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giannis-kouvopoulos/oi-anekshghtes-apofaseis-toy-pedoylakh.5640066.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-15T06:05:00+00:00"/>
    <meta property="og:title" content="Οι ανεξήγητες αποφάσεις του Πεδουλάκη"/>
    <meta property="og:description" content="Ο Παναθηναϊκός ηττήθηκε (και) από την Άλμπα Βερολίνου μέσα στο ΟΑΚΑ και ο Γιάννης Κουβόπουλος γράφει για τις ανεξήγητες αποφάσεις του Αργύρη Πεδουλάκη."/>
  </head>
  <body>
    <article>
      <h1>Οι ανεξήγητες αποφάσεις του Πεδουλάκη</h1>
      <h2>Ο Παναθηναϊκός ηττήθηκε (και) από την Άλμπα Βερολίνου μέσα στο ΟΑΚΑ και ο Γιάννης Κουβόπουλος γράφει για τις ανεξήγητες αποφάσεις του Αργύρη Πεδουλάκη.</h2>
      <address><time datetime="2019-11-15T06:05:00+00:00">15 Nov 2019, 06:05</time> by <a rel="author">Γιάννης Κουβόπουλος</a></address>
      <p>Πολλοί έσπευσαν να κατακρίνουν τον <b><a href="https://www.sport24.gr/Basket/OmadesBasket/A1Panathinaikos/giannakopoylos-den-eixate-arx-na-zhthsete-sygnwmh.5637680.html">Δημήτρη Γιαννακόπουλο</a></b> για τον τρόπο με τον οποίο μίλησε στους παίκτες του Παναθηναϊκού μετά τον αποκλεισμό της ομάδας από τον <a href="https://www.sport24.gr/Basket/ElladaBasket/GreekBasketCup/promhtheas-panathhnaikos-81-79-promh-theikh-emfanish-kai-prokrish.5636718.html">Προμηθέα</a>. Τελικά, βάσει αποτελέσματος, βάσει και των όσων είδαμε στο παρκέ του ΟΑΚΑ κόντρα στην Άλμπα Βερολίνου και λίγα τους είπε. Θα έπρεπε να έχει πει και να έχει κάνει πολλά περισσότερα. Γιατί αν τα είχε κάνει τότε δεν θα συζητάγαμε υπό αυτήν την βάση.</p>
      <p>Ένας πραγματικός Παναθηναϊκός μπορεί και να έχανε από τον Προμηθέα στην Πάτρα. Και να αποκλειόταν. Στο πρόγραμμα είναι αυτό. Όμως, ένας κανονικός Παναθηναϊκός μετά από έναν τέτοιο αποκλεισμό, μετά από ένα τέτοιο κάζο όπως αυτό της Πάτρας, κόντρα στην Άλμπα θα… αντιδρούσε. Θα αντιδρούσε σαν κανονικός Παναθηναϊκός. Δεν θα καθόταν να φάει 58 πόντους από την χειρότερη ομάδα της διοργάνωσης μέσα στο… σπίτι του.</p>
      <h3>ΤΕΡΑΣΤΙΕΣ ΟΙ ΕΥΘΥΝΕΣ ΤΟΥ ΠΕΔΟΥΛΑΚΗ</h3>
      <p>Ο Αργύρης Πεδουλάκης φέρει τεράστια ευθύνη και σε αυτό το κομμάτι. Από την Δευτέρα μέχρι χθες δεν μπόρεσε να εμπνεύσει τους παίκτες του να αντιδράσουν. Δεν μπόρεσε να τους προετοιμάσει με τέτοιο τρόπο ώστε να πνίξουν τους Γερμανούς με το "καλησπέρα". Και οι παίκτες έχουν τεράστια ευθύνη, αλλά παράλληλα και αυτό είναι… έργο Πεδουλάκη.</p>
      <p>Για ένα ακόμα παιχνίδι ο Παναθηναϊκός είχε την ευκαιρία να πάρει το ματς. Είχε την ευκαιρία να καθαρίσει την αναμέτρηση, έστω και στο τέλος. Για μία ακόμα φορά τα έκανε… μούσκεμα. Πριν από το χθεσινό ματς, που για να είμαστε ακριβείς, ο Παναθηναϊκός είχε τρεις ευκαιρίες για να κερδίσει… οι πράσινοι είχαν πετάξει στα σκουπίδια τρεις ακόμα ευκαιρίες για νίκες.</p>
      <p>Η πρώτη στην Βιλερμπάν, δεύτερη στο ΟΑΚΑ κόντρα στην Αρμάνι και η τρίτη στην Πάτρα απέναντι στον Προμηθέα. Και μάλιστα αν εξαιρέσουμε την φάση του Τόμας στην τελευταία επίθεση της πρώτης παράστασης, όλες οι άλλες φάσεις ήταν στα… κουτουρού. Χωρίς πάσα… Χωρίς ανάσα…. Και στην θολούρα αυτή αλλά και στις επιθέσεις άνευ πλάνου τεράστια ευθύνη φέρει ο προπονητής. Την μεγαλύτερη….</p>
      <h3>ΜΕ ΤΟΝ ΦΡΕΝΤΕΤ ΘΑ "ΕΤΡΩΓΕ" 200;</h3>
      <p>Ο <a href="https://www.sport24.gr/Basket/OmadesBasket/A1Panathinaikos/panathhnaikos-thlash-a-vathmou-o-tzimer-frentet.5637683.html">Τζίμερ Φρεντέτ</a> είναι ο παίκτης που έχει μπει στο… στόχαστρο για τα αμυντικά προβλήματα που παρουσιάζει ο Παναθηναϊκός. Από την αρχή της χρονιάς. Ο χρόνος του Φριντέτ σε κάθε ματς λειώνεται λόγω… άμυνας. Αλλά τελικά και χθες που ο Φρεντέτ ήταν εκτός, ο <a href="https://www.sport24.gr/Basket/OmadesBasket/A1Panathinaikos/">Παναθηναϊκός</a> στην κανονική διάρκεια του αγώνα δέχθηκε 88 πόντους. Δηλαδή αν έπαιζε ο Φρεντέτ πόσους θα έτρωγε; 200; Και στην διαχείριση του Φρεντέτ την ευθύνη φέρει ακέραια ο προπονητής…</p>
      <h3>ΤΑ ΣΗΜΑΝΤΙΚΑ….</h3>
      <p>Πάμε στο πιο σημαντικό και στο πιο επικίνδυνο της χθεσινής βραδιάς… Με τις αποφάσεις του χθες το βράδυ <a href="https://www.sport24.gr/Basket/Euroleague/eb-news/eb_panathinaikos/panathhnaikos-o-pedoylakhs-arnhthhke-na-milhsei-gia-ta-epomena-paixnidia.5640036.html">ο Αργύρης Πεδουλάκης "τελείωσε" την μισή του ομάδα</a>. Μετά από όσα έγιναν στην Πάτρα, ο Πεδουλάκης αποφάσισε να χρησιμοποιήσει μόλις πέντε παίκτες με κίνδυνο της σωματικής του ακεραιότητας. Ράις και Παπαγιάννης έπαιξαν από 9 λεπτά, ο Βουγιούκας δεν έπαιξε, ο Μπράουν αγωνίστηκε για 90 δευτερόλεπτα, ο Μήτογλου για 67 δευτερόλεπτα και ο Μπέντιλ δεν πάτησε παρκέ…  Ο Έλληνας τεχνικός είναι ξεκάθαρο ότι χθες τουλάχιστον έδειξε μηδέν εμπιστοσύνη σε συγκεκριμένους παίκτες τους οποίους ουσιαστικά άφησε στο περιθώριο, σε μια αναμέτρηση που κράτησε για 50 λεπτά.</p>
      <h3>….ΚΑΙ ΕΠΙΚΙΝΔΥΝΑ</h3>
      <p>Και την ίδια ώρα ο Τόμας πάτησε παρκέ για 46 λεπτά ο Παπαπέτρου 49 λεπτά, ο προερχόμενος από χιαστό Παππάς, 38 λεπτά, ο Καλάθης 43 λεπτά και ο Γουάλι 41 λεπτά… Εκτός του ότι αυτοί οι χρόνοι δεν υπάρχουν πουθενά στο σύγχρονο μπάσκετ, είναι και επικίνδυνοι για την σωματική ακεραιότητα των παικτών. Ελάχιστες ώρες πριν από το ματς του Σαββάτου, αλλά και ελάχιστες ημέρες πριν από την "διαβολοβδομάδα" οι παραπάνω παίκτες… κάηκαν. Ολοσχερώς. Και αυτό είναι ευθύνη του προπονητή.</p>
      <h3>ΑΛΛΑΓΕΣ… ΧΘΕΣ</h3>
      <p>Με την υπάρχουσα κατάσταση τα δεδομένα δεν αλλάζουν. Με τίποτα… Στον Παναθηναϊκό θα πρέπει να αλλάξουν πράγματα για να μπορέσουν οι πράσινοι να ανατρέψουν την εις βάρος τους κατάσταση. Και οι αλλαγές θα πρέπει να είναι άμεσες… Όποιες και αν είναι αυτές…</p>
      <p>ΥΓ1: Είναι αδιανόητο να ξεκινάει ο Ντίνος Μήτογλου στην πεντάδα να βγαίνει μετά από ενάμιση λεπτό και να μην αγωνίζεται ξανά σε ματς 50 λεπτών. Αδιανόητο.</p>
      <p>ΥΓ2: Μετά από τον αγώνα με τον Προμηθέα, οι Πατρινοί έμειναν στην… παραζάλη της πρόκρισης και φάνηκε κόντρα στην Μονακό. Ο κανονικός Παναθηναϊκός την Άλμπα θα την έλιωνε. Αλλά είπαμε αυτός δεν είναι κανονικός Παναθηναϊκός.</p>
      <p>ΥΓ3: Ήττες από Βιλερμπάν στην Γαλλία, Αρμάνι στο ΟΑΚΑ, Άλμπα στο ΟΑΚΑ και Προμηθέα στην Πάτρα… Πολλές ήττες εκτός προγράμματος για Νοέμβριο μήνα…</p>
      <p>ΥΓ4: Κρίμα κι άδικο…. Κρίμα κι άδικο για τον <a href="https://www.sport24.gr/Basket/Euroleague/eb-news/eb_panathinaikos/papapetroy-eksi-rekor-karieras-kai-mia-istorikh-isofarish.5640016.html">Ιωάννη Παπαπέτρου</a>… Για την "εξωγήινη" εμφάνισή του. Τέτοια εμφάνιση είχαμε χρόνια να δούμε στην Ευρωλίγκα και θα κάνουμε πολλά χρόνια για να ξαναδούμε.</p>
      <p>ΥΓ5: Ένα ακόμα λάθος, μεγάλο, (κατά την ταπεινή μας πάντα άποψη) του κόουτς Πεδουλάκη είναι πως ούτε χθες ανέλαβε την ευθύνη…. Ούτε χθες κάλυψε τους παίκτες του…</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>