<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-zoni-chaes-policiya-zlovila-turistiv-ekstremaliv-iz-harkova-foto-640071.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T06:38:25+00:00"/>
    <meta property="og:title" content="У зоні ЧАЕС поліція зловила туристів-екстремалів із Харкова (фото)"/>
    <meta property="og:description" content="Порушникам загрожує штраф"/>
  </head>
  <body>
    <article>
      <h1>У зоні ЧАЕС поліція зловила туристів-екстремалів із Харкова (фото)</h1>
      <address>
        <time datetime="2019-11-15T06:38:25+00:00">15 Nov 2019, 06:38</time>
      </address>
      <h4>Порушникам загрожує штраф</h4>
      <p>У відселеному с. Красне в зоні ЧАЕС під час патрулювання працівники поліції виявили правопорушників.</p>
      <p>Троє молодих чоловіків приїхали з міста Харків до зони відчуження з метою екстремального туризму. Про це повідомляє пресслужба Головного управління Нацполіції в Київській області.</p>
      <p>Відносно громадян поліція склала адміністративні протоколи за ст. 46-1 «Порушення вимог режиму радіаційної безпеки в місцевостях, що зазнали радіоактивного забруднення» Кодексу України про адміністративні правопорушення.</p>
      <p>Порушникам загрожує покарання у вигляді штрафу від 20 до 30 неоподатковуваних мінімумів доходів громадян.</p>
      <p>Матеріали справ скеровано до Іванківського районного суду Київської області для прийняття рішення.</p>
      <p>Як повідомлялося, від початку 2019 року <a href="https://glavcom.ua/kyiv/news/u-chornobili-turistichniy-bum-cogorich-zonu-chaes-vidvidali-ponad-100-tis-osib-637193.html">Чорнобильську зону відчуження вже відвідали 107 тис. туристів</a>. Такий рекорд був встановлений у жовтні. Зростання ж відвідуваності почалося навесні. Найбільше відвідувачів приїздять із-за кордону – майже 80%.</p>
      <p>Прозорі правила перетину кордону Чорнобильської зони відчуження, система «Електронний білет», злагодженість у роботі служби забезпечення відвідування та супроводу – дали можливість приймати великі потоки відвідувачів без особливих складнощів.</p>
      <p>До слова, у зоні відчуження ЧАЕС <a href="https://glavcom.ua/kyiv/news/chornobilsku-zonu-mozhna-bude-vidvidati-na-povitryaniy-kuli-635802.html">для туристів хочуть організувати екскурсії на повітряних кулях</a>. Є кілька компаній, які зацікавилися цією ідеєю.</p>
      <related>
        <a href="https://glavcom.ua/kyiv/news/u-chornobili-turistichniy-bum-cogorich-zonu-chaes-vidvidali-ponad-100-tis-osib-637193.html"/>
        <a href="https://glavcom.ua/kyiv/news/u-zoni-chaes-policiya-zlovila-turistiv-ekstremaliv-iz-kijeva-foto-637020.html"/>
        <a href="https://glavcom.ua/kyiv/news/u-chornobilsku-zonu-nezakonno-pronikla-grupa-rosiyan-foto-635920.html"/>
      </related>
    </article>
  </body>
</html>