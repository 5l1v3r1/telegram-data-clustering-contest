<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/editoriale/salvini-a-bologna-1.4886855"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-15T06:21:17+00:00"/>
    <meta property="og:title" content="La sfida di Salvini. A Bologna pensando a Roma"/>
    <meta property="og:description" content="Matteo Salvini è un uomo che ama le sfide, e ieri ha voluto lanciare quella forse decisiva - l’assalto all’Emilia-Romagna - da un luogo simbolo della sinistra. Il PalaDozza, cioè il palazzo dello sport nel quale ha incoronato Lucia Borgonzoni candidata alla presidenza della Regione, è intitolato al sindaco comunista più amato, quello che esportò nel mondo il “modello Bologna“; è il luogo in cui Enrico Berlinguer diventò, nel 1969, segretario del Pci; è il luogo in cui Romano Prodi, nel 1996, lanciò l’Ulivo. Insomma là dove si cantava Bandiera Rossa (o almeno biancorossa), ieri il Capitano ha intonato Bandiera Verde. Se poi «la trionferà», è tutto da vedere."/>
  </head>
  <body>
    <article>
      <h1>La sfida di Salvini. A Bologna pensando a Roma</h1>
      <address><time datetime="2019-11-15T06:21:17+00:00">15 Nov 2019, 06:21</time> by <a rel="author">MICHELE BRAMBILLA</a></address>
      <p><b>Matteo Salvini</b> è un uomo che ama le sfide, e ieri ha voluto lanciare quella forse decisiva - l’<b>assalto all’Emilia-Romagna</b> - da un luogo simbolo della sinistra. Il <b>PalaDozza</b>, cioè il palazzo dello sport nel quale ha incoronato <b>Lucia Borgonzoni</b> candidata alla presidenza della Regione, è intitolato al sindaco comunista più amato, quello che esportò nel mondo il “modello Bologna“; è il luogo in cui Enrico Berlinguer diventò, nel 1969, segretario del Pci; è il luogo in cui Romano Prodi, nel 1996, lanciò l’Ulivo.<br/>Insomma là dove si cantava Bandiera Rossa (o almeno biancorossa), ieri il Capitano ha intonato Bandiera Verde. Se poi «la trionferà», è tutto da vedere.</p>
      <p>Resta tuttavia la sfida, il gesto ribaldo, l’occupazione sacrilega. Salvini ha voluto dare alla sinistra emiliana - la più forte e radicata in Italia - una sorta di <b>avviso di sfratto</b>: per adesso mi prendo il vostro luogo-simbolo, il<b> 26 gennaio</b> mi prendo anche le chiavi di un potere ultradecennale.<br/>Un simile affronto non poteva non provocare una <a href="https://www.ilrestodelcarlino.it/bologna/cronaca/salvini-oggi-1.4885933"><b>reazione della piazza</b></a>: che infatti c’è stata. Ma, per fortuna, tutto o quasi è filato via liscio. La città era blindata, le preoccupazioni molte: ma, alla fine, dei temuti incidenti c’è stato poco o nulla, e quel poco s’è risolto con una <a href="https://www.ilrestodelcarlino.it/bologna/cronaca/video/salvini-antagonisti-idranti-1.4886338"><b>scarica di idranti</b></a>.</p>
      <p>È iniziata così una campagna elettorale che si preannuncia caldissima, perché la posta in gioco è enorme: dall’esito delle elezioni emiliane dipenderà anche il futuro del governo nazionale. Se la sinistra perde Bologna, è molto difficile che non perda pure Roma.</p>
      <p>Si preannuncia anche, oltre che calda, anomala. Perché - sia detto senza alcuna offesa per Lucia Borgonzoni - la sfida sarà fra un candidato presidente della Regione, <b>Stefano Bonaccini</b>, e un candidato presidente del Consiglio, Matteo Salvini. Un leader locale contro un leader nazionale. Non è previsto che Bonaccini abbia il soccorso stabile di un leader nazionale della sinistra: non è previsto e forse, dal punto di vista di Bonaccini, non è neppure augurabile.</p>
      <p>Si preannuncia infine, questa campagna elettorale, dall’esito incertissimo. Mai come ora l’Emilia è stata “contendibile“. Il paragone con la<b> vittoria di Guazzaloca</b> a Bologna è improprio. Guazzaloca non era percepito come un uomo di destra (e neppure lo era); Salvini è il leader più di destra che abbia mai avuto il centrodestra italiano. <a href="https://www.quotidiano.net/politica/salvini-a-bologna-1.4885121"><b>Nell’intervista che ha rilasciato ieri</b></a> al nostro Andrea Zanchi, ha voluto apparire moderato. Ecco, rassicurare: anche questa è per lui una nuova sfida. Forse la più difficile.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>