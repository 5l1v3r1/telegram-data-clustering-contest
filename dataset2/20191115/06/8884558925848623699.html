<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/prehitevanje-tovornjaka-v-skarje-posnela-kamera"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Prehitevanje tovornjaka v škarje posnela kamera"/>
    <meta property="og:description" content="Policisti bodo vozniku tovornjaka, ki je že septembra po cesti od Kozine proti Divači nevarno prehiteval v škarje in ogrožal več voznikov, poslali plačilni nalog. Voznika tovornjaka je izdala kamera na avtomobilu, ki ga je prehiteval. Posnetek, ki ga je policistom dal voznik avta, je bil dovolj za postopek proti njemu."/>
  </head>
  <body>
    <article>
      <h1>Prehitevanje tovornjaka v škarje posnela kamera</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Sijan Pretnar</a></address>
      <p>
        <b>Policisti bodo vozniku tovornjaka, ki je že septembra po cesti od Kozine proti Divači nevarno prehiteval v škarje in ogrožal več voznikov, poslali plačilni nalog. Voznika tovornjaka je izdala kamera na avtomobilu, ki ga je prehiteval. Posnetek, ki ga je policistom dal voznik avta, je bil dovolj za postopek proti njemu.</b>
      </p>
      <figure>
        <img src="https://static.primorske.si/foto/highres/kronika/719841_264-kamera_3.jpg"/>
        <figcaption>Nevarno prehitevanje je posnela tudi kamera na vetrobranskem steklu nemškega avtomobila (fotografija je simbolična). </figcaption>
      </figure>
      <p><b>KOZINA</b> &gt; Nevarna vožnja voznika tovornjaka je nemški par tako razburila, da sta septembra prikorakala na policijsko postajo na Kozini in prijavila, kar se jima je zgodilo, oziroma da ju je voznik tovornjaka, ki je kršil pravila, močno ogrožal.</p>
      <p>Policisti so zbrali obvestila in dokaze o dogajanju tistega dne. Voznik manjšega tovornega vozila (kiperja) je po stari cesti peljal od Kozine proti kačiškemu klancu. Ko je dohitel osebni avtomobil, v katerem se je peljal nemški par, pa je začel prehitevati, čeprav na nasprotni strani ni bilo dovolj prostora, da bi to storil varno. Iz nasprotne smeri (v smeri proti Divači) je z avtom pripeljal še neznani voznik, ki se je moral pred tovornjakom umakniti ob desni rob ceste in je tako komaj preprečil nesrečo. Voznik tovornega vozila je nato zapeljal v desno in ogrozil še dva voznika motornih koles, ki sta vozila pred njim.</p>
      <p>Nevarno dogajanje je posnela tudi kamera, ki je vgrajena na vetrobranskem steklu vozila nemškega para. Policisti so ugotovili, da je tovorno vozilo, s katerim je voznik nevarno prehiteval, v lasti podjetja iz slovenske Istre. Policisti so voznike tega podjetja že večkrat obravnavali zaradi kršitve prometnih predpisov, vozili so po cesti, na kateri je prepovedana vožnja tovornih vozil za lokalni promet.</p>
      <p>Ko bodo dobili vse podatke o kršitelju, bodo proti njemu uvedli hitri postopek zaradi prekrška. Zaradi nedovoljenega prehitevanja je po zakonu o pravilih cestnega prometa zagroženo 700 evrov globe in devet kazenskih točk.</p>
    </article>
  </body>
</html>