<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/mladi-so-blesteli-v-znanju-in-anglescini"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Mladi so blesteli v znanju in angleščini"/>
    <meta property="og:description" content="Dijakinje Gimnazije Nova Gorica in ekipi učencev OŠ Danila Lokarja se s finala svetovnega šolskega pokala The World Scholar's Cup na sloviti univerzi Yale vračajo polni zlatih in srebrnih medalj."/>
  </head>
  <body>
    <article>
      <h1>Mladi so blesteli v znanju in angleščini</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Mitja Marussig</a></address>
      <p>
        <b>Dijakinje Gimnazije Nova Gorica in ekipi učencev OŠ Danila Lokarja se s finala svetovnega šolskega pokala The World Scholar's Cup na sloviti univerzi Yale vračajo polni zlatih in srebrnih medalj.</b>
      </p>
      <figure>
        <img src="https://static.primorske.si/foto/highres/gorica/719856_gimnazijke_tekma_usa.jpg"/>
        <figcaption>Ekipa novogoriške gimnazije se domov vrača z bero zlatih in srebrnih medalj.  </figcaption>
      </figure>
      <p><b>NEW HAVEN</b> &gt; Letošnja krovna tema tekmovanja, ki je sestavljeno iz štirih kategorij (pisanje eseja v angleščini, debatnega turnirja, samostojnega in skupinskega kviza), je bila Svet na obrobju. Dijakinje Gimnazije Nova Gorica <b>Nastja Orel, Gaja Remiaš</b> in <b>Neli Štanta</b> (spremljali sta jih mentorici mag. <b>Martina Kobal</b> in mag. <b>Jana Fajt</b>) so se v močni mednarodni konkurenci 2000 dijakov iz 60 držav sveta, ki prihajajo večinoma iz angleško-govorečih držav in obiskujejo mednarodne šole, na WSC - Tournament of Champions v svoji senior kategoriji odlično odrezale, saj so osvojile tri zlate in pet srebrnih medalj. Na debatnem turnirju so osvojile ekipno zlato, Nastja Orel pa še posamično zlato in naziv “prvakinja v debati”. Gaja Remiaš je bila v tej kategoriji srebrna. Orlova je zlato prejela tudi kot najuspešnejša članica ekipe. Pri skupinskem kvizu in pri pisanju sestavkov so prejele ekipno srebrno medaljo, pri slednjem pa sta bili Nastja Orel in Gaja Remiaš tudi posamično srebrni.</p>
      <p>“Za gimnazijke je bila možnost preizkusiti govorne in pisne sposobnosti v angleškem jeziku, pa tudi soočiti svoja razmišljanja in stališča o aktualnih družbenih vprašanjih z vrstniki z vsega sveta izjemna priložnost,” je po tekmovanju povedala mentorica Jana Fajt.</p>
      <p>Z Yalea se bodo zelo zadovoljni vrnili tudi učenci ajdovske OŠ Danila Lokarja, ki so jo v dveh ekipah zastopali <b>Neja Polanc, Iris Zorzut, Tija Lah, Aldijan Smlatić, Tilen Stibilj</b> in <b>Evelin Bajc</b>, in so skupno osvojili 15 srebrnih, od tega skupinski za debato in za skupinski kviz, in dve zlati medalji, in sicer Neja Polanc posamično za debato ter Tija Lah za najboljšo tekmovalko s šole, ob tem pa je prejela še pet srebrnih medalj. Prav vsak ajdovski učenec oziroma učenka je osvojil vsaj eno srebrno medaljo.</p>
      <p>V sklopu tekmovanja so se novogoriške dijakinje udeležile ekskurzije v Boston, kjer so si ogledale staro mestno jedro, zasebno univerzo Harvard in Tehnološki inštitut Massachusettsa. Učenci pa so ob tekmovalnem delu lahko spoznavali tudi študentsko življenje, na okrogli mizi pa so spregovorili tudi o tem, kako uporabiti izkušnje s tekmovanja v študijskem in poklicnem okolju.</p>
    </article>
  </body>
</html>