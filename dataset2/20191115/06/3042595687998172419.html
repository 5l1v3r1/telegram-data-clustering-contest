<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdg-vil-oke-bensinavgiften-med-fem-kroner-literen/71821943"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:35:15+00:00"/>
    <meta property="og:title" content="MDG vil øke bensinavgiften med fem kroner literen"/>
    <meta property="og:description" content="I sine alternative budsjett foreslår både Miljøpartiet De Grønne og Rødt å øke bensinavgiften. Samtidig vil begge partiene innføre klimabelønning."/>
  </head>
  <body>
    <article>
      <h1>MDG vil øke bensinavgiften med fem kroner literen</h1>
      <h2>I sine alternative budsjett foreslår både Miljøpartiet De Grønne og Rødt å øke bensinavgiften. Samtidig vil begge partiene innføre klimabelønning.</h2>
      <address><time datetime="2019-11-15T06:35:15+00:00">15 Nov 2019, 06:35</time> by <a rel="author">NTB I</a></address>
      <p>Belønningen er noe MDG luftet allerede i 2016, og det skal gjøre miljøskatter lettere for folk flest å svelge, samtidig som det motiverer til mindre forbruk av bensin og diesel.</p>
      <p>I MDGs budsjettforslag som legges fram neste torsdag, foreslår partiet å øke bensinavgiften med hele fem kroner per liter.</p>
      <p>
        <b>- Det viktigste er å få en solid miljøeffekt som får folk til å endre atferd. Vår modell er enkel, ubyråkratisk og omfordelende, sier nasjonal talsperson Arild Hermstad i MDG til Klassekampen.</b>
      </p>
      <p>Partiet ønsker også å bruke inntektene fra flypassasjeravgiften til klimabelønningspotten, noe som ifølge avisa gir en pott på 8,3 millioner kroner og kontantutbetalinger på i overkant av 1.500 kroner fordelt på alle - uansett inntekt.</p>
      <p>MDG har også vedtatt at de som bor i distriktene, og som er avhengige av å kjøre bil, vil få mer.</p>
      <p>Rødt, som legger fram sitt alternative budsjett fredag, foreslår å skru opp CO2-avgiften 50 prosent, noe som tilsvarer en økt bensinavgift på 80 øre per liter. Samtidig vil folk få tilbakebetalt de økte klimaavgiftene i form av kontantutbetalinger, avhengig av inntektsnivå, forteller Rødts leder Bjørnar Moxnes til Klassekampen.</p>
      <p>Tidligere denne uken foreslo Ap en lignende klima- og avgiftspolitikk. Klimabelønning er ikke en del av SVs alternative budsjett som legges fram mandag.</p>
    </article>
  </body>
</html>