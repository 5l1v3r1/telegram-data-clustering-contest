<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158438_1109.html"/>
    <meta property="og:site_name" content="Novsport"/>
    <meta property="article:published_time" content="2019-11-15T06:08:00+00:00"/>
    <meta property="og:title" content="Сензациите в пресата: Появи се нов дълг на Левски"/>
    <meta property="og:description" content="Топ играч на Лудогорец под въпрос за Локо Пд, ЦСКА чака над 50 бона дарения за школата"/>
  </head>
  <body>
    <article>
      <h1>Сензациите в пресата: Появи се нов дълг на Левски</h1>
      <address>
        <time datetime="2019-11-15T06:08:00+00:00">15 Nov 2019, 06:08</time>
      </address>
      <p>
        <i>Най-интересните теми от българската преса днес, 15 ноември:</i>
      </p>
      <p> </p>
      <p>
        <b>„Тема спорт”: Появи се нов дълг на Левски към спонсор</b>
      </p>
      <p> </p>
      <p>Нова сума като дълг се появи пред ръководството на Левски. Новите собственици на клуба, които вече на са толкова нови, не са подозирали, че ще се наложи сред върволицата от кредитори да се погасява и дълг към "Виваком". Нещата явно са били сложни при прехвърляне на акциите от бившия собственик на клуба Спас Русев към новия мажоритарен акционер, който по документи е Георги Попов, вицепрезидент на "НОВЕ Холдинг" към момента на провеждане на последното Общо събрание.</p>
      <p>Преди няколко дни "Виваком" за пореден път през последното десетилетие смени собствеността си. Сега компанията вече е притежание на медийната компания United Group. На този етап официално не се споменава сумата по сделката, но по информация на авторитетния "Файненшъл таймс" тя е около 1.2 млрд. евро. Не е ясно какъв дял се полага на бившия собственик на сините Спас Русев. Той остава притежател на телекома на Албания, както и дялове от други сродни компании в региона. Сумата, която се оказва, че Левски дължи на компанията, а не на Спас Русев като частно лице, е шестцифрена, но в левове. Преди да си тръгне, той заяви, че ще опрости всичко, което има да получава, но явно това не се е отнасяло за компанията му. </p>
      <p>Ситуацията е деликатна, тъй като по договор, който бе сключен за 3 години, стадионът на сините трябва да носи името "Виваком Арена - Георги Аспарухов". Тогава се разбра, че компанията плаща на момента около б милиона лева, за да стои името й на дома на синия отбор. Нищо чудно при сега появилата се задлъжнялост да се стигне до пазарлък за намаляване срока на споразумението за името на стадиона. Според наш източник преговорите се водят на високо ниво с българския мениджмънт на компанията и това не касае най-новия собственик на телекома.</p>
      <p> </p>
      <p>
        <b>„Тема спорт”: ЦСКА чака над 50 бона дарения за школата</b>
      </p>
      <p> </p>
      <p>8 кредитори поеха още преди година ангажимент да дарят своите дължими суми в полза на школата на ЦСКА. Сред тях най-едрият бе депутатът и бивш пресаташе и член на УС на клуба Иван Ченчев - с близо 16 000 лева. Помощ за ДЮШ обещаха същото ексюристът на армейците Радостин Василев, настоящите служители Александър Манов, бай Добри Димов, Димитър Вутов и Атанас Борносузов, бившият треньор на тима Любослав Пенев, както и треньорът на вратарите в ДЮШ Веселин Яневски. Общата сума от осмината ще надхвърли 20 000 лева. А общо от дарения вероятно ще се съберат над 50 бона. Очаква се още поне 10 кредитора също да отделят или част, или целите си суми за ДЮШ. Процедурата обаче изисква те първо да си получат парите от фалиралото дружество, след което вече могат да процедират с тях както намерят за добре. Ръководството на ЦСКА планираше да отвори специална сметка за школата, по която всеки желаещ да дарява. Армейците също така ще съобщят в официалния си сайт имената на тези, които са помогнали.</p>
      <p> </p>
      <p>
        <b>“Меридиан мач”: Топ играч на Лудогорец под въпрос за Локо Пд</b>
      </p>
      <p> </p>
      <p>Контузията на най-постоянния играч на Лудогорец - Антон Недялков, не е никак лека. Той има проблем с адукторите, заради които тренира на облекчен режим от началото на седмицата и отделно от останалите футболисти. Към днешна дата участието му в дербито с Локомотив (Пловдив) е под въпрос. Заради тази контузия, която се усложни в двубоя с Витоша (Бистрица), Недялков дори отпадна от състава на националния тим за двубоите с Парагвай и Чехия, а на неговото място бе повикан Петър Занев. Ако един от фаворитите за Футболист на годината не може да играе срещу Локо (Пд) на 23 ноември, то позицията на ляв бек ще заеме един измежду Станислав Манолев и Талеб Тауата.</p>
      <p>Друг от защитниците на Лудогорец - Драгош Григоре, също тренира на облекчен режим. Той бе ударен в главата от играч на Витоша. Румънският национал обаче ще поднови нормални занимания съвсем скоро и би трябвало дори да е титуляр в дербито със “смърфовете” веднага след паузата.</p>
      <p> </p>
    </article>
  </body>
</html>