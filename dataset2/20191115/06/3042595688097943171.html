<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/seilerpar-kan-tjene-penger-pa-greta-16/71818544"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:57:36+00:00"/>
    <meta property="og:title" content="Seilerpar kan tjene penger på Greta (16)"/>
    <meta property="og:description" content="Det australske influenserparet Elayna og Riley som har tatt Greta Thunberg om bord, lever av pengegaver og sosiale medier."/>
  </head>
  <body>
    <article>
      <h1>Seilerpar kan tjene penger på Greta (16)</h1>
      <h2>Det australske influenserparet Elayna og Riley som har tatt Greta Thunberg om bord, lever av pengegaver og sosiale medier.</h2>
      <address><time datetime="2019-11-15T06:57:36+00:00">15 Nov 2019, 06:57</time> by <a rel="author">Amanda Strand Askeland</a></address>
      <p>Onsdag startet klimaaktivisten Greta Thunberg sin ferd i seilbåt tilbake til Europa, etter å ha reist rundt i Nord-Amerika.</p>
      <p>Etter at det ble kjent at FNs klimatoppmøte, COP25, flyttes til Madrid i Spania, i stedet for Santiago i Chile, gikk den svenske jenta ut i kanalene sine på sosiale medier, og <a href="https://www.dagbladet.no/nyheter/ber-om-hjelp/71774404">ba om hjelp til å komme tilbake til Europa</a>.</p>
      <p>
        <b>De som skal hjelpe Thunberg til klimamøtet i Madrid, er det australske paret Elayna Carausu og Riley Whitelum.</b>
      </p>
      <p>I skrivende stund er seilasen straks inne i sin tredje dag, og hovedpersonen selv, 16-åringen Greta, ser ut til å være ved godt mot.</p>
      <p>«Dag 2. I Golfstrømmen. Gårsdagen var ganske røff i den grunne sjøen langs kysten. Dagen i dag er mye finere. Sov kjempegodt. Fantastisk å være tilbake på havet!», skrev Thunberg på <a href="https://twitter.com/GretaThunberg/status/1195045734141382656?s=20">Twitter</a> for vel 12 timer siden.</p>
      <figure>
        <iframe data-src="https://twitter.com/GretaThunberg/status/1195045734141382656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Også Carausu så ut til å kjenne på bølgene.</p>
      <p>«Vi hastet ut fra Chesapeake i går med 25 knops vind. Jeg og Greta brukte dagen på å være fryktelig sjøsyke og lå i senga store deler av dagen. Lenny har vært en stjerne og lekte med lekene sine i senga med meg. Heldigvis har Riley og Nikki seilet oss i riktig retning, i skift på to timer hver», skriver Carausu til et <a href="https://www.instagram.com/p/B43jXNdBPPI/">Instagram</a>-bilde av seg selv smilende om bord på seilbåten.</p>
      <p>Å være på havet er intet nytt for Carausu og Whitelum, som skriver på sin <a href="https://sailing-lavagabonde.com/">hjemmeside</a> at de begynte sine eventyr for fem år siden, helt uten seilekunnskap. Siden den gang har de krysset Middelhavet, Atlanterhavet, Det karibiske hav og Stillehavet.</p>
      <figure>
        <embed-post data-src="https://www.instagram.com/p/BSqEhl2D_39" data-service="Instagram"/>
      </figure>
      <p>«Vi har vært gjennom fryktelige stormer, trusler fra pirater, økonomiske kriser, sviktende utstyr, vannmangel, og utfordringer, men vi ville aldri byttet bort å leve på sjøen, og reise dit vinden tar oss, for noe», skriver de på hjemmesiden.</p>
      <h3>Ber om donasjoner</h3>
      <p>Sammen har de en YouTube-kanal ved navn «Sailing La Vagabonde» hvor de deler videoer fra hverdagen med en baby om bord i seilbåten. Parets kanal har i skrivende stund nærmere 1,2 millioner følgere.</p>
      <p>
        <b>På Instagram har også paret over en halv million følgere til sammen. Også sønnen, Lenny (11 mnd.) har fått sin egen Instagram-konto med 57 000 følgere.</b>
      </p>
      <p>«Gjennom videoene våre håper vi å inspirere andre til å utforske alternative måter å leve på, og å spre budskapet om å ta vare på havet», skriver paret i beskrivelsen sin på YouTube-kanalen.</p>
      <p>Videre oppfordrer de blant annet til å sende pengebidrag så de kan fortsette å lage videoer, både gjennom tjenestene PayPal og Patreon.</p>
      <figure>
        <embed-post data-src="https://www.instagram.com/p/B4zk5dXJUTd" data-service="Instagram"/>
      </figure>
      <h3>- Vil øke inntjeningen</h3>
      <p>Høyskolelektor og sosiale medier-ekspert Cecilie Staude sier til Dagbladet at dette paret er et eksempel på mennesker som har gått fra å være enkeltpersoner med en vanlig profil, til en tydelig medieaktør med større påvirkningskraft.</p>
      <p>
        <b>- Jo større de blir på sosiale medier, jo mer interessante blir det for annonsører, som kan bruke dem som markedsføringskanal for produkter og tjenester som passer til parets livsstil og verdier, sier Staude.</b>
      </p>
      <p>Hun tror det vil generere stor trafikk nå som de tar med selveste Greta Thunberg, som selv har 8,2 millioner følgere på Instagram, på tur.</p>
      <p>- Det er strategisk smart å ta henne med av mange grunner. Jeg tror følgerskaren på sosiale medier vil øke enormt underveis på turen, og i ettertid, sier hun og fortsetter:</p>
      <p>
        <b>- At det er lønnsomt å ta henne med, er det ikke tvil om.</b>
      </p>
      <p>Hun sier det er vanskelig å estimere hvor mye penger Carausu og Whitelum kan tjene på det, men at økt oppmerksomhet kan hjelpe godt.</p>
      <p>- Alt vil bidra til økt trafikk på YouTube-kanalen, og det er nok hensikten, sier Staude.</p>
      <h3>To til fire uker</h3>
      <p>Båten «La Vagabonde» er utstyrt med solcellepanel og vannturbiner som sørger for strøm. Denne gangen vil det imidlertid være et toalett på fartøyet, noe det ikke var på båten da Thunberg sist krysset Atlanterhavet i august.</p>
      <p>Med på turen har de briten Nikki Henderson som skal være en del av crewet på båten, i tillegg til Gretas far, Svante Thunberg.</p>
      <p>Det er ventet at turen kommer til å ta to til fire uker, men Thunberg satser på at hun rekker fram til Madrid før klimatoppmøtet i starten av desember.</p>
    </article>
  </body>
</html>