<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/science/algorithmos-gia-asfaleis-eidopoiiseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T06:25:50+00:00"/>
    <meta property="og:title" content="Αλγόριθμος για… ασφαλείς ειδοποιήσεις"/>
    <meta property="og:description" content="Κορεάτες επιστήμονες ανέπτυξαν έναν αλγόριθμο ο οποίος μπορεί να εκτιμήσει πότε είναι η κατάλληλη στιγμή για να εμφανιστεί στον οδηγό μία ειδοποίηση στην την οθόνη του αυτοκινήτου."/>
  </head>
  <body>
    <article>
      <h1>Αλγόριθμος για… ασφαλείς ειδοποιήσεις</h1>
      <h2>Κορεάτες επιστήμονες ανέπτυξαν έναν αλγόριθμο ο οποίος μπορεί να εκτιμήσει πότε είναι η κατάλληλη στιγμή για να εμφανιστεί στον οδηγό μία ειδοποίηση στην την οθόνη του αυτοκινήτου.</h2>
      <address><time datetime="2019-11-15T06:25:50+00:00">15 Nov 2019, 06:25</time> by <a rel="author">Τσιμπούκης Πάνος</a></address>
      <p>Τα αυτοκίνητα νέας γενιάς έχουν ενσωματωμένα συστήματα τα οποία αλληλεπιδρούν με τον οδηγό κατά τη διάρκεια της οδήγησης, ειδοποιώντας τον μέσω μιας οθόνης για διάφορες λειτουργίες του αμαξιού. Πόσο ασφαλείς είναι όμως αυτές οι ειδοποιήσεις για τον οδηγό ο οποίος καλείται να είναι συγκεντρωμένος στην οδήγηση; Ερευνητές από το Ινστιτούτο Επιστήμης και Τεχνολογίας στη Νότια Κορέα (KAIST) χρησιμοποίησαν την τεχνητή νοημοσύνη ώστε να δημιουργήσουν έναν αλγόριθμο ο οποίος συλλέγει δεδομένα κατά τη διάρκεια της οδήγησης και «αποφασίζει» εάν πρέπει να εμφανίζονται ειδοποιήσεις μια δεδομένη χρονική στιγμή, υπολογίζοντας το ρίσκο για την ασφάλεια του οδηγού.</p>
      <p>
        <b>Με συνοδηγό τον αλγόριθμο</b>
      </p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Η νέα τεχνολογία είναι βασισμένη σε έναν αλγόριθμο ο οποίος συλλέγει δεδομένα από αισθητήρες οι οποίοι είναι εγκατεστημένοι στα αυτοκίνητα νέας γενιάς. Συνδυάζοντας δεδομένα όπως η κλίση του αυτοκινήτου, η ταχύτητά του ή ακόμη και η κατάσταση των ελαστικών, ο «έξυπνος» αλγόριθμος μπορεί να προβλέψει σε ποιες περιπτώσεις είναι αυξημένος ο κίνδυνος ενός ατυχήματος. Στις περιπτώσεις αυτές, ο αλγόριθμος είναι σε θέση να αναβάλει μία ειδοποίηση (όπως παραδείγματος χάριν μία πρόβλεψη για αυξημένη κίνηση) για μια χρονική στιγμή όπου οι συνθήκες επικινδυνότητας θα έχουν εκλείψει. Για να αναπτύξουν την τεχνολογία αυτή οι επιστήμονες χρησιμοποίησαν τη μηχανική μάθηση, με την χρήση της οποίας τροφοδότησαν τον αλγόριθμο με πολλά διαφορετικά δεδομένα, εκπαιδεύοντάς τον να εκτιμάει πότε υπάρχει κίνδυνος ατυχήματος και πότε όχι. Τα δεδομένα αυτά συλλέχθηκαν από 29 αυτοκίνητα κατά τη διάρκεια οδήγησης. Ενδεικτικά, οι ερευνητές κατέγραψαν 1.388 διαφορετικές αλληλεπιδράσεις του οδηγού με το αυτοκίνητο τις οποίες έπειτα χρησιμοποίησαν ώστε να εκπαιδεύσουν τον εν λόγω αλγόριθμο. Τα αποτελέσματα ήταν ιδιαίτερα θετικά, αφού ο αλγόριθμος, ο οποίος δοκιμάστηκε και σε πραγματικές συνθήκες (δηλαδή εντός ενός κινούμενου αυτοκινήτου) κατάφερε να εκτιμήσει την επικινδυνότητα μιας κατάστασης με ακρίβεια 87%.</p>
      <p>
        <b>Φίλτρο στις ειδοποιήσεις</b>
      </p>
      <p>Ο συγκεκριμένος αλγόριθμος δοκιμάστηκε σε υπηρεσίες διεπαφής οι οποίες είναι ενσωματωμένες σε αυτοκίνητα νέας γενιάς, οι οποίες επιτρέπουν την αλληλεπίδραση του οδηγού με το αυτοκίνητο μέσω μιας οθόνης. Όπως σημειώνουν οι ερευνητές, ο συγκεκριμένος αλγόριθμος έχει την ικανότητα να προσαρμόζει την εκτίμηση του ρίσκου ανάλογα με το είδος της ειδοποίησης η οποία εμφανίζεται στην οθόνη αυτή. Παραδείγματος χάριν, ορισμένες ειδοποιήσεις απαιτούν από τον οδηγό να απαντήσει με ένα ναι ή ένα όχι ενώ άλλες έχουν ενημερωτικό χαρακτήρα, όπως αυτές οι οποίες αφορούν την κυκλοφορία στους δρόμους. <i>«Η συγκεκριμένη τεχνολογία μπορεί να βοηθήσει τους οδηγούς να αλληλεπιδρούν με το αυτοκίνητο με ασφαλή τρόπο, αφού ο αλγόριθμος, εκτιμώντας τα δεδομένα τα οποία αντλεί από το αυτοκίνητο, είναι σε θέση να προσδιορίσει πότε είναι ασφαλές για τον οδηγό να δέχεται τις ειδοποιήσεις»</i> σημείωσε σε σχετικές δηλώσεις ο ερευνητής του Ινστιτούτου Επιστήμης και Τεχνολογίας στη Νότια Κορέα <b>Ούιχιν Λι</b>, ο οποίος συμμετείχε στην ανάπτυξη του αλγόριθμου.</p>
      <p>Οι ερευνητές σκοπεύουν πλέον να χρησιμοποιήσουν την ίδια τεχνολογία ώστε να αναπτύξουν συστήματα τα οποία θα ανιχνεύουν πότε η προσοχή του οδηγού διασπάται και να μπορούν να τον ειδοποιούν έγκαιρα.</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>