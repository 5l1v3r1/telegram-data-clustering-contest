<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/endelig-er-det-mmd-sin-tur/71817922"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T06:59:51+00:00"/>
    <meta property="og:title" content="Endelig er det M.M.D sin tur"/>
    <meta property="og:description" content="I Lars Lagerbäcks landslag faller mange spillere mellom to stoler. Mats Møller Dæhli faller hardest."/>
  </head>
  <body>
    <article>
      <h1>Endelig er det M.M.D sin tur</h1>
      <h2>I Lars Lagerbäcks landslag faller mange spillere mellom to stoler. Mats Møller Dæhli faller hardest.</h2>
      <address><time datetime="2019-11-15T06:59:51+00:00">15 Nov 2019, 06:59</time> by <a rel="author">Morten P KOMMENTAR</a></address>
      <ul>
        <li>
          <b>Norge-Færøyene i kveld kl. 18.00</b>
        </li>
      </ul>
      <p><b>ULLEVAAL (Dagbladet): </b>Lars Lagerbäck kunne ha brukt kampene mot Færøyene og Malta til å prøve ut alternativer i flere posisjoner enn der han må forandre på grunn av skader, og til å gi trofaste landslagsslitere litt etterlengtet og fortjent spilletid.</p>
      <p>Det gjør han ikke.</p>
      <p><b>NORGES LANDSLAGSTRENER GJØR</b> heller som han alltid gjør, velger det sikre.</p>
      <p>Stammen som han kaller dem.</p>
      <p>Spillerne han brukte et drøyt år på å komme fram til. De som alltid spiller når de er spilleklare, uavhengig av motstander, vær og vind.</p>
      <p>Det er sånn Lars Lagerbäck er.</p>
      <p>Det er på repetisjoner, relasjoner og det trygge han har bygd sin filosofi og suksess.</p>
      <p>Det er derfor Jonas Svensson eksempelvis har 15 kamper på rad uten spilletid.</p>
      <p>Det er derfor Mats Møller Dæhli, som ifølge Lars Lagerbäck aldri har vært så god som han er nå, er ut og inn av landslagstroppen, og ikke har vært på banen siden han ble byttet inn på overtid i treningskampen mot Albania i slutten av mars 2018.</p>
      <p><b>LARS LAGERBÄCK ER</b> en sta fagmann, tror på sitt og går sjelden på akkord med 4-4-2 modellen som har gitt ham sju sluttspill med Sverige (5), Nigeria og Island. Men han er ikke låst. Eller blind for motivert forandring. Han lytter til innspill og er villig til justeringer. Norge <i>må</i> ikke spille med to spisser. Men mot Færøyene og Malta kommer Norge i en klassisk 4-4-2 med Joshua King og Erling Braut Haaland på topp.</p>
      <p>Det sier seg selv.</p>
      <p>Erling Braut Haaland er tilbake.</p>
      <p>Selvfølgelig skal han spille.</p>
      <p><b>MOT SPANIA OG</b> Romania i oktober spilte Norge med Martin Ødegaard i en fri ballsøkende rolle bak Joshua King. 1) Fordi Erling Braut Haalands skade satt døra på gløtt for en slik variant. 2) Fordi Lars Lagerbäck var villig til å eksperimentere.</p>
      <p>Det fungerte helt greit, kunne gjerne vært bedre, og viste at Lagerbäck ikke er så rigid som ryktene forteller.</p>
      <p>Det er bra.</p>
      <p><b>TIL KAMPENE MOT </b>Færøyene og Malta er førstevalgene Håvard Nordtveit, Stefan Johansen og Martin Ødegaard ute. Det åpner for tre forandringer. Tore Reginiussen går inn i midtforsvaret ved siden av Kristoffer Ajer. På kantene har Lagerbäck mange valgmuligheter. Det ligger litt i kortene at Ole Selnæs nok en gang spilles ute av posisjon – sentralt i banen er Sander Berge og Markus Henriksen to bankere, selv om sistnevnte ikke engang er reserve på A-laget til Hull – og hadde Moi Elyounoussi ikke hatt en trøblete fot ville Lagerbäck mest sannsynlig valg han på den andre kanten.</p>
      <p>Fordi det er sånn han er.</p>
      <p>Men Moi har reist hjem.</p>
      <p>Konsekvensen av det bør bli Mats Møller Dæhli.</p>
      <p><b>SENTRALT I BANEN</b>, i tierrollen for St. Pauli i andre Bundesliga, er en skadefri Mats Møller Dæhli endelig der vi trodde han skulle vært for noen sesonger siden.</p>
      <p>Veldig god.</p>
      <p>M.M.D.s problem i forhold til enkelte av Lagerbäcks landslagsuttak, der alle roller skal fylles, har vært at han er den spilleren som likner mest på Martin Ødegaard. Jeg mener fortsatt Mats Møller Dæhli bør være i alle norske landslagstropper, uavhengig av ferdighetslikheten til M.Ø., men nå som han er her, tatt ut på grunn av forventede forfall, er ikke det noe tema.</p>
      <p>Det viktigste nå er at han får spilletid.</p>
      <p>At han blir gitt muligheten til å vise seg fram.</p>
      <p><b>UTE AV POSISJON</b> riktignok, men fotball er sjelden i pose og sekk. Selv om Ødegaard er ute er Haaland tilbake. Sistnevnte er også toppscorer i Champions League. Så selv om M.M.D. kunne fylt den frie rollen Norge eksperimenterte med mot Spania og Romania, er spilletida viktigst.</p>
      <p>Den bør han få.</p>
      <p><b>JONAS SVENSSONS MULIGHETER</b> til spilletid er ikke like store. I hans posisjon er det ingen skader. Derfor blir han fast stående i køen. Og når Lagerbäck sier det finnes åpninger når man spiller to kamper på tre dager, noe han alltid sier, så er det som oftest ikke sånn.</p>
      <p>Lars Lagerbäck har sin stamme.</p>
      <p>Den bruker han.</p>
      <p>Sannsynligheten er derfor stor for at Jonas Svensson står med 17 strake kamper uten spilletid når vi reiser hjem fra Malta.</p>
    </article>
  </body>
</html>