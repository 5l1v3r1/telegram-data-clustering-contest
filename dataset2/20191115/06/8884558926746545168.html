<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/tudi-primorska-dobila-vardo"/>
    <meta property="og:site_name" content="Primorske novice"/>
    <meta property="article:published_time" content="2019-11-15T06:00:00+00:00"/>
    <meta property="og:title" content="Tudi Primorska dobila vardo"/>
    <meta property="og:description" content="“Vardo smo ustanovili, vendar smo še sveži, zdaj se šele dobivamo, sodelovali smo v patrulji v Beli krajini, v teh krajih pa še ne,” nam je Erik Ratej iz Ilirske Bistrice včeraj potrdil, da je tudi Primorska dobila svojo vardo. Na koprski policijski upravi pravijo, da zadeve, povezane s samooklicanimi skupinami, spremljajo, Ratej pa zagotavlja, da bo njihovo delo policiji le v pomoč."/>
  </head>
  <body>
    <article>
      <h1>Tudi Primorska dobila vardo</h1>
      <address><time datetime="2019-11-15T06:00:00+00:00">15 Nov 2019, 06:00</time> by <a rel="author">Danijel Cek</a></address>
      <p>
        <b>“Vardo smo ustanovili, vendar smo še sveži, zdaj se šele dobivamo, sodelovali smo v patrulji v Beli krajini, v teh krajih pa še ne,” nam je Erik Ratej iz Ilirske Bistrice včeraj potrdil, da je tudi Primorska dobila svojo vardo. Na koprski policijski upravi pravijo, da zadeve, povezane s samooklicanimi skupinami, spremljajo, Ratej pa zagotavlja, da bo njihovo delo policiji le v pomoč.</b>
      </p>
      <figure>
        <img src="https://static.primorske.si/foto/highres/prvazadnja/719838_263-varda-prva.jpg"/>
        <figcaption>Štajersko vardo so ustanovili pred dvema letoma, zdaj pa se širijo še v druge kraje. Foto: Borut Živulović/BOBO</figcaption>
      </figure>
      <p><b>ILIRSKA BISTRICA</b> &gt; “Ja, je ustanovljena, prvič se nas je zbralo kakšnih dvanajst, zdaj pa se dogovarjamo, kaj bomo počeli,” nam je včeraj povedal <b>Erik Ratej</b>, 38-letni Štajerec, ki že osem let živi na Primorskem, od tega zadnje leto v Ilirski Bistrici. Ratej je pripomnil, da je vódnik Primorske varde. Na facebooku smo včeraj našli tudi uradno stran Primorske varde, ki si je za znak izbrala primorski grb iz druge polovice 19. stoletja, v katerem so združeni tržaški, istrski, goriški in gradiški (Gradišče ob Soči) grb.</p>
      <h3>V uniformah, a brez imitacij orožja</h3>
      <p>Na vprašanje, ali se bodo po vzoru Štajerske varde tudi oni oblekli v maskirne uniforme in vzeli v roke imitacije orožja, je Ratej odgovoril, da bodo v uniformah, da pa imitacij orožja ne bodo nosili. “Princip delovanja bo enak kot v Šiškovi vardi. Povezave imamo s Štajersko in Kranjsko vardo, sodelovali pa smo že v patruljiranju po Beli krajini. V naših krajih še nismo patruljirali, zdaj smo v fazi dogovarjanja kako in kaj,” je povedal.</p>
      <blockquote>Policija nasprotuje ustanavljanju samooklicanih skupin in tako imenovanih vaških straž ter njihovim aktivnostim ob meji. Aktivnosti, ki jih izvajajo, predstavljajo varnostno tveganje.</blockquote>
      <p>Poudaril je, da bo njihovo delovanje usmerjeno izključno v odkrivanje nezakonitih prehodov državne meje, da bodo s tem pomagali policiji in da bodo o vsakem ugotovljenem prehodu policijo tudi obveščali. Na vprašanje, ali so že navezali stike s policijo, Ratej pravi, da za to skrbijo nadrejeni. Od nadrejenih tudi čakajo natančna navodila, kako in kdaj bodo konkretno ukrepali.</p>
      <h3>Policija spremlja zadeve</h3>
      <p>Koprska policijska uprava je seznanjena z ustanovitvijo Primorske varde. “Zadeve, povezane s samooklicanimi skupinami, spremljamo,” je zatrdila <b>Anita Leskovec,</b> predstavnica za stike z javnostmi na tej upravi.</p>
      <p>Slovenska policija nasprotuje ustanavljanju samooklicanih skupin in tako imenovanih vaških straž ter njihovim aktivnostim ob državni meji, saj aktivnosti, ki jih izvajajo, predstavljajo določeno stopnjo varnostnih tveganj.</p>
      <h3>V spremembo kazenskega zakonika</h3>
      <p>Na vprašanje, ali spremlja javno razpravo zadnjih dni, da bi država utegnila preprečiti tovrstne organizacije in zbiranje, je Ratej povedal, da se v te debate ne poglablja in da bodo upoštevali, kar bo država sprejela. “Zakoni so za to, da se jih upošteva. Vsekakor pa proti zakonu ne bomo delali,” zatrjuje.</p>
      <p>Svet za nacionalno varnost je namreč v sredo naložil pravosodnemu in notranjemu ministrstvu, da čim prej pripravita spremembe kazenskega zakonika in predpisov, da bi lahko ukrepali ob aktivnostih samooklicanih vaških straž in podobnih skupin.</p>
      <p>Strokovnjak za varnostna vprašanja <b>Branko Lobnikar</b> je za Pop TV v sredo zvečer povedal, da je bil že skrajni čas, da so se državni organi odločno in jasno odzvali na ta pojav. “Kadar imamo namreč nek negativen pojav, na katerega se nihče ne odziva, se tak pojav zgolj okrepi. Zaradi tega je pomembno, da zelo jasno in glasno povemo, da je tovrstno zbiranje pri nas nezaželeno,” je povedal Lobnikar.</p>
      <p>Varde in vaške straže po njegovem mnenju v ničemer ne pripomorejo k zagotavljanju varnosti, ampak prav nasprotno, krepijo občutek strahu. “In zaradi tega nimajo kaj početi v republiki Sloveniji,” je sklenil Lobnikar.</p>
      <figure>
        <img src="https://static.primorske.si/foto/highres/kronika/719838_263-varda.jpg"/>
        <figcaption>Primorska varda si je za svoj znak izbrala združen grb primorskih dežel s prekrižanima mečema v ozadju.</figcaption>
      </figure>
    </article>
  </body>
</html>