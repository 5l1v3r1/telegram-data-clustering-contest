<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/pogljad/polityka/sluha-narodu-vyklyuchyla-dvox-nardepiv-frakcziyi.-xto-nastupnyj-vyxid"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T13:44:10+00:00"/>
    <meta property="og:title" content="«Слуга народу» виключила двох нардепів із фракції. Хто наступний «на вихід»?"/>
    <meta property="og:description" content="Із президентської фракції Слуга народу виключили народних депутатів Анну Скороход та Антона Полякова."/>
  </head>
  <body>
    <article>
      <h1>«Слуга народу» виключила двох нардепів із фракції. Хто наступний «на вихід»?</h1>
      <address><time datetime="2019-11-15T13:44:10+00:00">15 Nov 2019, 13:44</time> by <a rel="author">Тарас Загородній</a></address>
      <p>
        <b>Те, що <a href="https://www.slovoidilo.ua/2019/11/15/novyna/polityka/skoroxod-vyklyuchyly-sluh-narodu-dubynskyj">з фракції «Слуга народу» виключили народних депутатів</a> Анну Скороход та Антона Полякова – передбачувана реакція президента України <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського.</a> Таку думку в коментарі «Слово і Діло» висловив політтехнолог Тарас Загородній.</b>
      </p>
      <p>Політтехнолог зауважив, що поки немає підстав говорити про те, що фракція розпадається.</p>
      <p>«<i>Не треба боятися висновків. Систему характеризує не помилка, а реакція на помилку. Фракція не розпадається. Є достатньо людей для забезпечення голосування. Якщо немає, знайдуть серед інших фракцій</i>», – запевнив Загородній.</p>
      <p>На думку експерта, на цьому етапі виключенням двох нардепів з фракції в ОПУ показують, що вони не тримають за тих людей, які спричинили скандали.</p>
      <p>«<i>Рішення працює на мобілізацію фракції всередині. Команда президента показує, що від тих, хто не поділяє її поглядів, будуть позбавлятися</i>», – прокоментував політтехнолог.</p>
      <related>
        <a href="https://www.slovoidilo.ua/2019/07/29/infografika/polityka/piarnyky-fotohrafy-zhurnalisty-profesiyi-ta-osvita-novoobranyx-nardepiv"/>
      </related>
      <p>Тарас Загородній припустив, що надалі партія продовжить цю тенденцію. Зокрема, питанням часу є виключення представника СН В'ячеслава Медяника та нардепа від «Слуги народу», а також голови комітету з питань міжнародних зв'язків Богдана Яременка, який потрапив у «секс-скандал» у Верховній раді.</p>
      <p>На його думку, особливо прикрим здається інцидент з Яременком.</p>
      <p>«<i>По-перше, Яременко виставив в дуже негативному світлі комітет. По-друге, це питання міжнародної репутації. На Заході такі речі точно є неприйнятними. Яременко – одна з дипломатичних осіб нашої країни, який виступає в непривабливому світлі. Це означає, що вірогідно, він вже внесений у неофіційні «чорні списки», ніхто в дипломатичних колах з ним зустрічатися не буде. Який вигляд це матиме в міжнародній пресі? Це звичайно б'є по репутації комітету</i>», – поділився думками політтехнолог.</p>
      <p>При цьому Тарас Загородній зауважив, стосовно мажоритарників, у принципі, складно ухвалювати рішення, оскільки не факт, що після цього нардепи неофіційно, але все одно, не будуть інтегровані до СН.</p>
      <p>Експерт нагадав, що свого часу нардепа Борислава Розенблата також вигнали з фракції, але він все одно голосував так, як просила партія.</p>
      <p>«Тому виключення нардепів із СН ніяк не впливатиме на внутрішню мобілізацію, оскільки завжди можна знайти голоси серед позафракційних, що підтверджує низка голосувань», – резюмував Тарас Загородній.</p>
      <p>Як повідомляється, офіційна причина виключення Скороход та Полякова – систематичне голосування в комітетах і сесійній залі всупереч ухваленої позиції фракції.</p>
      <p>Нагадаємо, 29 жовтня під час роботи в сесійній залі парламенту народний депутат від «Слуги народу» Богдан Яременко листувався в онлайн-мережі знайомств. Під час листування одна з жінок назвала свою ціну і умови. Яременко назвав свої дії свідомою провокацією журналістів.</p>
      <p>Додамо, <a href="https://www.slovoidilo.ua/2019/08/20/infografika/polityka/zhurnalistskyx-rozsliduvannyax-pro-korupcziyu-fihuruyut-39-novyx-deputativ-rady">в журналістських розслідуваннях про корупцію фігурують 39 нових депутатів Ради.</a></p>
      <p>Також пропонуємо згадати, <a href="https://www.slovoidilo.ua/2019/07/29/infografika/polityka/piarnyky-fotohrafy-zhurnalisty-profesiyi-ta-osvita-novoobranyx-nardepiv">хто за професією і освітою новообрані народні депутати</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/01/novyna/polityka/yaremenko-zalyshaye-posadu-holovy-komitetu-vr"/>
        <a href="https://www.slovoidilo.ua/2019/08/20/infografika/polityka/zhurnalistskyx-rozsliduvannyax-pro-korupcziyu-fihuruyut-39-novyx-deputativ-rady"/>
        <a href="https://www.slovoidilo.ua/2019/07/29/infografika/polityka/piarnyky-fotohrafy-zhurnalisty-profesiyi-ta-osvita-novoobranyx-nardepiv"/>
        <a href="https://www.slovoidilo.ua/2019/11/15/novyna/polityka/skoroxod-vyklyuchyly-sluh-narodu-dubynskyj"/>
      </related>
    </article>
  </body>
</html>