<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819164-kandidati-na-posadu-golovi-derzkino-predstavlat-svoi-programi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T13:26:00+00:00"/>
    <meta property="og:title" content="Кандидати на посаду голови Держкіно представлять свої програми"/>
    <meta property="og:description" content="Кіноспільнота України запросила кандидатів на посаду голови Держкіно презентувати свої програми"/>
  </head>
  <body>
    <article>
      <h1>Кандидати на посаду голови Держкіно представлять свої програми</h1>
      <h2>Кіноспільнота України запросила кандидатів на посаду голови Держкіно презентувати свої програми</h2>
      <address>
        <time datetime="2019-11-15T13:26:00+00:00">15 Nov 2019, 13:26</time>
      </address>
      <p>Про це повідомляє <a href="http://dergkino.gov.ua/ua/events/show/809/publichne_predstavlennya_program_kandidativ_na_posadu_golovi_derzhkino.html">пресслужба Держкіно</a>.</p>
      <p>“Асоціація кіноіндустрії України, Українська кіноасоціація та Українська кіноакадемія запросили кандидатів на посаду голови Державного агентства України з питань кіно до діалогу та пропонують провести публічне представлення бачення розвитку кіноіндустрії на посаді на найближчий рік та у довгостроковій перспективі. Захід відбудеться 17 листопада о 13:00 в Українському національному інформаційному агентстві "Укрінформ", - ідеться в повідомленні.</p>
      <p>Як зазначається, представники активних професійних кіноорганізацій підтримують кожного з кандидатів у прагненні працювати на користь індустрії та нашої країни на посаді голови <a href="https://www.ukrinform.ua/tag-derzkino">Держкіно</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2815887-na-festivali-u-niderlandah-pokazali-tri-ukrainski-filmi.html">На фестивалі у Нідерландах показали три українські фільми</a>
      </blockquote>
      <p>“Розуміємо, що політика голови Держкіно є надзвичайно важливою у контексті зовнішньої презентації української кіноіндустрії й ще більш необхідною у відстоюванні інтересів кіноіндустрії у внутрішньому політичному просторі. Те, яке майбутнє буде в українського кіно, залежить від консолідованих зусиль Держкіно та кіноспільноти”, - підкреслили організатори заходу.</p>
      <p>Вони зазначають, що для оптимального представлення програми та подальшого обговорення захід буде проходити у форматі: презентація 15 хвилин та запитання від представників кіноіндустрії. Модератор – Андрій Куликов.</p>
      <p>Для виступу запрошуються кандидати: Куценко Станіслав Ігорович, Галицька Ганна Олегівна, Хлапоніна Крістіна Сергіївна, Пантелєєв Олексій Валерійович, Слєпак Сергій Вілєнович, Зленко Сергій Олександрович, Сінькевич Юлія Львівна</p>
      <p>У зв’язку з обмеженим часом заходу та кількістю місць у залі представники кіноіндустрії запрошуються за попередньою реєстрацією</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2817673-na-premeru-stricki-z-ukraini-do-gollivudu-v-kiiv-priide-volodar-oskara.html">На прем'єру стрічки “З України до Голлівуду” в Київ приїде володар "Оскара"</a>
      </blockquote>
      <p>Як повідомляв Укрінформ, після складання тесту з іноземної мови до подальшого конкурсу на посаду голови Держкіно допущено вісім кандидатів. У переліку, оприлюдненому на сайті Національного агентства України з питань державної служби, крім запрошених кіноспільнотою до презентації програм, значиться також Амзаєв Февзі Абдрешитович.</p>
      <p>Він фігурує у мережі як керівник департаменту офісу Президента. Особа з таким же прізвищем, ім’ям та по батькові, як повідомляється на сайті Нацагентства з питань держслужби, допущена також до ще 5-ох конкурсів: на зайняття посад голови Державного агентства лісових ресурсів, голови Державної регуляторної служби, голови Державної аудиторської служби, голови Державної служби експортного контролю, голови Державного агентства інфраструктурних проєктів.</p>
      <p>З усіх претендентів відомою є Юлія Сінькевич, генеральний продюсер Одеського міжнародного кінофестивалю, член наглядової ради та співзасновник Української кіноакадемії, член Європейської кіноакадемії, член Національної спілки кінематографістів України, член Українського оскарівського комітету. Також знаним є Зленко Сергій Олександрович — як юрист, заступник голови Ради з державної підтримки кінематографії при Держкіно, директор кінотеатрів "Магнат" і "Boomer".</p>
    </article>
  </body>
</html>