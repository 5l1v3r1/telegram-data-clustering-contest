<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640124/%DB%B1%DB%B4-%D9%86%D9%85%D8%A7%D8%AF-%D8%A8%D9%88%D8%B1%D8%B3%DB%8C-%D8%AA%D8%B9%D9%84%DB%8C%D9%82-%D8%B4%D8%AF%D9%86%D8%AF-%D8%AC%D8%B2%D8%A6%DB%8C%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:57:00+00:00"/>
    <meta property="og:title" content="۱۴ نماد بورسی تعلیق شدند+جزئیات"/>
    <meta property="og:description" content="در حال حاضر ۱۴ نماد در بورس اوراق بهادار تهران تحت احتیاط و مشمول فرآیند تعلیق هستند که از این میان، ۱۰ نماد مشمول ماده ۱۴۱ قانون تجارت می‌شوند."/>
  </head>
  <body>
    <article>
      <h1>
        <a href="https://www.bultannews.com/fa/news/640124/%DB%B1%DB%B4-%D9%86%D9%85%D8%A7%D8%AF-%D8%A8%D9%88%D8%B1%D8%B3%DB%8C-%D8%AA%D8%B9%D9%84%DB%8C%D9%82-%D8%B4%D8%AF%D9%86%D8%AF-%D8%AC%D8%B2%D8%A6%DB%8C%D8%A7%D8%AA">۱۴ نماد بورسی تعلیق شدند+جزئیات</a>
      </h1>
      <h2>در حال حاضر ۱۴ نماد در بورس اوراق بهادار تهران تحت احتیاط و مشمول فرآیند تعلیق هستند که از این میان، ۱۰ نماد مشمول ماده ۱۴۱ قانون تجارت می‌شوند.</h2>
      <address><time datetime="2019-11-15T13:57:00+00:00">15 Nov 2019, 13:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تا پایان پنج روز معاملاتی هفته جاری ۱۴ نماد در <b>بورس تهران</b> تحت احتیاط و مشمول فرآیند تعلیق قرار داشتند. اکثر این شرکت‌ها به دلیل <b>مشمول</b> اینکه مشمول ماده ۱۴۱ قانون تجارت هستند در حالت احتیاط یا تعلیق قرار گرفته‌اند.</p>
      <p>از جمله شرکت‌هایی که با توجه به ماده ۱۴۱ قانون تجارت تعلیق شدند، می‌توان به بانک پارسیان، پست بانک ایران، پارس خودرو، سایپا، ایران خودرو، کاشی و سرامیک حافظ، سیمان کردستان، صنایع کاغذسازی کاوه و پارس سرام اشاره کرد.</p>
      <p>همچنین سرمایه‌گذاری توسعه آذربایجان به دلیل عدم ارائه‌ گزارش فعالیت ماهانه مهرماه و ماشین‌سازی نیرو محرکه به دلیل عدم ارائه گزارش فعالیت ماهانه و همچنین مشمول شدن در ماده ۱۴۱ قانون تجارت جزو نمادهای تحت احتیاط یا مشمول فرآیند تعلیق بودند.</p>
      <p>سیمان ایلام نیز به دلیل عدم ارائه صورت‌های مالی تلفیقی میان دوره‌ای شش ماهه حسابررسی شده و عدم ارائه گزارش تفسیری مدیریت میان دوره‌ای شش ماهه حسابرسی شده در گروه نمادهای تحت احتیاط و مشمول فرآیند تعلیق درآمدند.</p>
      <p>نساجی بروجرد و سیمان سپید نی‌ریز به دلیل مشمول شدن تبصره ماده ۳۸ دستورالعمل اوراق بهادار به حالت احتیاط و تعلیق درآمدند.</p>
      <p>به گزارش ایسنا، براساس ماده ۱۴۱ قانون تجارت اگر براثر زیان‌های وارده حداقل نصف سرمایه شرکت از بین رود، هیات مدیره مکلف است بلافاصله مجمع عمومی فوق‌العاده صاحبان سهام را دعوت کند تا موضوع انحلال یا ابقای شرکت مورد شور قرار گیرد.</p>
      <p>هرگاه مجمع مذکور رای به انحلال ندهد باید در همان جلسه و با رعایت مقررات سرمایه شرکت را به مبلغ سرمایه موجود کاهش دهد. در صورتی که هیات مدیره برخلاف این ماده به دعوت مجمع عمومی فوق‌العاده مبادرت نکند یا مجمعی که دعوت می‌شوند نتوانند مطابق مقررات قانونی منعقد شوند، هر ذینفع می‌تواند انحلال شرکت را از دادگاه صلاحیت‌دار درخواست کند.</p>
    </article>
  </body>
</html>