<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/finance/epistrofi-eidikou-forou-katanalosis-sto-krasi-yposxethike-o-mitsotakis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T13:52:16+00:00"/>
    <meta property="og:title" content="Επιστροφή ειδικού φόρου κατανάλωσης στο κρασί υποσχέθηκε ο Μητσοτάκης"/>
    <meta property="og:description" content="Πολύ σύντομα, με νομοθετική ρύθμιση, η κυβέρνηση θα δώσει τη δυνατότητα να επιστραφεί στους οινοπαραγωγούς, ο προπληρωμένος ειδικός φόρος κατανάλωσης στο κρασί, όπως δήλωσε ο πρωθυπουργός, Κυριάκος Μητσοτάκης"/>
  </head>
  <body>
    <article>
      <h1>Επιστροφή ειδικού φόρου κατανάλωσης στο κρασί υποσχέθηκε ο Μητσοτάκης</h1>
      <h2>Πολύ σύντομα, με νομοθετική ρύθμιση, η κυβέρνηση θα δώσει τη δυνατότητα να επιστραφεί στους οινοπαραγωγούς, ο προπληρωμένος ειδικός φόρος κατανάλωσης στο κρασί, όπως δήλωσε ο πρωθυπουργός, Κυριάκος Μητσοτάκης</h2>
      <address><time datetime="2019-11-15T13:52:16+00:00">15 Nov 2019, 13:52</time> by <a rel="author">ΤοΒΗΜΑ Team</a></address>
      <p>Πολύ σύντομα, με νομοθετική ρύθμιση, η κυβέρνηση θα δώσει τη δυνατότητα να επιστραφεί στους οινοπαραγωγούς, ο προπληρωμένος ειδικός φόρος κατανάλωσης στο κρασί, όπως δήλωσε ο πρωθυπουργός, Κυριάκος Μητσοτάκης, στη διάρκεια συνάντησης που είχε με οινοπαραγωγούς σε οινοποιείο της Ημαθίας, μαζί με τον υπουργό Αγροτικής Ανάπτυξης, Μάκη Βορίδη και τον υφυπουργό Οικονομικών Απόστολο Βεσυρόπουλο.</p>
      <p>Ο πρωθυπουργός τόνισε πως θα γίνει προσπάθεια η εν λόγω ρύθμιση να ενταχθεί στο νέο φορολογικό νομοσχέδιο που αναμένεται να ψηφιστεί τις επόμενες 2-3 εβδομάδες, σημειώνοντας ότι ο ειδικός φόρος κατανάλωσης στο κρασί ήταν ένας άδικος φόρος της κυβέρνησης ΣΥΡΙΖΑ. Ο υπουργός Αγροτικής Ανάπτυξης επισήμανε ότι θα υπάρξουν δύο νέα χρηματοδοτικά εργαλεία, ύψους 400.000.000 ευρώ και 170.000.000 ευρώ, αντιστοίχως, από τα οποία θα μπορούν να αντλήσουν δάνεια οι επιχειρηματίες του κλάδου του κρασιού.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <h3>Ενίσχυση στον κλάδου του κρασιού</h3>
      <p>Ο κ. Μητσοτάκης δήλωσε την απόφαση της κυβέρνησης να ενισχύσει τον κλάδο του κρασιού, την εξωστρέφεια και τον εξαγωγικό του χαρακτήρα, την αύξηση των εκτάσεων της αμπελοκαλλιέργειας και της παραγωγής κρασιού. Έδωσε μεγάλη σημασία στην υψηλή ποιότητα του κρασιού και τους ενημέρωσε σχετικά με τις επαφές που είχε κατά το πρόσφατο ταξίδι του στην Κίνα με στόχο την προώθηση των ελληνικών κρασιών.</p>
      <p>Αναφέρθηκε στο εμπορικό σήμα για τα μακεδονικά προϊόντα, που παρουσιάστηκε χθες, και σημείωσε πως αυτό μπορεί να βρει την καλύτερη έκφραση του στα κρασιά της Ημαθίας. Ο πρωθυπουργός είπε ότι συναντήθηκε μαζί τους περισσότερο για να ακούσει τους ίδιους τους οινοποιούς να μιλούν για τα ζητήματα που τους απασχολούν.</p>
      <figure>
        <img src="https://www.tovima.gr/wp-content/uploads/2019/11/15/mitsotakisoino.jpg"/>
      </figure>
      <h4>Ικανοποίηση από τους οινοπαραγωγούς</h4>
      <p>Παίρνοντας τον λόγο οινοποιοί εξέφρασαν την ικανοποίηση τους για αυτή την πρωτοβουλία του κ. Μητσοτάκη και γιατί επέλεξε να τους ακούσει.</p>
      <p>Οι οινοποιοί ζήτησαν προστασία της αμπελουργικής ζώνης της Νάουσας, όπου καλλιεργείται η ποικιλία του ξινόμαυρου, είπαν ότι περνά κρίση το επάγγελμα του αμπελουργού, ότι η νομοθεσία έχει μείνει πίσω, υπάρχουν δομικά θέματα που πρέπει να αντιμετωπιστούν και και πως είναι μεγάλη η φορολογία.</p>
      <p>Στο θέμα της φορολογίας παρενέβη ο πρωθυπουργός και είπε ότι η κυβέρνηση επιφέρει ελαφρύνσεις με το νέο φορολογικό νομοσχέδιο και το ασφαλιστικό. Οινοποιοί επισήμαναν ότι υπάρχουν μεγάλες δυνατότητες η Νάουσα να γίνει επενδυτικός προορισμός τα επόμενα χρόνια με τη λειτουργία νέων οινοποιείων και να συνδυαστεί αυτό και με την ανάπτυξη του τουρισμού.</p>
      <p>Ένας οινοποιός θυμήθηκε ότι είχε γνωρίσει τον κ. Μητσοτάκη σε μια έκθεση κρασιών πριν από χρόνια και στον διάλογο που είχαν τότε είχε πει ο ένας ότι πιστεύει τον άλλον. «Υπάρχει εμπιστοσύνη μεταξύ μας», σημείωσε ο οινοποιός και ο κ. Μητσοτάκης τόνισε πως η εμπιστοσύνη είναι απαραίτητη για να σχεδιαστεί μια επιτυχημένη πολιτική και η κυβέρνηση του έχει συνειδητή πολιτική να στηρίξει την επιχειρηματικότητα κι αυτό δεν έχει να κάνει μόνο με τις μεγάλες επιχειρήσεις, αλλά και με τις μικρές και μεσαίες. Κατά την επίσκεψή του στο οινοποιείο ο κ. Μητσοτάκης δέχθηκε δώρα από τοπικά προϊόντα (ένα καφάσι με ακτινίδια και κρασιά).</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>