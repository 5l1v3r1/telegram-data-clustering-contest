<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/v-zagrebu-v-eni-noci-zgorelo-11-vozil-tudi-slovens"/>
    <meta property="og:site_name" content="Primorske novice"/>
    <meta property="article:published_time" content="2019-11-15T13:39:12+00:00"/>
    <meta property="og:title" content="V Zagrebu v eni noči zgorelo 11 vozil, tudi slovensko"/>
    <meta property="og:description" content="Zagrebški kriminalisti preiskujejo več požarov, v katerih je v noči na četrtek zgorelo 11 vozil, med njimi tudi kombi s slovenskimi registracijami. Policisti sumijo, da so bili požari v štirih različnih delih mesta podtaknjeni. V hrvaških medijih ugibajo, ali je na delu piroman. V požarih ni bilo poškodovanih."/>
  </head>
  <body>
    <article>
      <h1>V Zagrebu v eni noči zgorelo 11 vozil, tudi slovensko</h1>
      <address><time datetime="2019-11-15T13:39:12+00:00">15 Nov 2019, 13:39</time> by <a rel="author">STA</a></address>
      <p>
        <b>Zagrebški kriminalisti preiskujejo več požarov, v katerih je v noči na četrtek zgorelo 11 vozil, med njimi tudi kombi s slovenskimi registracijami. Policisti sumijo, da so bili požari v štirih različnih delih mesta podtaknjeni. V hrvaških medijih ugibajo, ali je na delu piroman. V požarih ni bilo poškodovanih.</b>
      </p>
      <figure>
        <img src="https://static.primorske.si/foto/highres/gnweb/719905_policija_hrvaska.jpg"/>
        <figcaption>Foto: Wikipedia</figcaption>
      </figure>
      <p><b>ZAGREB</b> &gt; Gasilci so največ dela imeli pri gašenju vozil na severozahodu mesta, ko so ob podtaknjenem požaru v taksi vozilu ognjeni zublji zajeli še štiri parkirana vozila. Med njimi je bil tudi kombi znamke volkswagen s slovenskimi registracijami, je na svoji spletni strani objavila zagrebška policija. Škoda na vozilih je ocenjena na 245.500 kun (33.200 evrov).</p>
      <p>V širšem središču mesta so prav tako v dveh podtaknjenih požarih zgoreli dva parkirana kombija ter trije osebni avtomobili. Višine škode še niso ugotovili. Za enega od požarov, v katerem je zgorelo eno vozilo tudi v širšem središču mesta, bodo preiskavo na kraju dogodka opravili danes.</p>
      <p>Ali gre zgolj za naključje, da je v nočnih urah zagorelo na štirih medsebojno precej oddaljenih lokacijah ali pa gre za delo kakega piromana, bo policija šele ugotovila, danes ocenjuje hrvaški Jutarnji list. Omenja, da sta dve od štirih vozil v lasti podjetja Eko Taxi. Dodaja, da je v noči na torek zgorel kombi tudi v vzhodnem delu mesta.</p>
      <p>Hrvaški mediji pogosto poročajo o podtaknjenih požarih v avtomobilih, posebej v Zagrebu in Splitu. Domnevno gre za kazniva dejanja kriminalnih skupin, ki na ta način medsebojno obračunavajo, a tudi ustrahujejo in izsiljujejo različne ljudi, od lastnikov lokalov in obratov do policistov in paznikov v zaporih.</p>
    </article>
  </body>
</html>