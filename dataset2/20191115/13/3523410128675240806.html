<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640103/%D8%AC%D8%B2%D8%A6%DB%8C%D8%A7%D8%AA-%DA%A9%D9%85%DA%A9-%D9%87%D8%B2%DB%8C%D9%86%D9%87-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:16:00+00:00"/>
    <meta property="og:title" content="جزئیات کمک هزینه دولت برای خانوارها"/>
    <meta property="og:description" content="رئیس سازمان برنامه و بودجه گفت: دولت به خانوارهای از یک نفر تا ۵ نفر، به میزان ۵۵ تا حداکثر ۲۰۵ هزار تومان کمک معیشتی پرداخت خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640103/%D8%AC%D8%B2%D8%A6%DB%8C%D8%A7%D8%AA-%DA%A9%D9%85%DA%A9-%D9%87%D8%B2%DB%8C%D9%86%D9%87-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7">جزئیات کمک هزینه دولت برای خانوارها</a>
      </h1>
      <h2>رئیس سازمان برنامه و بودجه گفت: دولت به خانوارهای از یک نفر تا ۵ نفر، به میزان ۵۵ تا حداکثر ۲۰۵ هزار تومان کمک معیشتی پرداخت خواهد کرد.</h2>
      <address><time datetime="2019-11-15T13:16:00+00:00">15 Nov 2019, 13:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد باقر نوبخت با اشاره به آغاز مرحله جدید اجرای <b>قانون هدفمندی یارانه‌ها</b> و اصلاح قیمت <b>حامل‌های انرژی</b> از بامداد امروز، ۲۴ آبان ماه گفت : سازمان برنامه مکلف شد عینا همه منابع حاصل از اصلاح قیمت حامل های انرژی را به حساب سرپرستان خانوارها واریز کند.</p>
      <p>وی افزود: دولت به خانوارها از یک نفر تا ۵ نفر، به میزان ۵۵ تا حداکثر ۲۰۵ هزار تومان پرداخت خواهد کرد.</p>
      <p>رئیس سازمان برنامه و بودجه تصریح کرد: این کمک معیشتی یک هفته تا ۱۰ روز دیگر به حساب سرپرستان ۱۸ میلیون خانوار واریز می‌شود.</p>
      <p>معاون رئیس جمهور گفت: دولت علیرغم داشتن مجوز قانونی در ۶ سال گذشته، تنها ۲ بار قیمت بنزین را اصلاح کرد و منابع حاصل ازآن نیز عمدتا صرف حمایت از مددجویان تحت پوشش کمیته امداد و بهزیستی شد.</p>
      <p>وی توضیح داد: رئیس جمهور نظر داشت که اگر قرار است اصلاحی در قیمت بنزین انجام شود حتماً باید منابع آن به مردم پرداخت شود؛ از این جهت با تعریفی که صورت گرفت و در شورای عالی هماهنگی اقتصادی سه قوه به تصویب رسید، قرار بر این شد که ۱۰۰ درصد منابع حاصل از اصلاح قیمت‌ها و سهمیه بندی به صورت حمایت معیشتی بین خانوارهای مورد نظر توزیع شود.</p>
      <p>رئیس سازمان برنامه و بودجه با بیان اینکه جامعه هدف این طرح شامل بیش از ۱۸ میلیون خانوار (بیش از ۶۰ میلیون نفر) هستند، گفت: در همین راستا، شرکت ملی پخش فرآورده‌های نفتی موظف شد همه منابع حاصل از این برنامه را در یک حساب مشخص که به همین عنوان نزد خزانه افتتاح خواهد شد واریز کند.</p>
      <p>نوبخت ادامه داد: وزارت تعاون، کار و رفاه اجتماعی نیز موظف شد با ضوابطی که داردو توضیحات بیشتر آن در روزهای آینده اعلام خواهد شد، فهرستی از این ۱۸ میلیون خانوار که شامل ۶۰ میلیون نفر مورد نظر می شود را آماده کند.</p>
      <p>وی گفت: سازمان برنامه و بودجه نیز موظف شد همه مبالغی که به حساب واریز می‌شود را به این خانوارها که از یک نفر تا پنج نفر هستند به صورت ماهانه در قالب مبالغی بین ۵۵ تا ۲۰۵ هزار تومان پرداخت کند.</p>
      <p>بسته حمایتی از یارانه نقدی مجزاست</p>
      <p>رئیس سازمان برنامه و بودجه افزود: بنابراین از این به بعد این سازمان هر ماه سه پرداختی خواهد داشت؛ یک حقوق و مزایا و پرداخت‌های مربوط به طرح‌های عمرانی که هر ماه از خزانه صورت می‌گیرد، دوم پرداخت یارانه‌ها که معمولاً ۲۶ هر ماه انجام می‌شود و از این به بعد پرداخت دیگری نیز صورت می‌گیرد که در قالب بسته‌های حمایت معیشتی خواهد بود.</p>
      <p>وی افزود: البته طوری برنامه ریزی کرده ایم که بلافاصله پس از اجرای طرح و حداکثر یک هفته تا ده روز آینده همه وجوه به حساب سرپرست خانوار واریز شود.</p>
      <p>نوبخت همچنین تصریح کرد: البته وزارت رفاه موظف شد مازاد بر این ۱۸ میلیون خانوار، هر کسی که خودش را متقاضی دریافت این رقم می‌داند با ساز و کارهایی که تدارک دیده تقاضای او را بررسی کند و آن‌هایی را که مشمول پرداخت قرار می‌گیرند در فهرست پرداخت قرار دهد و این پرداخت از زمان شروع اجرای این طرح محاسبه و به آن‌ها پرداخت خواهد شد.</p>
      <p>وی گفت: سخنگوی دولت در روزهای آینده جزئیات بیشتری را درباره اجرای این طرح اطلاع رسانی خواهد کرد و مسئولان دستگاه‌های ذیربط نیز آماده ارائه توضیحات بیشتر در این زمینه هستند.</p>
      <p>نوبخت افزود: امیدواریم آثار مثبت این اقدام که با مصوبه شورای عالی هماهنگی اقتصادی سه قوه انجام می‌شود و در چارچوب سیاست‌های حمایتی دولت و مورد تأکید رئیس جمهور است را در آینده نزدیک در جامعه مشاهده کنیم.</p>
    </article>
  </body>
</html>