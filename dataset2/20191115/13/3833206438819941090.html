<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914119.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T13:53:00+00:00"/>
    <meta property="og:title" content="Вутов, Виана и Балтанов вкараха на Локо (ГО) в Коматево"/>
    <meta property="og:description" content="Ботев (Пловдив) победи втородивизионния Локомотив (Горна Оряховица) с 3:1 в контрола, която се игра ..."/>
  </head>
  <body>
    <article>
      <h1>Вутов, Виана и Балтанов вкараха на Локо (ГО) в Коматево</h1>
      <address>
        <time datetime="2019-11-15T13:53:00+00:00">15 Nov 2019, 13:53</time>
      </address>
      <p>Ботев (Пловдив) победи втородивизионния Локомотив (Горна Оряховица) с 3:1 в контрола, която се игра на базата в Коматево, предаде репортер на <b>Plovdiv24.bg</b>. <a href="https://www.plovdiv24.bg/sport/persons/5176.html">Антонио Вутов</a> (32), <a href="https://www.plovdiv24.bg/sport/persons/5177.html">Фернандо Виана</a> (49) и <a href="https://www.plovdiv24.bg/sport/persons/523.html">Лъчезар Балтанов</a> (67) се разписаха за жълто-черните. Юношата на Локо (Пд) Жак Пехливанов (30) бе точен за гостите.</p>
      <p>В спаринга за ботевистите не взеха участие контузеният Димитър Пиргов, както и националите <a href="https://www.plovdiv24.bg/sport/persons/4311.html">Тодор Неделев</a>, <a href="https://www.plovdiv24.bg/sport/persons/5232.html">Кристиан Димитров</a> и Димитър Тонев.</p>
      <p>В 9-ата минута Атанас Стоименов проби отлично отдясно и центрира към Иван Василев, който от точката на дузпата отправи мощен удар, отклонил се от напречната греда. В 14-ата минута опасно центриране от фаул бе засечено с глава от играч на гостите, а топката мина над гредата.</p>
      <p>В 24-ата минута слаб удар на Диян Христов бе уловен от <a href="https://www.plovdiv24.bg/sport/persons/2735.html">Георги Аргилашки</a>. 7 минути по-късно стражът на "канарчетата" се намеси лошо и топката влетя във вратата на Ботев след удар на Жак Пехливанов от границата на наказателното поле.</p>
      <p>Веднага след изпълнението на центъра ботевистите организираха бърза атака, Атанас Стоименов пусна към <a href="https://www.plovdiv24.bg/sport/persons/5176.html">Антонио Вутов</a> и той с удар от средна дистанция изравни - 1:1. В 44-ата минута Марко Перван нацели страничната греда след добре изпълнен свободен удар. </p>
      <p>Второто полувреме стартира с ранен гол за "жълто-черните". В 49-ата минута страхотна комбинация между Станислав Шопов и Джонатан Перейра завърши с центриране на бразилеца, а от малкото наказателно поле <a href="https://www.plovdiv24.bg/sport/persons/5177.html">Фернандо Виана</a> разстреля вратаря за 2:1.</p>
      <p>В 53-ата минута Жак Пехливанов от състава на гостите получи червен картон, но мястото му на терена бе заето от Петър Чалъков. В 63-ата минута Слави Шопов центрира от фаул, <a href="https://www.plovdiv24.bg/sport/persons/5177.html">Фернандо Виана</a> продължи топката към вратата, но вратарят на гостите спаси.</p>
      <p>В 67-ата минута талантът на "канарчетата" се отчете с ново много качествено центриране от корнер, като то бе оползотворено по най-добрия начин от <a href="https://www.plovdiv24.bg/sport/persons/523.html">Лъчезар Балтанов</a>, който с глава прати топката в мрежата за 3:1. </p>
      <p>3 минути по-късно роденият през 2003 година Бисер Бонев проби отдясно и подаде към Станислав Шопов, който от малък ъгъл стреля неточно. Секунди по-късно Шопов центрира от корнер, а <a href="https://www.plovdiv24.bg/sport/persons/2687.html">Костадин Ничев</a> с глава разтресе напречната греда.</p>
      <p>
        <b>Ботев игра в състав:</b>
      </p>
      <p><a href="https://www.plovdiv24.bg/sport/persons/2735.html">Георги Аргилашки</a>, <a href="https://www.plovdiv24.bg/sport/persons/2655.html">Филип Филипов</a>, Станислав Работов, <a href="https://www.plovdiv24.bg/sport/persons/2687.html">Костадин Ничев</a>, <a href="https://www.plovdiv24.bg/sport/persons/5087.html">Лазар Марин</a>, Джонатан Перейра, Марко Перван, Атанас Стоименов, Никола Илиев, <a href="https://www.plovdiv24.bg/sport/persons/5176.html">Антонио Вутов</a>, Иван Василев.</p>
      <p><b>Резерви:</b> <a href="https://www.plovdiv24.bg/sport/persons/371.html">Янко Георгиев</a>, <a href="https://www.plovdiv24.bg/sport/persons/5064.html">Радослав Терзиев</a>, Атанас Чернев, <a href="https://www.plovdiv24.bg/sport/persons/523.html">Лъчезар Балтанов</a>, <a href="https://www.plovdiv24.bg/sport/persons/2110.html">Александър Тонев</a>, Станислав Шопов, <a href="https://www.plovdiv24.bg/sport/persons/5177.html">Фернандо Виана</a>, Димитър Пройчев, Бисер Бонев.</p>
    </article>
  </body>
</html>