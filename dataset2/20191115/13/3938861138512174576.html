<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_gaz-zi-znizhkami-u-naftogazi-poyasnili-chim-manipulyuye-putin/938341"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T13:16:00+00:00"/>
    <meta property="og:title" content="Газ зі знижками: у Нафтогазі пояснили, чим маніпулює Путін"/>
    <meta property="og:description" content="Президент РФ Владімір Путін запропонував Україні російський газ дешевше на 20-25%. Водночас у Нафтогазі кажуть, що Газпром і так має постачати Україні дешевий газ, але не робить цього. &quot;Газ з Росії і так має бути на 20-25% дешевшим, ніж газ з Європи, оскільки Газпром при прямих поставках ..."/>
  </head>
  <body>
    <article>
      <h1>Газ зі знижками: у Нафтогазі пояснили, чим маніпулює Путін</h1>
      <address><time datetime="2019-11-15T13:16:00+00:00">15 Nov 2019, 13:16</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938341_w_300.jpg?v=0"/>
        <figcaption>Газ з Росії для України повинен бути на 20-25% дешевше, ніж газ з Європи. Газпром при прямих поставках не платить за його транспортування до Європи. Фото: KP.UA</figcaption>
      </figure>
      <p>Президент РФ <b>Владімір Путін</b> запропонував Україні російський газ дешевше на 20-25%. Водночас у Нафтогазі кажуть, що Газпром і так має постачати Україні дешевий газ, але не робить цього.</p>
      <p>"Газ з Росії і так має бути на 20-25% дешевшим, ніж газ з Європи, оскільки Газпром при прямих поставках не платить за його транспортування в Європу. Оскільки газ в Європу йде зокрема через Україну, то при прямих поставках в Україну Газпром менше подає газу для транзиту в Європу, відповідно менше платить за транзит газу Україні. Відповідно, якщо Газпром менше платить, то Україна менше отримує", - написав у <a href="https://www.facebook.com/yuriy.vitrenko">Facebook</a> виконавчий директор Нафтогазу <b>Юрій Вітренко</b>.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_tranzit-gazu-kobolyev-prokomentuvav-umovi-rosiyi-ta-perspektivi-ukrayini/937771"/>
      </related>
      <p>За його словами, Росія хоче, щоб Україна відмовилася від виграшу у Стокгольмському арбітражі. Знижка на імпорт російського газу не зможе компенсувати відмову від стягнення $3 млрд.</p>
      <p>"Контракт має сенс тоді, коли інша сторона виконує свої контрактні зобов'язання. Предметом розгляду як попереднього Стокгольмського арбітражу, так і нового Стокгольмського арбітражу є якраз невиконання Газпромом своїх контрактних зобов'язань", — нагадав Вітренко.</p>
      <blockquote>Нафтогаз судиться з Газпромом з 2014-го. 28 лютого 2018-го у Стокгольмському арбітражі Нафтогаз домігся компенсації у сумі $4,63 млрд за недопоставку Газпромом погоджених обсягів газу для транзиту. За результатами 2-х арбітражних проваджень у Стокгольмі, Газпром має сплатити $2,56 млрд на користь Нафтогазу. 18 жовтня у Газпромі заявили, що укладуть новий договір про транзит газу після того, як Україна відмовиться від своєї перемоги у Стокгольмському арбітражі.</blockquote>
    </article>
  </body>
</html>