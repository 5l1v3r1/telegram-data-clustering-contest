<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/rAO7mR/Dagen-jeg-ble-halal"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T13:45:12+00:00"/>
    <meta property="og:title" content="Debatt: Dagen jeg ble «halal»"/>
    <meta property="og:description" content="«Det som var en fest for dem, var den verste dagen i mitt liv», skriver Mulki Mire Guled fra Bergen."/>
  </head>
  <body>
    <article>
      <h1>Debatt: Dagen jeg ble «halal»</h1>
      <h2>Det som var en fest for dem, var den verste dagen i mitt liv.</h2>
      <address><time datetime="2019-11-15T13:45:12+00:00">15 Nov 2019, 13:45</time> by <a rel="author">Mulki Mire Guled</a></address>
      <p>Debattinnlegg</p>
      <p><b>Jeg var bare</b> fem år gammel, men jeg husker den dagen som det var noen minutter siden.</p>
      <p>Jeg var bare en liten jente, men der jeg bodde har små jenter liten verdi.</p>
      <p>Der bestemmer tradisjoner og overtro og hva folk skal gjøre.</p>
      <p>Jeg vokste opp et sted hvor menneskerettigheter brytes, hver eneste dag.</p>
      <p>Jeg levde i en kultur som undertrykker jenter. En kultur der jenter lever i fengsel.</p>
      <p><b>Da jeg var</b> fem år gammel, ble jeg omskåret.</p>
      <p>Den dagen var en festlig dag for familien min og alle andre.</p>
      <p>Det var dagen jeg ble «Halal». Jeg ble ren.</p>
      <p>Den dagen var en fest for dem. Men for meg var det den verste dagen i mitt liv.</p>
      <figure>
        <img src="https://images.sacdn.no/v2/images/095a4139-b310-40e1-b88f-8f4d9bac99d5?fit=crop&amp;h=2850&amp;w=1900&amp;s=526ddb8717ca883c96ec90d43372182919dac1ef"/>
        <figcaption>Mulki Mire Guled vant talekonkurransen «Ta ordet!» i regi av UiB.<cite>Tove Breistein</cite></figcaption>
      </figure>
      <p><b>Det var starten</b> på et liv i smerter. 200 millioner jenter er utsatt for omskjæring.</p>
      <p>Det er vanlig i hele 30 land. De som omskjærer flest jenter er Somalia, Sudan, Egypt og Etiopia. I disse landene brytes menneskerettighetene hver eneste dag</p>
      <p>Dette er kulturer der den eneste loven er tradisjonen.</p>
      <p>Arvet fra folk som levde for lenge siden.</p>
      <p>I Somalia, der jeg kommer fra, blir jenter omskåret fra de er fem år gamle.</p>
      <p>Jentene lever i stor frykt og redsel for å bli skåret opp i underlivet.</p>
      <p>De lever med traumer resten av sine liv.</p>
      <p>Og for hvilken grunn? Man skal være sikker på at hun er jomfru når hun gifter seg. At hun er ren for sin mann.</p>
      <p>Men når de gjør klar sine barberblader og nåler, forstår de smerten vår? Forstår de problemene jentene kan få?</p>
      <p>Kroniske infeksjoner og smerter i underlivet. Vanskeligheter ved svangerskap og fødsel. Er de så fanget av tradisjon at de ikke klarer å forstå?</p>
      <p><b>Mange tror</b> omskjæring handler om religion. Men det står ikke noe i Koranen eller Bibelen om å omskjære jenter.</p>
      <p>Det er bare kultur. En ukultur. Hvor jenter må lide.</p>
      <p>For samfunnets frykt, for skam.</p>
      <p><b>Jeg er en av jentene</b> som lever med dette inngrepet. Et inngrep som fortsatt blir sett på som det eneste rette.</p>
      <p>Men vi er mange som ikke ønsker at jenter skal måtte oppleve dette. Vi er mange som mener at når en tradisjon er skadelig, må tradisjonen endres</p>
      <p>For vi vet hvordan det føles. Hver gang menstruasjonen kommer.</p>
      <p>Det er vi som får et forhold til kroppen preget av smerte, ikke glede.</p>
      <p>Dette må stoppes!</p>
      <p>Men hvordan? Hvordan kan vi stoppe omskjæring av jenter?</p>
      <p><b>I Norge er det </b>forbudt. Likevel er ingen straffet for det. Ikke en eneste én siden loven kom i 1995. Nærmere 20.000 norske jenter er omskåret, fordi de er fra land der dette er vanlig.</p>
      <p>I dag kan mellom 3000 og 8000 jenter bli sendt ut av Norge for å bli utsatt for dette overgrepet.</p>
      <p>For å stoppe omskjæring er derfor ikke forbud nok. Vi må endre måten folk tenker på.</p>
      <p>Jeg skal gjøre mitt. Jeg bruker min stemme her i dag. Og jeg vil at dere skal høre på meg. For løsningen ligger hos oss alle. Vi må gjøre det motsatte<br/>av hva tradisjonens menn og kvinner vil vi skal.</p>
      <p>Snakke høyt. Dele erfaringer. Diskutere. Lære. Ikke være stille med smerten og skammen.</p>
      <p><b>Nå vet dere</b> her i dag hva omskjæring gjør med mennesker. Hva omskjæring gjorde med meg. Og jeg ber dere:</p>
      <p>Om dere er journalister. Om dere er influensere. Om dere er lærere eller elever. Gutter, jenter, kvinner, menn. Om du er statsminister i Norge eller helsesøster på Laksevåg.</p>
      <p>Dette er min beskjed til alle dere. La oss heve stemmene våre.</p>
      <p>La oss si NEI til omskjæring.</p>
      <related>
        <h4>Les også</h4>
        <a href="https://www.bt.no/nyheter/lokalt/i/50k3Ke/i-2015-flyktet-hun-til-norge-uten-aa-kjenne-en-sjel-fredag-ble-hun-hed"/>
        <a href="https://www.bt.no/nyheter/lokalt/i/wP9oMP/paa-denne-skolen-faar-innfoeringsklassen-egne-mentorer"/>
        <a href="https://www.bt.no/btmeninger/debatt/i/0nvoqM/den-stille-kampen"/>
        <a href="https://www.bt.no/utenriks/i/MPEp5/da-jeg-hoerte-omskjaereren-synge-visste-jeg-at-jeg-hadde-blitt-lurt"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/9ve2O9/politiet-kvinne-knivdrept-i-floroe"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/nyheter/direkte/i/8mGLLd/trafikken-direkte"/>
      </related>
      <ol>
        <li>
          <a href="https://www.bt.no/tag/Omskj%C3%A6ring">Omskjæring</a>
        </li>
        <li>
          <a href="https://www.bt.no/tag/Kropp">Kropp</a>
        </li>
        <li>
          <a href="https://www.bt.no/tag/Norge">Norge</a>
        </li>
        <li>
          <a href="https://www.bt.no/tag/Religion">Religion</a>
        </li>
        <li>
          <a href="https://www.bt.no/tag/Overgrep">Overgrep</a>
        </li>
      </ol>
    </article>
  </body>
</html>