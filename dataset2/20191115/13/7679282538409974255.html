<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-increased-risk-of-pollution-muzaffarpur-air-getting-worse-aqi-340-crosses-2850809.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T13:22:35+00:00"/>
    <meta property="og:title" content="प्रदूषण का बढ़ता खतराः लगातार खराब हो रही शहर की हवा, एक्यूआई 340 पार"/>
    <meta property="og:description" content="बिहार में मुजफ्फरपुर में प्रदूषण पर नियंत्रण के उपाय कारगर नहीं हो रहे हैं। लगातार खराब हो रही हवा की सेहत के गिरने का सिलसिला शुक्रवार को भी जारी रहा। शाम चार बजे शहर की एयर क्वालिटी इंडेक्स..."/>
  </head>
  <body>
    <article>
      <h1>प्रदूषण का बढ़ता खतराः लगातार खराब हो रही शहर की हवा, एक्यूआई 340 पार</h1>
      <address><time datetime="2019-11-15T13:22:35+00:00">15 Nov 2019, 13:22</time> by <a rel="author">हिन्दुस्तान टीम,मुजफ्फरपुर</a></address>
      <p>बिहार में मुजफ्फरपुर में प्रदूषण पर नियंत्रण के उपाय कारगर नहीं हो रहे हैं। लगातार खराब हो रही हवा की सेहत के गिरने का सिलसिला शुक्रवार को भी जारी रहा। शाम चार बजे शहर की एयर क्वालिटी इंडेक्स (एक्यूआई) 346 मापी गई, जबकि पटना का इससे छह प्वाइंट ही अधिक यानी 352 मापी गई। उधर, दिल्ली के हवा की गुणवत्ता शाम में 436 थी। </p>
      <p>शहर की हवा में पीएम (पार्टिकल मेटेरियल) 2.5 की मात्रा लगातार बढ़ती जा रही है। इस कारण प्रदूषण उस स्तर पर पहुंच गया है जो सांस की बीमारी पैदा करता है और लंबे समय तक लोगों की सेहत को प्रभावित कर सकता है। दीपावली के बाद से हवा की गुणवत्ता में आयी गिरावट के बाद डीएम आलोक रंजन घोष ने शहर की मुख्य सड़कों पर सुबह-शाम पानी के छिड़काव का निर्देश दिया था। इसके बाद अगले चार दिनों तक हवा में पीएम 2.5 की मात्रा नियंत्रित हो रही थी। शुक्रवार को इसमें अचानक उछाल आया और यह सीधे 346 पर पहुंच गया।</p>
      <p>
        <b>फैसलों पर कड़ाई से अमल नहीं</b>
      </p>
      <p>हवा की गुणवत्ता खराब होने के बाद जो चार फैसले लिए गए थे, उनपर कड़ाई से अमल नहीं हो रहा है। डीएम ने निर्देश दिया था कि सड़कों पर पानी के छिड़काव के साथ ही कूड़ा, बालू व मिट्टी आदि की ढुलाई ट्रैक्टर व ट्रक को ढंक कर किया जाए। इसके अलावा खुले में चल रहे अवैध जेनरेटर की जांच के लिए भी कमेटी बनाने का आदेश जारी किया गया था। केरोसिन की खपत पर निगरानी के लिए भी टीम बनाने का आदेश जारी हुआ था। इन आदेशों पर अब तक सख्ती से कार्रवाई शुरू भी नहीं हो सकी है।</p>
    </article>
  </body>
</html>