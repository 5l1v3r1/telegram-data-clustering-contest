<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640101/%D9%85%D8%B3%D8%A7%D9%84%D9%87-%D8%A8%D9%86%D8%B2%DB%8C%D9%86-%D9%86%D8%A8%D8%A7%DB%8C%D8%AF-%D8%AA%D8%A8%D8%AF%DB%8C%D9%84-%D8%A8%D9%87-%DB%8C%DA%A9-%D8%A8%D8%AD%D8%B1%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:08:00+00:00"/>
    <meta property="og:title" content="مساله بنزین نباید تبدیل به یک بحران اقتصادی شود"/>
    <meta property="og:description" content="امام جمعه موقت تهران گفت: مساله بنزین یک تصمیمی است که دولت و مجلس با مشورت فرهیختگان حوزه اقتصاد گرفتند ولی باید به اجرای این تصمیم توجه ..."/>
  </head>
  <body>
    <article>
      <h1>
        <a href="https://www.bultannews.com/fa/news/640101/%D9%85%D8%B3%D8%A7%D9%84%D9%87-%D8%A8%D9%86%D8%B2%DB%8C%D9%86-%D9%86%D8%A8%D8%A7%DB%8C%D8%AF-%D8%AA%D8%A8%D8%AF%DB%8C%D9%84-%D8%A8%D9%87-%DB%8C%DA%A9-%D8%A8%D8%AD%D8%B1%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%B4%D9%88%D8%AF">مساله بنزین نباید تبدیل به یک بحران اقتصادی شود</a>
      </h1>
      <h2>امام جمعه موقت تهران گفت: مساله بنزین یک تصمیمی است که دولت و مجلس با مشورت فرهیختگان حوزه اقتصاد گرفتند ولی باید به اجرای این تصمیم توجه ...</h2>
      <address><time datetime="2019-11-15T13:08:00+00:00">15 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، آیت‌الله امامی کاشانی در خطبه‌های این هفته نماز جمعه <b>تهران</b> با بیان اینکه امروز سالروز ولادت پیامبر اسلامی(ص) و امام جعفر صادق علیه السلام است، اظهار کرد: پیامبر اعظم مقتدایی معصوم بود. پیامبر اکرم قبل از اینکه حاکم اسلامی و <b>پیامبر</b> باشد تجلی همه اسماء الهی بود و تمام وجود مبارکش نور و اخلاق حسنه بود.</p>
      <p>امام جمعه موقت تهران اظهار داشت: در جامعه ما قلب‌ها و گفتارها و دل‌ها چگونه است؟ ما باید شبیه پیامبر باشیم. متاسفانه تهمت، دروغ، آبرو بردن، کنجکاوی از عیب‌ها، در جامعه ما رواج دارد.</p>
      <p>آیت‌الله امامی کاشانی گفت: حضور در راهپیمایی اربعین امام حسین(ع) به معنای تلاش برای ایجاد شباهت به پیامبر است، جوانانی که به شهادت می‌رسند در راستای ایجاد این شباهت است. از پیامبر می‌خواهیم که به ما عنایت کند، دل ما سلیم باشد و قلبمان نور داشته باشد.</p>
      <p>وی در ادامه با اشاره به افزایش قیمت بنزین گفت: مسئله بنزین آنطور که برای بنده نقل کردند تصمیمی است که دولت و مجلس با مشورت فرهیختگان و دست اندرکاران حوزه اقتصادی گرفتند و اتخاذ کردند ولی باید به ساز و کار اجرای این تصمیم توجه کرد.</p>
      <p>خطیب موقت نماز جمعه تهران گفت: کسی که میوه می‌فروشد و کسی که کالا و جنس می‌فروشد، باید بداند که که گرانی بنزین نباید موجب افزایش قیمت کالاها و میوه شود و در قیمت همه کالاها اثر بگذارد، باید انصاف وجود داشته باشد.</p>
      <p>وی تاکید کرد: باید در اجرای این تصمیم دقت کرد. افراد نباید به دنبال این باشند که حال که بنزین گران شد، همه چیز گران شود و بحران بوجود بیاید.</p>
      <p>آیت الله امامی کاشانی ادامه داد: کسی که به پیامبر اکرم(ص) شبیه‌تر است باید با انصاف باشد. گران شدن بنزین چه ربطی به افزایش قیمت میوه و لباس و فرش یا خانه دارد؟</p>
      <p>امام جمعه موقت تهران تاکید کرد: تا زمانی که در کشور انصاف نباشد و شباهت به پیامبر اکرم وجود نداشته باشد، نمی‌توان کارها را پیش برد.</p>
    </article>
  </body>
</html>