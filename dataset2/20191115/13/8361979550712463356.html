<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/viyna-na-donbasi-putin-stavit-umovi-novini-ukrajini-50053738.html"/>
    <meta property="og:site_name" content="НВ"/>
    <meta property="article:published_time" content="2019-11-15T13:24:00+00:00"/>
    <meta property="og:title" content="Розведення сил по всій лінії розмежування та узгодження закону про статус Донбасу з бойовиками. Путін ставить нові умови Україні"/>
    <meta property="og:description" content="Президент Росії Володимир Путін не збирається зустрічатись з Володимиром Зеленським віч-на віч, до саміту в Нормандському форматі. Про це він заявив під час саміту БРІКС, що проходить у Бразилії."/>
  </head>
  <body>
    <article>
      <h1>Розведення сил по всій лінії розмежування та узгодження закону про статус Донбасу з бойовиками. Путін ставить нові умови Україні</h1>
      <h2>Президент Росії Володимир Путін не збирається зустрічатись з Володимиром Зеленським віч-на віч, до саміту в Нормандському форматі. Про це він заявив під час саміту БРІКС, що проходить у Бразилії.</h2>
      <address>
        <time datetime="2019-11-15T13:24:00+00:00">15 Nov 2019, 13:24</time>
      </address>
      <p>Також Путін висунув нові умови: стверджує, що треба провести розведення сил по всій лінії зіткнення. Про це йдеться в сюжеті <a href="https://radio.nv.ua/">Радіо НВ</a>.</p>
      <h3>Що заявив Путін</h3>
      <p>Таким чином президент Росії відповів на заяву Міністра закордонних справ України Вадима Пристайка. Нагадаємо, голова МЗС не виключив, що Україна може вийти з Мінського процесу за умови, якщо Росія не буде готова до прогресу у виконанні домовленностей.</p>
      <p>Очільник Кремля заявив, що так звана формула Штайнмаєра є беззмістовною і не повністю відповідає Мінським домовленостям. Однак це він називає компромісом, на який йде Росія. А з Зеленським, як зазначив російський президент, він підтримує «повний контакт».</p>
      <p>«Про зустріч до Нормандського формату не йдеться, оскільки ми домовилися, що будемо зустрічатися в Нормандському форматі. А якщо ми будемо зустрічатися, то чого ж нам метушитися. Ми ж повинні вийти з якимось результатом. Ми з ним в контакті, ми розмовляємо по телефону, повний контакт є», — заявив Путін.</p>
      <p>Чверть часу з 40-хвилинної прес-конференції Путін присвятив питанням, пов’язаним з Україною. Він стверджує, що <a href="https://nv.ua/ukr/world/geopolitics/putin-vimagaye-osobliviy-status-donbasu-novini-ukrajini-50053657.html">закон про особливий статус Донбасу не може бути відмінним від того, що діє зараз</a>, і має узгоджуватися з невизнаними республіками.</p>
      <p>Як зазначив на саміті БРІКС російський президент, закон про особливий статус Донбасу має бути безстроковий, а не на кілька років. Цей документ повинен узгоджуватись із так званими республіками «ЛНР» і «ДНР», інакше процес зайде у глухий кут, вважає він.</p>
      <p>А якщо Україна введе поліцію та Національну гвардію у зону розведення, тоді, стверджує очільник Кремля, самоназвані республіки зроблять такий самий крок.</p>
      <p>Відповідаючи на одне із запитань, Путін згадав слова міністра закордонних справ України Вадима Пристайка про те, що Київ може відмовитись від Мінських угод. «Якщо це станеться, тоді Росія не бачить сенсу у Нормандському форматі», — відповів російський президент.</p>
      <p>Також він озвучив ще одну вимогу щодо Донбасу. З його слів, <a href="https://nv.ua/ukr/world/geopolitics/putin-vimagaye-povnogo-rozvedennya-viysk-na-donbasi-novini-rosiji-50053641.html">потрібно розвести війська вздовж усієї лінії розмежування</a>.</p>
      <h3>Чи планують подальше розведення сил на Донбасі найближчим часом</h3>
      <p>Питання щодо повного розведення військ по лінії розмежування не обговорюють. Принаймні, в Міністерстві у справах ветеранів, тимчасово окупованих територій та внутрішньо переміщених осіб. Про це Радіо НВ повідомив перший заступник міністра Антон Колумбет.</p>
      <p>«Про подібні ініціативи нічого не відомо. Збройні сили України, не дивлячись на будь-які спроби агресора наступати і так далі, вони завжди будуть готові до адекватної реакції. А далі, скільки кілометрів саме донбаської землі буде звільнено сьогодні, завтра чи післязавтра — це залежить від консолідації української нації», — заявив Колумбет.</p>
      <p>Зазначимо, що моніторингова місія ОБСЄ підтвердила відведення сил в районі Богданівки та Петрівського. А голова організації заявив, що це наближає сторони до Нормандського саміту. У вівторок, 12 листопада, незаконні збройні формування повідомили ОБСЄ про те, що завершили відведення з погодженої ділянки.</p>
      <h3>Тиск Росії</h3>
      <p>Розведення військ по всій лінії розмежування — це замороження конфлікту. Заяву української влади про те, що в демілітаризованій зоні буде Нацгвардія та поліція, Путін використав проти самої України, вважає колишній заступник міністра з питань тимчасово окупованих територій Георгій Тука. З його слів, наразі Україну заганяють у нову пастку.</p>
      <p>«Путін зараз буде тиснути, „пропонувати“, м’яко кажучи, продовжити термін цього закону — про особливості місцевого самоврядування в окремих районах Донеччини і Луганщини. Якщо Україна погодиться, то миттєво буде реакція ватажків так званих: „Ні, нам такий закон не потрібен, ми такий закон не визнаємо“. В такому випадку Путін скаже: „Ну, от бачите, ми за Київ. Ну, а тепер, хлопці, кияни, ідіть і домовляйтеся з Донецьком і Луганськом“. В черговий раз будуть підштовхувати до прямих переговорів з Донеччиною і Луганщиною», — вважає Тука.</p>
      <p>Нагадаємо, 3 жовтня президент Володимир Зеленський заявив, що буде розроблено новий закон про особливий статус Донбасу.</p>
      <p>Росія грає з Україною і не втрачає жодної своєї ключової позиції. Натомість, нині українська позиція виглядає хиткою та невпевненою. Таку думку в коментарі Радіо НВ висловила заступниця керівника Центру досліджень проблем Російської Федерації Національного інституту стратегічних досліджень Олена Снігир.</p>
      <p>За її словами, про слабкість України в цьому питанні говорять останні заяви голови МЗС Пристайка, зокрема про те, що питання контролю Україною кордону з Росією на Донбасі за хронологією — в кінці. Не надають впевненості також його слова про те, що Україна не розуміє, чого хоче Кремль, вважає Олена Снігир.</p>
      <p>«Росіяни тиснуть на Україну, намагаючись по максимуму отримати від самої обіцянки зустрічі в Нормандському форматі. Така смішна дуже ситуація, коли просто вони фактично продають нам повітря — обіцянку просто зустрічі, обіцянку діалогу. Таке враження, що Київ дуже сильно переймається, через сам факт зустрічі - просто зустрітися і поговорити. У мене зараз таке враження, що нотки паніки з’являються у наших політиків і можновладців. Такого не можна допускати», — переконана Снігир.</p>
      <p>Нагадаємо, зустріч у Нормандському форматі відбудеться протягом наступних декількох тижнів. Підготовка до проведення саміту продовжується. Про це заявив міністр закордонних справ Німеччини Хайко Маас. За його словами, домовленості, яких досягли в рамках Мінського процесу зараз втілюються. А саме — розведення військ.</p>
      <p>Додамо, що у штабі Операції об'єднаних сил повідомили, що підтримувані Росією бойовики на Донбасі минулої доби здійснили 15 обстрілів позицій Збройних сил України, внаслідок чого загинув один український військовослужбовець.</p>
    </article>
  </body>
</html>