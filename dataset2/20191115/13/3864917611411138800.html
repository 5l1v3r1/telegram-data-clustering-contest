<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819176-vibuli-u-balaklii-dvoe-vijskovih-zaginuli-cetvero-poraneni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T13:35:00+00:00"/>
    <meta property="og:title" content="Вибухи у Балаклії: двоє військових загинули, четверо поранені"/>
    <meta property="og:description" content="На військовому арсеналі в Балаклії Харківської області загинули двоє військових, ще четверо зазнали поранень."/>
  </head>
  <body>
    <article>
      <h1>Вибухи у Балаклії: двоє військових загинули, четверо поранені</h1>
      <h2>На військовому арсеналі в Балаклії Харківської області загинули двоє військових, ще четверо зазнали поранень.</h2>
      <address>
        <time datetime="2019-11-15T13:35:00+00:00">15 Nov 2019, 13:35</time>
      </address>
      <p>Про це повідомляє пресслужба Генерального штабу ЗСУ на своїй сторінці у <a href="https://www.facebook.com/GeneralStaff.ua/posts/1411927145643205?__xts__[0]=68.ARC_oDTRZfkbO3qU1K0IgiqvVvigrltXjMnH0Xw6-cQY3-_bFBz-GwFNaH2T1tO8sj57HjDJDiY6HeTtrj2VZD3PmtZhmwfmCzZ5HftKLO60vIFGtTGX3dYFx5IgyeDnREI8PU9vfdaxUjhHNSSkyvcGzFRp_dGRlqw2WT2nJUyh3QQpA6irAJKOjEUlpHwgxDnpsdejE89eLRfc26ycnosHdahQUjzrSFC7ifscetXqhxxwMY0kjD-f04RQyi05VzulymbNCE63pdadosaya0T5eMtiBiyJZQ8yRouQQ4OmdB6fUneN0sEtFryXRbiKWwksE9QW8D7UJg7w8qjXmQ&amp;__tn__=-R">Facebook.</a></p>
      <p>“За уточненою інформацією від чергового Центральної артилерійської бази забезпечення боєприпасами, на превеликий жаль, двоє військових саперів зазнали поранень, не сумісних із життям”, - йдеться в повідомленні.</p>
      <p>Четверо поранених <a href="https://www.ukrinform.ua/tag-armia">військовослужбовців</a> ЗСУ, про яких повідомлялось раніше, перебувають у медичних закладах, зазначили в Генштабі, уточнивши, що троє з них - у важкому стані, один – середньої важкості.</p>
      <p>“Пораненим військовослужбовцям оперативно надається фахова медична допомога у повному обсязі в медичних закладах”, - наголошується в повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819138-vibuhi-u-balaklii-povazani-z-utilizacieu-boepripasiv-genstab.html">Вибухи у Балаклії пов'язані з утилізацією боєприпасів - Генштаб</a>
      </blockquote>
      <p>Також зазначається, що із 15:13 п’ятниці, 15 листопада, жодних нових вибухів на технічній території арсеналу не зафіксовано.</p>
      <p>“Місцевим мешканцям та об’єктам інфраструктури нічого не загрожує. Сховища боєприпасів у безпеці”, - запевнили у Генштабі.</p>
      <p>Як повідомляв Укрінформ, 15 листопада о 14:28 на військовому арсеналі в Балаклії Харківської області пролунало близько 20 вибухів. За даними Генштабу, вони пов'язані з утилізацією залишків боєприпасів та їхніх елементів, які не можна транспортувати. Раніше повідомлялося про чотирьох поранених.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819103-na-arsenali-v-balaklii-prolunali-vibuhi-pocalasa-pozeza.html">На арсеналі в Балаклії пролунали вибухи, почалася пожежа</a>
      </blockquote>
      <p>У травні 2018 року біля Балаклії сталася пожежа на колишній технічній території 65-го арсеналу, де тривали роботи з очищення і розмінування залишків снарядів, які не розірвалися внаслідок пожежі у 2017 році. Особовий склад, який залучався до робіт із розмінування, був евакуйований.</p>
      <p>Ще раніше, у березні 2017 року, на складах артилерійських боєприпасів на околиці Балаклії спалахнула пожежа й почали вибухати боєприпаси. З околиць складів радіусом 10 кілометрів евакуйовували майже 20 тисяч людей. Пожежу згодом ліквідували. Як головну версію подій називали диверсію, хоча не виключали і версію службового недбальства.</p>
    </article>
  </body>
</html>