<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103094/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T13:42:24+00:00"/>
    <meta property="og:title" content="Литва і Росія провели обмін шпигунами"/>
    <meta property="og:description" content="Литва та Росія у п’ятницю провели обмін шпигунами, в результаті якого п’ятеро осіб, засуджених за шпигунство, повернулися на батьківщину."/>
  </head>
  <body>
    <article>
      <h1>Литва і Росія провели обмін шпигунами</h1>
      <address>
        <time datetime="2019-11-15T13:42:24+00:00">15 Nov 2019, 13:42</time>
      </address>
      <p>Литва та Росія у п’ятницю провели обмін шпигунами, в результаті якого п’ятеро осіб, засуджених за шпигунство, повернулися на батьківщину.</p>
      <p>Про це повідомляє "Європейська правда".</p>
      <p>Президент Литви Гітанас Наусада у четвер <b><a href="https://www.eurointegration.com.ua/news/2019/11/15/7103068/">помилував двох громадян Росії</a></b>, проклавши шлях для обміну з Москвою. Їх помилували на підставі положення Кримінального кодексу, що регулює обмін шпигунами, який <b><a href="https://www.eurointegration.com.ua/news/2019/11/7/7102752/">набув чинності цього тижня.</a></b></p>
      <p>Зі свого боку Москва погодилася помилувати двох затриманих у Росії литовських громадян, Євгенія Матайтіса та Арістідаса Тамошайтіса, засуджених 2016 року. Також Москва погодилася відпустити <b><a href="https://www.eurointegration.com.ua/news/2019/04/16/7095235/">Фруде Берга</a></b>, колишнього норвезького прикордонника, засудженого за шпигунство.</p>
      <p>Обмін відбувся сьогодні на литовсько-російському кордоні. Президента Литви постійно інформували про хід операції, повідомляється на <a href="https://www.lrp.lt/">сайті</a> глави литовської держави.</p>
      <p>Директор департаменту державної безпеки Литви Даріус Яунішкіс за підсумками операції повідомив президенту, що двоє ув'язнених в Росії громадян Литви успішно повернулись на батьківщину та прямують до своїх родин.</p>
      <p>За його словами, разом з ними у Литву прибув норвежець Фруде Берг, якого передали у посольство Норвегії в Литві.</p>
      <p>Одночасно двоє російських громадян, Ніколай Філіпченко та Сергєй Моісеєнко, були передані Російській Федерації.</p>
      <p>Литва, Норвегія та Росія впродовж кількох тижнів працювали над обміном шпигунами.</p>
      <related>
        <a href="https://www.eurointegration.com.ua/news/2019/11/15/7103068/"/>
        <a href="https://www.eurointegration.com.ua/news/2019/11/7/7102752/"/>
      </related>
    </article>
  </body>
</html>