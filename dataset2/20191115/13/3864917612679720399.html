<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819194-sbu-zatrimala-na-kiivsini-odnogo-z-klucovih-vatazkiv-idil.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T13:54:00+00:00"/>
    <meta property="og:title" content="СБУ затримала на Київщині одного з ключових ватажків ІДІЛ"/>
    <meta property="og:description" content="СБУ в результаті спільної спецоперації з Міністерством внутрішніх справ Грузії та Центральним розвідувальним управлінням США затримала на Київщині одного з ключових ватажків терористичної організації «Ісламська держава»."/>
  </head>
  <body>
    <article>
      <h1>СБУ затримала на Київщині одного з ключових ватажків ІДІЛ</h1>
      <h2>СБУ в результаті спільної спецоперації з Міністерством внутрішніх справ Грузії та Центральним розвідувальним управлінням США затримала на Київщині одного з ключових ватажків терористичної організації «Ісламська держава».</h2>
      <address>
        <time datetime="2019-11-15T13:54:00+00:00">15 Nov 2019, 13:54</time>
      </address>
      <p>Про це повідомляє <a href="https://ssu.gov.ua/ua/news/1/category/2/view/6716#.Dbgmeu1v.dpbs">пресцентр СБУ.</a></p>
      <p>“Правоохоронці затримали злочинця у столичному регіоні поблизу приватного будинку, де він проживав. Проведена портретна експертиза довела, що затриманий іноземець дійсно є розшукуваним лідером «Ісламської держави», - йдеться у повідомленні.</p>
      <p>За отриманими даними, з 2012 року громадянин Грузії на прізвисько «Аль Бара Шишані» обіймав посаду аміра джамаату «Ахадун Ахат» у провінції Латакія Сирійської Арабської Республіки. У 2013 році він зайняв одну із вищих посад у «<a href="https://www.ukrinform.ua/tag-idil">ІДІЛ</a>» ‒ заступника військового аміра, відомого як «Абу Умар аш-Шишані». У 2016 році, після ліквідації останнього, «Аль Бара Шишані» виїхав до Туреччини, де продовжив координувати діяльність терористичної організації.</p>
      <p>Улітку 2018 року терорист, за даними СБУ, незаконно прибув до України, використавши підроблений паспорт. На підставі фальшивих документів йому вдалося легалізуватися на території України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2816265-izrail-likviduvav-lidera-islamskogo-dzihadu.html">Ізраїль ліквідував лідера "Ісламського джихаду"</a>
      </blockquote>
      <p>За наявною інформацією, перебуваючи в Україні, терорист продовжував координувати діяльність спеціальних осередків «ІДІЛ», так званих «Амніятів». Зараз терорист знаходиться під екстрадиційним арештом.</p>
      <p>Перевіряється інформація щодо його причетності до вчинення злочинів на території України, додали в СБУ.</p>
    </article>
  </body>
</html>