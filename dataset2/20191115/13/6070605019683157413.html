<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Andreu-Anglaterra-explicara-Jeffrey-Epstein_0_2344565659.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T13:55:52+00:00"/>
    <meta property="og:title" content="El príncep Andreu d'Anglaterra explicarà la seva relació amb el cas d'abusos de Jeffrey Epstein"/>
    <meta property="og:description" content="El fill de la reina Elisabet II ha concedit una entrevista que s'emetrà aquest dissabte"/>
  </head>
  <body>
    <article>
      <h1>El príncep Andreu d'Anglaterra explicarà la seva relació amb el cas d'abusos de Jeffrey Epstein</h1>
      <h2>El fill de la reina Elisabet II ha concedit una entrevista que s'emetrà aquest dissabte </h2>
      <address>
        <time datetime="2019-11-15T13:55:52+00:00">15 Nov 2019, 13:55</time>
      </address>
      <p>El príncep Andreu d'Anglaterra, fill de la reina Elisabet II, ha concedit una entrevista a la BBC en la qual explicarà, per primera vegada, la seva relació amb Jeffrey Epstein, el multimilionari acusat  de tràfic sexual de menors i conspiració que es va suïcidar a la seva cel·la aquest agost. <a href="https://www.ara.cat/estils/princep-Andreu-dAnglaterra-relacions-sexuals_0_1277872325.html">Una de les acusadores d'Epstein, Virgina Roberts,</a> assegura que la van obligar a mantenir relacions sexuals amb del duc de York en tres ocasions entre el 1999 i el 2002, una de les quals durant una orgia amb nou dones que va tenir lloc en una propietat d'Epstein a les illes Verges nord-americanes.  En el moment dels fets, Roberts era menor d'edat.</p>
      <p>L'entrevista, que es va gravar aquest dijous al Palau de Buckingham, es podrà veure aquest dissabte a les 21 h a la BBC. L'encarregada de fer l'entrevista, la periodista Emily Maitlis, assegura que va ser una trobada "sense restriccions" i sense preguntes revisades prèviament per part del príncep o el seu equip.  </p>
      <figure>
        <img src="https://www.ara.cat/2015/01/07/media/que-Andreu-Epstein-York-del_1280881926_43473121_117x66.jpg"/>
      </figure>
      <p>
        <a href="https://www.ara.cat/media/Lescandol-sexual-princep-Andreu-arriba_0_1280871947.html">L’escàndol sexual del príncep Andreu ja arriba a la reina</a>
      </p>
      <p>La casa reial sempre ha negat la implicació del príncep Andreu en el cas Epstein i en dues ocasions ha emès comunicats en què defensava la seva innocència. El 13 d'agost el Palau de Buckingham va qualificar com "categòricament falses" les acusacions fetes per Johanna Sjoberg, que va afirmar que el príncep li havia tocat un pit quan era una "jove col·legiala" i tots dos eren a casa d'Epstein. Una setmana més tard la <a href="https://www.ara.cat/gent/princep-Andreu-Anglaterra-implicat-Epstein_0_2291770899.html">casa reial va a tornar a insistir en la innocència del duc de York</a>, aquesta vegada després que el <i>Daily Mail</i> publiqués unes imatges del príncep a casa d'Epstein el 2010, dos anys després que l'empresari hagués sigut declarat culpable de mantenir relacions sexuals amb una prostituta menor d'edat. </p>
      <p>A finals d'agost, el príncep va emetre un altre comunicat en què assegurava que durant el temps que va conèixer Epstein "el veia molt infreqüentment i segurament no més d'una o dues vegades a l'any". "Vaig estar en algunes de les seves residències. Mai, en el temps que vaig passar amb ell, vaig ser testimoni o vaig sospitar de cap comportament com el que va portar a la seva detenció i condemna", assegura. </p>
    </article>
  </body>
</html>