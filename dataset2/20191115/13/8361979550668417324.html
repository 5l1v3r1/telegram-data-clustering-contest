<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/nazk-hoche-nadati-posadi-ochilnika-ofisu-prezidenta-status-korupciyno-rizikovanoji-novini-ukrajini-50053756.html"/>
    <meta property="og:site_name" content="НВ"/>
    <meta property="article:published_time" content="2019-11-15T13:25:00+00:00"/>
    <meta property="og:title" content="НАЗК хоче віднести посаду голови Офісу президента до «корупційно ризикованих»"/>
    <meta property="og:description" content="Національне агентство з питань запобігання корупції (НАЗК) пропонує внести посаду керівника Офісу президента до переліку посад з високим та підвищеним рівнем корупційних ризиків."/>
  </head>
  <body>
    <article>
      <h1>НАЗК хоче віднести посаду голови Офісу президента до «корупційно ризикованих»</h1>
      <h2>Національне агентство з питань запобігання корупції (НАЗК) пропонує внести посаду керівника Офісу президента до переліку посад з високим та підвищеним рівнем корупційних ризиків.</h2>
      <address>
        <time datetime="2019-11-15T13:25:00+00:00">15 Nov 2019, 13:25</time>
      </address>
      <p>Про це<a href="https://www.pravda.com.ua/news/2019/11/15/7232068/"> Українській правді</a> заявив керівник відділу інформаційної політики та зв’язків зі ЗМІ НАЗК Олександр Свириденко.</p>
      <p>«До переліку посад з високим корупційним ризиком, окрім посади керівника Офісу президента, НАЗК пропонує також віднести посади першого заступника та заступника керівника ОПУ», — сказав він.</p>
      <p>Представник НАЗК заявив, що вивчивши специфіку діяльності Офісу президента аненція дійшла висновку, що тамтешні посади є з високим та підвищеним рівнем корупційних ризиків. Тож НАЗК пропонує внести їх у перелік цих посад і застосовувати до них максимальний рівень контролю.</p>
      <p>Свириденко нагадав, що раніше керівник Адміністрації президента не був суб'єктом декларування і показувати доходи міг лише з доброї волі.</p>
      <p>Згідно зі змінами у законодавстві, які набрали чинності 18 жовтня, глава Офісу президента Андрій Богдан та його заступники мають подавати електронні декларації. НАЗК буде проводити повну перевірку цих декларацій.</p>
      <p>Стосовно імплементації нинішнього наказу НАЗК щодо змін до переліку посад з високим та підвищеним рівнем корупційних ризиків Свириденко пояснив, що тепер цей документ має бути зареєстрований у Міністерстві юстиції.</p>
      <p>20 червня <a href="https://nv.ua/ukr/ukraine/politics/pracivnikiv-skorotyat-zelenskiy-stvoriv-ofis-prezidenta-shlyahom-reorganizaciji-ap-ukaz-50027973.html?prefer_lang=ukr">Зеленський створив Офіс президента шляхом реорганізації та скорочення чисельності працівників Адміністрації президента України.</a></p>
      <p>Також <a href="https://nv.ua/ukr/ukraine/politics/zelenskiy-zatverdiv-polozhennya-pro-ofis-prezidenta-pidpisavshi-ukaz-pro-priznachennya-yogo-glavi-50028853.html">Зеленський затвердив положення про Офіс президента, підписавши укази про призначення глави органу і його заступників</a>. Керівником Офісу президента було призначено Андрія Богдана.</p>
    </article>
  </body>
</html>