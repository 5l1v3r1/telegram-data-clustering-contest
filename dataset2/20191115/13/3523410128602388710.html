<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640100/%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%D9%85%D8%B4%D9%85%D9%88%D9%84-%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:00:00+00:00"/>
    <meta property="og:title" content="خانوارهای مشمول طرح حمایت معیشتی شناسایی شدند"/>
    <meta property="og:description" content="لیست ۱۸ میلیون خانوار مشمول دریافت کمک معیشتی خانوار که بالغ بر ۶۰ میلیون نفر می‌شود، از سوی وزارت کار، تعاون و رفاه اجتماعی جهت برقراری کمک ..."/>
  </head>
  <body>
    <article>
      <h1>
        <a href="https://www.bultannews.com/fa/news/640100/%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C-%D9%85%D8%B4%D9%85%D9%88%D9%84-%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%B4%D9%86%D8%A7%D8%B3%D8%A7%DB%8C%DB%8C-%D8%B4%D8%AF%D9%86%D8%AF">خانوارهای مشمول طرح حمایت معیشتی شناسایی شدند</a>
      </h1>
      <h2>لیست ۱۸ میلیون خانوار مشمول دریافت کمک معیشتی خانوار که بالغ بر ۶۰ میلیون نفر می‌شود، از سوی وزارت کار، تعاون و رفاه اجتماعی جهت برقراری کمک ...</h2>
      <address><time datetime="2019-11-15T13:00:00+00:00">15 Nov 2019, 13:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از اعلام دولت مبنی بر حمایت معیشتی از ۱۸ میلیون خانوار معادل حدود ۶۰ میلیون نفر از جمعیت کشور،<b> خانوارهای مشمول</b> این طرح توسط وزارت رفاه انجام شده است.</p>
      <p>شب گذشته همزمان با اعلام شرکت ملی پالایش وپخش<b> فرآورده های نفتی</b> برای اصلاح قیمت و سهمیه بندی بنزین، رئیس سازمان برنامه و بودجه از پرداخت کمک معیشتی به ۱۸ میلیون خانوار خبر داد.</p>
      <p>همچنین یکی از مسئولان سازمان برنامه در گفتگو با خبرنگار مهر، جزئیات پرداخت این کمک معیشتی را اعلام کرد. براساس گفته های وی، میزان پرداخت به خانوارهای تک نفره ۵۵ هزار تومان، دو نفره ۱۰۳هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان خواهد بود.</p>
      <p>قرار است ۱۸ میلیون خانوار مشمول طرح حمایتی دولت شوند و در این زمینه وزارت رفاه به عنوان تنها مرجع شناسایی خانوارهای مشمول دریافت حمایت معیشتی، جامعه هدف این طرح را شناسایی و در قالب آیین نامه‌ای به دولت ارسال کرده است.</p>
      <p>وزارت رفاه با مکانیزم های موجود از جمله پایگاه اطلاعات رفاه ایرانیان خانوارهایی که می توانند از حمایت معیشتی دولت بهره مند شوند را شناسایی کرده است که پس از نهایی شدن در سازمان برنامه و بودجه طی روزهای آینده واریز خواهد شد.</p>
      <p>بر اساس آنچه که رئیس سازمان برنامه و بودجه اعلام کرده، اولین مرحله واریز طرح حمایت معیشتی حداکثر تا ۱۰ روز آینده انجام خواهد شد.</p>
      <p>هر عضو خانواده چقدر کمک معیشتی می‌گیرد؟ / سیاستی ضد فرزندآوری</p>
      <p>از آنجا که کمک معیشتی دولت قرار است به بُعد خانوار پرداخت شود، سهم هر عضو خانواده از این رقم متفاوت است.</p>
      <p>در هر خانوار، متناسب با تعداد اعضا، در واقع به هر عضو ارقامی متفاوت به این شرح پرداخت می شود: نفر اول ۵۵ هزار نفر تومان، نفر دوم ۴۸ هزارتومان، نفر سوم ۳۵ هزار تومان، نفر چهارم ۳۴هزار تومان، نفر پنجم ۳۳ هزار تومان و نفر ششم و هفتم و ... صفر ریال پرداخت می شود.</p>
      <p>در همین زمینه علی مروی، رئیس اندیشکده مطالعات حاکمیت و سیاست گذاری با ابراز نگرانی از نحوه شناسایی این ۱۸ میلیون خانوار گفت: بعید نیست که خانوارهای فراموش شده در یارانه نقدی، در این ۱۸ میلیون هم از قلم بیفتند.</p>
      <p>وی افزود: چتر حمایتی دولت مشوق زندگی مجری مستقل و تنبیه‌گر فرزندآوری است چرا که سرانه یارانه با افزایش تعداد خانواده به شدت کاهش پیدا می‌کند.</p>
    </article>
  </body>
</html>