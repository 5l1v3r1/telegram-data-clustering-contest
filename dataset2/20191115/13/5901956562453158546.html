<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/slovenski-zupan-napihal-po-kozarcku-vina-kazen-600-evrov-249267"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T13:12:00+00:00"/>
    <meta property="og:title" content="Slovenski župan napihal po kozarčku vina, kazen 600 evrov"/>
    <meta property="og:description" content="MIREN – Prvi mož občine Miren - Kostanjevica, ki obsega 15 naselij Vipavske doline in Krasa, 54-letni Mauricij Humar, je v petek zvečer vozil pod vplivom alkohola. Potem ko so ga policisti v okv..."/>
  </head>
  <body>
    <article>
      <h1>Slovenski župan napihal po kozarčku vina, kazen 600 evrov</h1>
      <h2>Župan občine Miren - Kostanjevica padel na alkotestu. Izgubil vozniško za en dan, dobil globo in kazenske točke.</h2>
      <address><time datetime="2019-11-15T13:12:00+00:00">15 Nov 2019, 13:12</time> by <a rel="author">Moni Černe</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/475523.jpg"/>
          <figcaption>FOTO: Ljubo Vukelič/Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1648275.jpg"/>
          <figcaption>Župan Mauricij Humar pravi, da je spil kozarec vina s prijatelji. FOTO: Katja Željan</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1648351.jpg"/>
          <figcaption>Občina Miren - Kostanjevica je nastala leta 1994 po odcepitvi od Nove Gorice.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1648355.jpg"/>
          <figcaption>Robert Gajser, na zadnjih lokalnih volitvah Humarjev protikandidat, meni, da je izgovarjanje funkcionarja neresno.</figcaption>
        </figure>
      </slideshow>
      <p>MIREN – Prvi mož občine Miren - Kostanjevica, ki obsega 15 naselij Vipavske doline in Krasa, 54-letni <b>Mauricij Humar</b>, je v petek zvečer vozil pod vplivom alkohola. Potem ko so ga policisti v okviru poostrenega nadzora ustavili, je med parkiranjem svojega avtomobila zadel v osebni avtomobil domačina. Možje v modrem so opravili alkotest, ugotovili so, da ima 0,26 mg alkohola na liter izdihanega zraka. Ostal je brez vozniškega dovoljenja za 24 ur, dobil globo 600 evrov in še 120 za nepravilen premik vozila. Pripisali so mu tudi osem kazenskih točk, torej ga od ponovnega opravljanja vozniškega izpita v avtošoli loči še 10 točk (če ni kakšne točke dobil že prej), pri čemer 18. kazenska točka hkrati pomeni odvzem vozniškega dovoljenja.</p>
      <blockquote>720 evrov globe je moral skupno plačati župan.</blockquote>
      <p>Za Slovenske novice je Humar pojasnil: »Objavljena informacija regionalnega časopisa glede mojega zadnjega prometnega prekrška, storjenega v petek zvečer, je delno resnična in zavajajoča ter na več mestih pretirano tendenciozna. V petek, 8. novembra 2019, po osmi uri zvečer sem, naj poudarim, zunaj vseh delovnih obveznosti storil prometni prekršek, kot to navaja medij. Po srečanju s prijatelji, ko sem spil kozarec vina, me je ustavila policija pri kontroli prometa. Pri tem sem pri premikanju vozila vzvratno rahlo zadel sosednje vozilo. Z voznikom sva brez težav uredila zadevo, saj ni šlo za bistvene škodne posledice na vozilih. Pri testiranju alkoholiziranosti sem rahlo presegel dovoljeno vrednost alkohola, kar je bila kot že pojasnjeno posledica pravkar použitega kozarca vina v družbi prijateljev. Za to sem bil primerno oglobljen. Ocene, da sem bil vidno pijan, so povsem zlagane in zlonamerne. Moja zbranost, komunikacija in sodelovanje s policisti ter drugimi so potekali brez težav in brez kakšnih posebnosti, ki naj bi jih povzročil popiti alkohol. Obžalujem petkov dogodek, a se za svoje dejanje dodatno ne želim opravičevati, saj sem bil tudi primerno sankcioniran. V tem dogodku ne vidim razloga za zaskrbljenost medijev in javnosti zaradi morebiti okrnjene zmožnosti in moralne integritete za vodenje občine.«</p>
      <blockquote>Policisti so v preteklem tednu odredili 13.182 alkotestov, od teh je bilo 374 pozitivnih.</blockquote>
      <figure>
        <img src="https://www.slovenskenovice.si/images/slike/2019/11/14/1648355.jpg"/>
        <figcaption>Robert Gajser, na zadnjih lokalnih volitvah Humarjev protikandidat, meni, da je izgovarjanje funkcionarja neresno.</figcaption>
      </figure>
      <p>Na naše vprašanje, kako bi lahko napihal nad dovoljeno mejo po kozarcu vina, ko po mnenju stroke to ni mogoče, ni odgovoril, vprašanje, ali gre za posebne okoliščine, da je zgolj po kozarcu dobil osem točk, je prav tako preslišal. Poklicali smo tudi <b>Roberta Gajserja</b>, nekdanjega občinskega svetnika občine Miren - Kostanjevica, ki je bil do mandata 2018–2022 član Občinskega sveta Občine Miren - Kostanjevica, prav tako pa je na zadnjih lokalnih volitvah kandidiral za župana mirenske občine. »O dogodku, o katerem me sprašujete, vem zgolj to, kar sem prebral v medijih, in na podlagi tega lahko odgovorim, da problematika zlorabe alkohola v slovenski družbi ni zanemarljiva in nanjo vedno znova opozarjajo mnogi strokovnjaki in institucije. Ta je še toliko bolj problematična v kombinaciji z upravljanjem vozil v cestnem prometu. Jaz imam do tega ničelno toleranco, še toliko bolj, ko gre za vidne člane naše družbe, predvsem voljene funkcionarje na tako visokih in odgovornih položajih. Zanje veljajo enaki zakoni in pravila kakor za običajne občane, ampak med oklepanjem svojih funkcij ti ljudje prepogosto pozabijo na moralno odgovornost. Tako so tudi slab zgled, predvsem za mlade. S tega vidika je izgovarjanje funkcionarja, da je s plačilom globe za storjen prekršek, poravnal dolg do družbe, neresen in vreden obsojanja toliko kot dogodek sam.«<br/><br/>Kakor koli že, župan zagotovo ni dobil dveh brezplačnih vstopnic za koncert, ki jih v okviru akcije poimenovane Pihajte 0,0 in jo popihajte na koncert, podarja slovenska policija. Vsi z rezultatom alkotesta 0,0 si prislužijo dve vstopnici za koncert Policijskega orkestra z gostoma <b>Tomislavom Jovanovićem - Tokcem</b> (Dan D) in <b>Neisho </b>15. januarja 2020 v Ljubljani. Kot je zapisala policija, gre za prijazen poklon vsem, ki se za volanom obnašate odgovorno. </p>
      <figure>
        <img src="https://www.slovenskenovice.si/images/slike/2019/11/14/1648351.jpg"/>
        <figcaption>Občina Miren - Kostanjevica je nastala leta 1994 po odcepitvi od Nove Gorice.</figcaption>
      </figure>
    </article>
  </body>
</html>