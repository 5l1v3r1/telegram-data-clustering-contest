<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640112/%D8%A2%D9%85%D8%A7%D8%AF%DA%AF%DB%8C-%D8%B4%D8%B1%DA%A9%D8%AA-%D9%BE%D8%B3%D8%AA-%D8%A8%D8%B1%D8%A7%DB%8C-%D8%AA%D8%AD%D9%88%DB%8C%D9%84-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AA%D8%A7-%D8%B3%D8%A7%D8%B9%D8%AA-%DB%B1%DB%B6-%D8%B1%D9%88%D8%B2-%D8%AC%D9%85%D8%B9%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:29:00+00:00"/>
    <meta property="og:title" content="آمادگی شرکت پست برای تحویل کارت سوخت تا ساعت ۱۶ روز جمعه"/>
    <meta property="og:description" content="مجری طرح کارت سوخت شرکت ملی پست ایران گفت: با توجه به اعلام سهمیه‌بندی بنزین، تا ساعت ۱۶امروز آماده تحویل کارت‌های معطله سوخت در باجه‌های منتخب هستیم."/>
  </head>
  <body>
    <article>
      <h1>
        <a href="https://www.bultannews.com/fa/news/640112/%D8%A2%D9%85%D8%A7%D8%AF%DA%AF%DB%8C-%D8%B4%D8%B1%DA%A9%D8%AA-%D9%BE%D8%B3%D8%AA-%D8%A8%D8%B1%D8%A7%DB%8C-%D8%AA%D8%AD%D9%88%DB%8C%D9%84-%DA%A9%D8%A7%D8%B1%D8%AA-%D8%B3%D9%88%D8%AE%D8%AA-%D8%AA%D8%A7-%D8%B3%D8%A7%D8%B9%D8%AA-%DB%B1%DB%B6-%D8%B1%D9%88%D8%B2-%D8%AC%D9%85%D8%B9%D9%87">آمادگی شرکت پست برای تحویل کارت سوخت تا ساعت ۱۶ روز جمعه</a>
      </h1>
      <h2>مجری طرح کارت سوخت شرکت ملی پست ایران گفت: با توجه به اعلام سهمیه‌بندی بنزین، تا ساعت ۱۶امروز آماده تحویل کارت‌های معطله سوخت در باجه‌های منتخب هستیم.</h2>
      <address><time datetime="2019-11-15T13:29:00+00:00">15 Nov 2019, 13:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مهدی مقصودی، گفت: با توجه به اطلاعیه <b>شرکت ملی پخش فرآورده‌های نفتی</b> درباره سهمیه‌بندی بنزین، همه باجه‌های پستی سراسر کشور امروز تا ساعت ۱۶ آماده تحویل کارت‌های معطله سوخت هستند و آمادگی اضافه کردن این ساعت کاری را نیز داریم.</p>
      <p>وی ادامه داد: باجه‌های منتخب استان تهران شامل باجه‌های شهرک قدس، میدان ولیعصر، مفتح، صدر، لشگرک، رسالت، نبرد جنوبی، شهر ری، شوش، چهار راه لشگر، تهرانسر و باجه‌های پستی شهرستان‌های تهران و کشور هستند.</p>
      <p>مجری طرح کارت سوخت شرکت ملی پست ایران با تاکید بر اینکه روزهای غیر تعطیل نیز تا ساعت ۱۸ این کارت‌ها ارائه می‌شود، از مالکان کارت‌های سوخت خواست برای دریافت کارت هوشممند سوخت خود، کارت شناسایی خودرو و مالک کارت را به همراه داشته باشند.</p>
      <p>مقصودی با بیان اینکه هم‌اکنون نزدیک به ۷۲۰ هزار کارت سوخت معطله در باجه‌های پستی سراسر کشور نگهداری می‌شود، گفت: نیمی از این کارت‌ها متعلق به استان تهران است و کارمندان ما برای ارسال این کارت‌ها سه بار به نشانی مالکان مراجعه کرده‌اند، اما موفق به تحویل این کارت‌ها نشده‌اند.</p>
      <p>وی افزود: تقاضای ما از مردم این است که در ساعت اوج حضور یعنی از ۱۰ تا ۱۲ مراجعه نکنند و ما در روزهای غیر تعطیل از ساعت ۸ صبح تا ۱۸ بعدازظهر آماده تحویل این کارت‌ها هستیم.</p>
      <p>مجری طرح کارت سوخت شرکت ملی پست ایران تاکید کرد: صاحبان کارت هوشمند سوخت برای اطلاع از باجه‌ای که کارتشان نگهداری می‌شود باید به سایت شرکت ملی پست ایران مراجعه کنند و پس از وارد کردن شماره خودرو و دریافت شماره مرسوله از باجه محل نگهداری کارت خود مطلع شوند.</p>
      <p>مقصودی تصریح کرد: افرادی که نشانی‌شان تغییر کرده است و قصد دارند کارت‌شان به نشانی جدید ارسال شود، می‌توانند به نزدیکترین باجه پستی محل سکونت خود مراجعه کنند و با پرداخت ۶ هزار و ۸۰۰ تومان هزینه پستی، نشانی جدید خود را ارائه کنند تا کارت برایشان ارسال شود.</p>
      <p>وی گفت: ۱۰ هزار تومان هم برای دریافت کارت هوشمند سوخت دریافت می‌شود.</p>
    </article>
  </body>
</html>