<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-nazk-ofis-prezydenta/30273715.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T13:25:07+00:00"/>
    <meta property="og:title" content="НАЗК хоче внести керівництво Офісу президента до списку посад із високим корупційним ризиком"/>
    <meta property="og:description" content="Національне агентство з питань запобігання корупції пропонує внести до Переліку посад з високим та підвищеним рівнем корупційних ризиків посади голови Офісу президента, його першого заступника і засту"/>
  </head>
  <body>
    <article>
      <h1>НАЗК хоче внести керівництво Офісу президента до списку посад із високим корупційним ризиком</h1>
      <address>
        <time datetime="2019-11-15T13:25:07+00:00">15 Nov 2019, 13:25</time>
      </address>
      <p>Національне агентство з питань запобігання корупції пропонує внести до Переліку посад з високим та підвищеним рівнем корупційних ризиків посади голови Офісу президента, його першого заступника і заступників. Про це НАЗК повідомила 15 листопада.</p>
      <p>«Національне агентство з питань запобігання корупції подало на державну реєстрацію до Міністерства юстиції наказ щодо змін до Переліку посад з високим та підвищеним рівнем корупційних ризиків. До переліку посад з високим корупційним ризиком, окрім посади керівника Офісу президента України, Національне агентство пропонує також віднести посади першого заступника та заступника керівника Офісу Президента», – йдеться в <a href="https://nazk.gov.ua/uk/novyny/nazk-proponuye-vnesty-posadu-kerivnyka-ofisu-prezydenta-do-pereliku-posad-z-vysokym-ta-pidvyshhenym-rivnem-koruptsijnyh-ryzykiv/">повідомленні</a> Агентства.</p>
      <p>Згідно з рішенням НАЗК від 2016 року, посадами із високим або підвищеним корупційним ризиком вже були голова Адміністрації президента (Офісу президента до перейменування) та його заступники.</p>
      <p>Також у цьому переліку:</p>
      <ul>
        <li>керівники та заступники керівників структурних підрозділів Національного банку</li>
        <li>керівники та заступники керівників самостійних структурних підрозділів територіальних управлінь Державної судової адміністрації</li>
        <li>керівники та заступники керівників державних підприємств, установ, організацій, де призначення регулюються державними органами</li>
        <li>посадовці, призначені держорганами із всеукраїнською юрисдикцією</li>
        <li>посадовці в органах місцевого самоврядування</li>
      </ul>
      <p>Президент України Володимир Зеленський реорганізував Адміністрацію президента в Офіс президента 20 червня 2019 року.</p>
    </article>
  </body>
</html>