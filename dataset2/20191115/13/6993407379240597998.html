<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-babis-vidvidaye-ukrainu/30273829.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T13:54:30+00:00"/>
    <meta property="og:title" content="Прем’єр Чехії Андрей Бабіш наступного тижня відвідає Україну"/>
    <meta property="og:description" content="Голова чеського уряду Андрей Бабіш готується до візиту в Україну. Як повідомляють чеські ЗМІ, наступного тижня разом з прем’єром в Україну приїде міністр промисловості й торгівлі Чехії Карел Гавлічек,"/>
  </head>
  <body>
    <article>
      <h1>Прем’єр Чехії Андрей Бабіш наступного тижня відвідає Україну</h1>
      <address>
        <time datetime="2019-11-15T13:54:30+00:00">15 Nov 2019, 13:54</time>
      </address>
      <p>Голова чеського уряду Андрей Бабіш готується до візиту в Україну. Як <a href="https://www.ceskenoviny.cz/zpravy/babis-s-havlickem-navstivi-pristi-tyden-ukrajinu/1821370">повідомляють чеські ЗМІ</a>, наступного тижня разом з прем’єром в Україну приїде міністр промисловості й торгівлі Чехії Карел Гавлічек, а також 85 підприємців.</p>
      <p>У програмі перебування Бабіша в Україні зустріч і переговори з президентом України Володимиром Зеленським і головою українського уряду Олексієм Гончаруком.</p>
      <p>Головна мета візиту – висловити підтримку територіальної цілісності, cуверенітету і незалежності України, а також подальшому зближенню України та Європейського союзу.</p>
      <p>Члени чеської делегації також ставлять метою візиту підтримку двосторонніх чесько-українських відносин, зокрема, у сфері економіки. У програмі візиту проведення в Києві чесько-українського торгівельного форуму, в роботі якого <a href="https://www.komora.cz/event/doprovodna-podnikatelska-mise-predsedy-vlady-cr-andreje-babise-a-ministra-prumyslu-a-obchodu-cr-karla-havlicka-na-ukrajinu/">візьме участь президент Господарської палати Чехії Владімір Длоуги</a>.</p>
      <p>Україна є двадцятим найбільшим торгівельним партнером Чеської республіки. За даними Чеської торговельної палати перед чеськими підприємцями Україна відкриває великі можливості співпраці в галузі авіаційної, оборонної й транспортної промисловості, енергетики, машинобудування.</p>
      <p>Як відомо, вже раніше прем’єр Чехії Андрей Бабіш <a href="https://www.radiosvoboda.org/a/news-czeskyi-premier-zaprosyv-zelenskoho-do-prahy/30183083.html)">запросив президента України Володимира Зеленського відвідати Прагу</a>.</p>
    </article>
  </body>
</html>