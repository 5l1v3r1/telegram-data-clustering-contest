<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621638/%D8%A7%DA%AF%D8%B1-%DA%A9%D8%B3%DB%8C-%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D9%82%D9%88%D8%A7%D8%B1%D9%87-%D8%AE%D9%88%D8%AF-%D8%B1%D8%A7-%D8%A8%D8%A7-%D8%A7%D8%B3%D9%84%D8%A7%D9%85-%D8%AA%D8%B7%D8%A8%DB%8C%D9%82-%DA%A9%D9%86%D8%AF-%D8%A8%D8%A7%DB%8C%D8%AF-%D8%B3%D9%86%D8%AF-%D8%A7%D8%B1%D8%A7%D8%A6%D9%87-%D8%AF%D9%87%D8%AF-%D9%86%D8%AA%DB%8C%D8%AC%D9%87-%D9%BE%DB%8C%D9%85%D8%A7%D9%86%E2%80%8C%D8%B4%DA%A9%D9%86%DB%8C-%DA%A9%D9%81%D8%A7%D8%B1-%D8%A8%D8%A7-%D9%BE%DB%8C%D8%A7%D9%85%D8%A8%D8%B1%D8%B5-%D9%85%D9%86%D8%AA%D9%87%DB%8C-%D8%A8%D9%87-%D9%81%D8%AA%D8%AD-%D9%85%DA%A9%D9%87-%D8%B4%D8%AF-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%82%D8%AF%D8%B1%D8%AA-%D9%86%D8%B1%D9%85-%D8%A7%D9%86%D9%82%D9%84%D8%A7%D8%A8-%D9%85%DB%8C%E2%80%8C%D8%AA%D8%B1%D8%B3%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T13:06:00+00:00"/>
    <meta property="og:title" content="اگر کسی می‌خواهد قواره خود را با اسلام تطبیق کند باید سند ارائه دهد/ نتیجه پیمان‌شکنی کفار با پیامبر(ص) منتهی به فتح مکه شد/ آمریکا از قدرت نرم انقلاب می‌ترسد"/>
    <meta property="og:description" content="خطیب نماز جمعه مشهد مقدس گفت: در عرصه سیاست اگر بنا شد یک آدمی تفسیر اسلامی داشته باشد و قواره خود را با اسلام تطبیق کند باید سند ارائه دهد. اینطور نیست که بنده بگویم پیامبر با کفار مذاکره می‌کرد و بعد تخلف، دوباره مذاکره می‌کردند. پیامبر یک حقیقت است که من اگر چیزی گفتم باید سند ارائه دهم."/>
  </head>
  <body>
    <article>
      <h1>اگر کسی می‌خواهد قواره خود را با اسلام تطبیق کند باید سند ارائه دهد/ نتیجه پیمان‌شکنی کفار با پیامبر(ص) منتهی به فتح مکه شد/ آمریکا از قدرت نرم انقلاب می‌ترسد</h1>
      <h2>حجت‌الاسلام علم‌الهدی در خطبه دوم نماز جمعه حرم رضوی:</h2>
      <address>
        <time datetime="2019-11-15T13:06:00+00:00">15 Nov 2019, 13:06</time>
      </address>
      <p>
        <i>خطیب نماز جمعه مشهد مقدس گفت: در عرصه سیاست اگر بنا شد یک آدمی تفسیر اسلامی داشته باشد و قواره خود را با اسلام تطبیق کند باید سند ارائه دهد. اینطور نیست که بنده بگویم پیامبر با کفار مذاکره می‌کرد و بعد تخلف، دوباره مذاکره می‌کردند. پیامبر یک حقیقت است که من اگر چیزی گفتم باید سند ارائه دهم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیداحمد علم‌الهدی در خطبه دوم نماز جمعه این هفته مشهد مقدس، با تبریک میلاد پیامبر اسلام (ص) و ولادت امام صادق (ع) گفت: ذات مقدس خداوند در قرآن در آیه ۱۷۴ سوره نساء‌ پیامبر(ص) را اینگونه معرفی می کند که وجود اقدس پیامبر به عنوان برهان برای بشر است.</p>
      <p>وی ادامه داد: برهان بودن پیامبر(ص) به این معنا است که در همه عرصه‌های زندگی و موقعیت های مختلف اگر سیره پیامبر در زندگی پیاده شد در درگاه خدا دارای حجت هستیم و دلیل و برهان در عرصه بندگی داریم. ملزم هستیم در همه جریان زندگی نشانی از پیامبر داشته باشیم. انقلاب ما در تداوم و توسعه انقلاب اسلامی پیامبر است. ما در جریان انقلاب باید از پیامبر برهان داشته باشیم. در انقلاب عامل توسعه اسلحه و جنگ نبود و قدرت نرم بود.</p>
      <figure>
        <img src="https://aftabnews.ir/files/fa/news/1398/8/24/359568_547.jpg"/>
      </figure>
      <p>وی افزود: پیامبر(ص) وقتی در میان مکه دین خود را برای اولین جلسه اعلام کرد، لشگر نداشت و مجهز به تجهیزات جنگ سخت نبود و از لحظه اول قدرت‌های مادی کفار قریش با تمام قوا با وی جنگیدند و آنچه پیامبر (ص) را پیروز کرد قدرت نرم و معارفی بود که فطرت انسان ها این معارف را می پذیرفت. وقتی اسلام وارد یک جامعه می شد همه در لحظه اول به آن می گرویدند. در انقلاب اسلامی ما هم امام فرمودند این انقلاب تغییر حکومت نیست؛ این انقلاب اجرای برنامه تحول اقتصادی نیست؛ این انقلاب دگرگون‌سازی جریان اسلام و توسعه جهانی اسلام است و از روز اول هم فرمودند این انقلاب باید صادر شود که رسانه‌های خارجی گفتند ایرانی‌ها می‌خواهند جهان‌خواری کنند؛ معنای صدور انقلاب را نه تنها نفهمیدند بلکه تحریف کردند اما این انقلاب باید با قدرت نرم صادر شود که امروز صادر شده است.</p>
      <p>نماینده رهبر انقلاب در استان خراسان رضوی گفت: علت اینکه امروز یمن در راستای انقلاب اسلامی بر استکبار جهانی می‌خروشد و با همه امکانات مقابله می‌کند ناشی از صدور انقلاب اسلامی است. استکبار جهانی می خواهد جلوی صدور قدرت نرم ما را بگیرد. فکر کردند با تحریم‌های اقتصادی و معیشتی یه کاری کنند که قدرت نرم انقلاب را از ما بگیرند تا نتوانیم بر دل ها نفوذ کنیم. آمریکا دنبال این است و از نفوذ قدرت نرم ما وحشت دارد؛ فکر کرد اگر سفره ما را هدف گرفت مردم از انقلاب بر می‌گردند.</p>
      <p>وی ادامه داد: فکر می‌کنند اگر بنا شد کاری کنند که در این کشور سفره دین از زیر پای جوانان کشیده شود، نفوذ قدرت نرم انقلاب از بین می روند. توطئه‌های دشمن علیه ما این است. مردم ما مقاوانه چهل سال ایستادند و انقلاب ما جریان مقاومت را در منطقه حاکم کرد. مصیبتی که ما داریم از ناسازگاری‌های جریان‌های داخلی ما است. امروز در داخل جامعه با دو جریان روبرو هستیم که ماهیت انقلاب را درک نکرده یا قبول ندارند. فکر می‌کنند نظام شاهی ساقط شده حالا برای قدرت مبارزه کنند. اینها یک عده عوامل سکولار هستند اما دین را برای بعد قبر می‌دانند و تفسیرشان از دین متفاوت است.</p>
      <p>وی افزود: یک عده دیگر هستند که به نظر من از جریان اول بدتر هستند؛ اینها مسلمان هستند و اسلام را در سیاست دخیل می‌دانند اما در راستای منافع و پندارهای خودشان هستند و می‌خواهند از اسلام در قواره خود چیزی بسازند. این است که می‌گویند بنی‌عباس از بنی‌امیه بدتر است که می‌خواستند در راستای اقتدار خودشان اسلام را استخدام کنند.</p>
      <p>خطیب نماز جمعه مشهد مقدس گفت: این را توجه داشته باشید که در عرصه سیاست اگر بنا شد یک آدمی خواست تفسیر اسلامی داشته باشد و قواره خود را با اسلام تطبیق کند باید سند ارائه دهد. اینطور نیست که بنده بگویم پیامبر(ص) با کفار مذاکره می‌کرد و بعد تخلف، دوباره مذاکره می‌کردند. پیامبر(ص) یک حقیقت است که من اگر چیزی گفتم باید سند ارائه دهم. بزرگترین پیمان پیامبر(ص) با کفار «صلح حدیبیه» بود که در برابر پیمان‌شکنی، پیامبر(ص) مقابله کردند و نهایت آن فتح مکه بود. مردم ما بصیرت دارند و بی‌اطلاع نیستند؛ مردم از پیامبر و اسلام جداشدنی نیستند.</p>
    </article>
  </body>
</html>