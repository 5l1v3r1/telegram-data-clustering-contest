<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/15/news/poste_italiane_disagi_sui_servizi_online-241176992/"/>
    <meta property="og:site_name" content="Repubblica.it"/>
    <meta property="article:published_time" content="2019-11-15T13:02:00+00:00"/>
    <meta property="og:title" content="Poste Italiane, giornata di disagi online: difficile accedere ai servizi BancoPosta e Postepay"/>
    <meta property="og:description" content="Segnalati problemi nell'accesso da app e dal sito: impossibile completare operazioni sul web. La società: &quot;Situazione rientrata&quot;"/>
  </head>
  <body>
    <article>
      <h1>Poste Italiane, giornata di disagi online: difficile accedere ai servizi BancoPosta e Postepay</h1>
      <h2>Segnalati problemi nell'accesso da app e dal sito: impossibile completare operazioni sul web. La società: "Situazione rientrata"</h2>
      <address>
        <time datetime="2019-11-15T13:02:00+00:00">15 Nov 2019, 13:02</time>
      </address>
      <p><b>MILANO</b> - Accesso impossibile al proprio conto dal web e attraverso la app. È quanto hanno lamentato in mattinata diversi utenti di Poste Italiane, che non hanno potuto così né consultare il proprio saldo né effettuare pagamenti online attraverso i servizi BancoPosta e Postepay tramite l'applicazione.<br/><br/>Un blocco rilevato anche dal sito downdetector, che ha evidenziato un picco di oltre 560 segnalazioni poco dopo le 11. Un disagio, lamentano alcuni utenti, che ha complicato anche l'utilizzo dello Spid per i servizi online per quanti si appoggiano sulla piattaforma di Poste Italiane. Nessun problema segnalato invece per i prelievi agli sportelli Atm.<br/><br/>La società ha confermato a <i>Repubblica.it </i>che i problemi sono stati superati all'ora di pranzo e che - anche durante il malfunzionamento riscontrato all'accesso tramite applicazione - "la fruizione dei servizi è rimasta possibile attraverso l'autenticazione via sms" e che, grazie a questa modalità segnalata sul sito delle stesse poste, "l'operatività ha continuato ad esser garantita".</p>
    </article>
  </body>
</html>