<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-policiya-vyluchyla-blyzko-dvoh-kilogramiv-narkotychnoyi-syrovyny"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-15T13:48:00+00:00"/>
    <meta property="og:title" content="На Сумщині поліція вилучила близько двох кілограмів наркотичної сировини"/>
    <meta property="og:description" content="З початку нинішнього року поліцією Сумської області було виявлено 1096 злочинів, пов’язаних з незаконним обігом наркотиків, та встановлено 1077 осіб, причетних до їх скоєння. Лиш за минулу добу поліція виявила ще три таких злочини в обласному центрі та у Білопільському районі."/>
  </head>
  <body>
    <article>
      <h1>На Сумщині поліція вилучила близько двох кілограмів наркотичної сировини</h1>
      <address>
        <time datetime="2019-11-15T13:48:00+00:00">15 Nov 2019, 13:48</time>
      </address>
      <p>З початку нинішнього року поліцією Сумської області було виявлено 1096 злочинів, пов’язаних з незаконним обігом наркотиків, та встановлено 1077 осіб, причетних до їх скоєння. Лиш за минулу добу поліція виявила ще три таких злочини в обласному центрі та у Білопільському районі.</p>
      <p>Під час перевірки оперативної інформації про особу, який може зберігати наркотики, працівники Білопільського відділення поліції провели обшук вдома у жителя міста Ворожба. В ході обшуку правоохоронці й справді виявили кілька десятків рослин коноплі загальною вагою близько двох кілограмів. Рослини вилучені та направлені на експертизу. Поліція відкрила кримінальне провадження за ч.2 ст.309 «Незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту» Кримінального кодексу України. Зловмисникові може загрожувати покарання на строк від двох до п’яти років позбавлення волі.</p>
      <p>Вчора ж у Сумах працівники Управління патрульної поліції на вулиці Іллінській зупинили 27-річного місцевого жителя, у якого під час поверхневого огляду виявили і вилучили пакуночок з речовиною білого кольору схожою на наркотичну. </p>
      <p>Ще одного сумчанина віком 39-ти років поліцейські зупинили пізно увечері на вулиці Єрмака. А при огляді виявили і вилучили у нього пакуночок з кристалічною речовиною блакитного кольору, зовні схожу на психотропну речовину «альфа-сіль». Все вилучене направлено на експертизу, повідомляє Відділ комунікації поліції Сумської області.</p>
    </article>
  </body>
</html>