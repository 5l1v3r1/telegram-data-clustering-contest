<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640117/%DA%A9%D8%B1%D8%A7%DB%8C%D9%87-%D8%B3%D9%81%D8%B1-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:40:00+00:00"/>
    <meta property="og:title" content="کرایه سفر تاکسی‌های اینترنتی افزایش نمی‌یابد"/>
    <meta property="og:description" content="نرخ کرایه دو شرکت تاکسی‌های اینترنتی بدلیل اینکه به رانندگان آنها سهمیه بنزین تعلق گرفته، افزایش نخواهد یافت و جزئیات این سهمیه بزودی اعلام خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/640117/%DA%A9%D8%B1%D8%A7%DB%8C%D9%87-%D8%B3%D9%81%D8%B1-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C%E2%80%8C%DB%8C%D8%A7%D8%A8%D8%AF">کرایه سفر تاکسی‌های اینترنتی افزایش نمی‌یابد</a>
      </h1>
      <h2>نرخ کرایه دو شرکت تاکسی‌های اینترنتی بدلیل اینکه به رانندگان آنها سهمیه بنزین تعلق گرفته، افزایش نخواهد یافت و جزئیات این سهمیه بزودی اعلام خواهد شد.</h2>
      <address><time datetime="2019-11-15T13:40:00+00:00">15 Nov 2019, 13:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نرخ کرایه دو شرکت <b>تاکسی‌های اینترنتی</b> بدلیل اینکه به رانندگان آنها <b>سهمیه بنزین</b> تعلق گرفته، افزایش نخواهد یافت.</p>
      <p>در همین ارتباط شرکت اسنپ در اطلاعیه ای اعلام کرد با توجه به آغاز سهمیه بندی بنزین، و مطابق اطلاعیه شرکت ملی پالایش و پخش فراورده‌های نفتی و تایید وزارت کشور، به اطلاع می رسانیم که به رانندگان تاکسی‌های اینترنتی سهمیه بنزین تعلق می‌گیرد. براین اساس از امروز ۲۴ آبان ماه، هزینه بنزین کاربران راننده فعال در تاکسی‌های اینترنتی بر اساس کارکرد ماهانه، به قیمت دولتی محاسبه و ما به‌التفاوت آن به کارت بانکی آنها واریز می‌شود.</p>
      <p>این اطلاعیه حاکی است: همچنین نرخ کرایه‌های تاکسی‌های اینترنتی هیچگونه تغییری نداشته و کاربران راننده می‌توانند بدون نگرانی از افزایش قیمت بنزین مثل همیشه به فعالیت خود ادامه دهند.</p>
      <p>جزئیات سهمیه بندی بزودی اعلام می شود</p>
      <p>شرکت اینترنتی تپ‌سی نیز در اطلاعیه جداگانه‌ای با تایید این موضوع، اعلام کرد: پیرو انتشار خبر سهمیه‌بندی بنزین و طبق اعلام شرکت ملی پالایش و پخش فراورده‌های نفتی و تایید وزارت کشور، به اطلاع می‌رسانیم: سهمیه‌ بنزین به رانندگان تاکسی‌های آنلاین تعلق می‌گیرد.</p>
      <p>در این اطلاعیه آمده است: با توجه به اختصاص سهمیه به تاکسی‌های آنلاین، قیمت سفرها تغییری نخواهد کرد» . جزئیات این موضوع شامل شرایط دریافت سهمیه و نحوه تخصیص آن به رانندگان تاکسی‌های آنلاین، متعاقبا اعلام خواهد شد.</p>
      <p>شرکت ملی پالایش و پخش فرآورده های نفتی بامداد امروز با صدور اطلاعیه ای از اصلاح قیمت بنزین و آغاز سهمیه بندی از امروز خبر داد(متن کامل اطلاعیه را اینجا بخوانید)؛ براساس این اطلاعیه، قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان و همچنین قیمت بنزین سوپر هر لیتر ۳۵۰۰ تومان تعیین شده است.</p>
      <p>سهمیه کامل آبان خودروهای شخصی از بامداد روز جمعه ۲۴ آبان ماه به کارت سوخت شخصی آنها واریز می‌شود و این سهمیه به مدت ۶ ماه قابل ذخیره است.</p>
      <p>بر همین اساس، سهمیه خودروهای سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است.</p>
      <p>اطلاعیه شرکت ملی پخش فراورده‌های نفتی می‌افزاید: نرخ سی ان جی بدون تغییر خواهد بود، برای مسافربرهای بر پایه اینترنت (اسنپ و تپ‌سی) مشروط بر آن که نرخ‌های خود را از مقادیر مصوب به تشخیص وزارت کشور تغییر ندهند اعتبار معادل سهمیه مصوب تعلق خواهد گرفت. برای تأمین سوخت خودروهای مسافربر خطی و بین شهری، آژانس‌های مسافربری، آموزشگاه‌های رانندگی تمهیدات لازم اتخاذ شده است که اعلام خواهد شد.</p>
    </article>
  </body>
</html>