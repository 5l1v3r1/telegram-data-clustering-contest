<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/15/lifearts/culture/present-laughter-h-apolaystiki-komodia-tou-noel-kaouarnt/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-15T13:26:47+00:00"/>
    <meta property="og:title" content="«Present Laughter»: H απολαυστική κωμωδία του Νόελ Κάουαρντ"/>
    <meta property="og:description" content="H απολαυστική κωμωδία του Νόελ Κάουαρντ έρχεται στο Μέγαρο."/>
  </head>
  <body>
    <article>
      <h6 class="kicker">Στο Μέγαρο</h6>
      <h1>«Present Laughter»: H απολαυστική κωμωδία του Νόελ Κάουαρντ</h1>
      <h2>H απολαυστική κωμωδία του Νόελ Κάουαρντ έρχεται στο Μέγαρο.</h2>
      <address><time datetime="2019-11-15T13:26:47+00:00">15 Nov 2019, 13:26</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Στη σκηνή του θρυλικού Old Vic του Λονδίνου ζωντανεύει η κλασική κωμωδία «Present Laughter» του Νόελ Κάουαρντ, ενός από τους πλέον πολυτάλαντους Άγγλους συγγραφείς του 20ού αιώνα. Την παράσταση, που επαινέθηκε από τους απαιτητικούς Βρετανούς κριτικούς, σκηνοθετεί με λαμπερό και φινετσάτο χιούμορ ο Mάθιου Γουόρτσας.</p>
      <p>Η παράσταση θα μεταδοθεί μαγνητοσκοπημένη την Πέμπτη 5 Δεκεμβρίου στις 21.00 στην Αίθουσα Αλεξάνδρα Τριάντη του Μεγάρου Μουσικής Αθηνών και θα συνοδεύεται από αγγλικούς υπότιτλους.</p>
      <p>
        <a href="https://www.in.gr/2019/11/15/plus/astynomikos-tragouda-stand-sto-monastiraki/">Αστυνομικός τραγουδά με καλλιτέχνη του δρόμου στο Μοναστηράκι</a>
      </p>
      <h3>Πρωταγωνιστής ο Άντριου Σκοτ</h3>
      <p>Πρωταγωνιστεί ο απολαυστικός 'Αντριου Σκοτ, γνωστός στο ευρύ κοινό ως Μοράιρτυ στον «Σέρλοκ» του BBC. Γραμμένο το 1939, το έργο πραγματεύεται τα θέματα της φήμης, της επιθυμίας και της μοναξιάς και αποτελεί επί της ουσίας μια καρικατούρα του Κάουαρντ, όπως είχε ομολογήσει ο ίδιος.</p>
      <p>Είναι εμπνευσμένο από έναν στίχο του τραγουδιού «Carpe diem» («Άδραξε τη μέρα») που ακούγεται στη σαιξπηρική «Δωδέκατη νύχτα».</p>
      <figure>
        <img src="https://www.tanea.gr/wp-content/uploads/2019/11/%CE%9A%CE%B1%CF%84%CE%B1%CE%B3%CF%81%CE%B1%CF%86%CE%AE-7-300x276.jpg"/>
      </figure>
      <p>Στο «Present Laughter», ο αστέρας του θεάτρου Γκάρρυ Έσσενταϊν ετοιμάζεται για περιοδεία στην Αφρική, όπου μια αλυσίδα τραγελαφικών γεγονότων βγάζει την πολυτάραχη ζωή του εκτός ελέγχου. Μέσα σε δύο σαρωτικά εικοσιτετράωρα, ο Γκάρρυ, που ήδη βασανίζεται από την κρίση της μέσης ηλικίας, θα ζήσει χαοτικές καταστάσεις έρωτα, σεξ και πανικού.</p>
      <h3>Ένα έργο αρχικά για τους στρατιώτες</h3>
      <p>Το έργο ανέβηκε το 1942, όταν ο Κάουαρντ ακολούθησε τη συμβουλή του Ουίνστον Τσώρτσιλ, ότι θα προσέφερε μεγαλύτερο έργο στην πατρίδα αν πήγαινε να διασκεδάσει τα στρατεύματα στο μέτωπο.</p>
      <p>Και πράγματι, ο ακαταπόνητος Βρετανός συγγραφέας ταξίδεψε σε Ευρώπη, Αφρική και Ασία, παίζοντας και τραγουδώντας αποκλειστικά για τους στρατιώτες.</p>
      <p>Η δορυφορική προβολή πραγματοποιείται στο πλαίσιο της σειράς «National Theatre Live» σε συνεργασία με τη Βρετανική Πρεσβεία και το British Council.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/14/greece/moni-poretsou-kalytera-sti-moria-eipan-oi-prosfyges-kai-egkateleipsan-to-monastiri/">Μονή Πορετσού: Καλύτερα στη Μόρια είπαν οι πρόσφυγες και εγκατέλειψαν το μοναστήρι!</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/15/lifearts/culture/eksegersi-tou-polytexneiou-mesa-apo-tin-matia-ton-syggrafeon-tis-epoxis/"/>
        <a href="https://www.tanea.gr/2019/11/15/lifearts/culture/ptosi-teixous-tou-verolinou-trianta-xronia-se-ena-polyxromo-peplo-eirinis/"/>
        <a href="https://www.tanea.gr/2019/11/15/lifearts/culture/mouseio-mpenaki-islamikis-texnis-i-kazamplanka-tis-melitas-vaggelatou/"/>
      </related>
    </article>
  </body>
</html>