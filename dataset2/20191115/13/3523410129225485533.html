<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640102/%DA%A9%D8%B1%D8%A7%DB%8C%D9%87-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C-%D9%81%D8%B9%D9%84%D8%A7-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:13:00+00:00"/>
    <meta property="og:title" content="کرایه تاکسی‌های بین شهری فعلا افزایش نمی‌یابد"/>
    <meta property="og:description" content="مدیرکل مسافری سازمان راهداری گفت: فعلا قرار نیست کرایه خودروهای سواری کرایه بین شهری افزایش یابد."/>
  </head>
  <body>
    <article>
      <h1>
        <a href="https://www.bultannews.com/fa/news/640102/%DA%A9%D8%B1%D8%A7%DB%8C%D9%87-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C-%D9%81%D8%B9%D9%84%D8%A7-%D8%A7%D9%81%D8%B2%D8%A7%DB%8C%D8%B4-%D9%86%D9%85%DB%8C%E2%80%8C%DB%8C%D8%A7%D8%A8%D8%AF">کرایه تاکسی‌های بین شهری فعلا افزایش نمی‌یابد</a>
      </h1>
      <h2>مدیرکل مسافری سازمان راهداری گفت: فعلا قرار نیست کرایه خودروهای سواری کرایه بین شهری افزایش یابد.</h2>
      <address><time datetime="2019-11-15T13:13:00+00:00">15 Nov 2019, 13:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، داریوش باقرجوان، مدیرکل مسافری سازمان راهداری درباره تأثیر اصلاح<b> نرخ بنزین</b> در کرایه حمل و نقل عمومی اظهار داشت: در حال حاضر ۳۵ تا ۳۶ هزار دستگاه خودروی سواری کرایه جاده ای عمومی با پلاک «ع» در جاده ها تردد دارند که تحت نظارت سازمان راهداری و حمل و نقل جاده ای به مسافران خدمات می دهند و مشمول اصلاح نرخ بنزین هستند.</p>
      <p>وی درباره سهمیه سوخت این خودروها و تأثیر آن بر کرایه آنها گفت: قرار است تا پایان ماه جاری با کرایه موجود به فعالیت خود ادامه دهند تا دستورالعمل های مربوطه به سازمان راهداری ابلاغ شود.</p>
      <p>به گفته مدیرکل حمل و نقل مسافر سازمان راهداری و حمل و نقل جاده ای، خودروهای کرایه مسافری جاده ای پیش از اعمال سهمیه بندی بنزین نیز مشمول دریافت سهمیه بودند و این اصلاح نرخ تأثیری در افزایش کرایه آنها نخواهد داشت. چرا که میزان مصرف سوخت مجموع خودروهای کرایه جاده ای(۳۵ تا ۳۶ هزار دستگاه) کمتر از یک درصد مجموع مصرف کل خودروهای سواری در جاده هاست‌.</p>
      <p>این مقام مسوول با بیان اینکه با شرکت های مسافری سواری و اتحادیه های مربوطه مذاکراتی داشته ایم، افزود: در حال حاضر مشکل خاصی متصور نیستیم و تا پایان آبان ماه منتظر می مانیم تا تصمیمات مورد نظر گرفته شود چون احتمال دارد سهمیه سوخت خودروهای سواری کرایه عمومی با سهمیه سایر خودروها متفاوت باشد و به صورت اختصاصی در نظر گرفته شود.</p>
      <p>باقرجوان با تأکید بر اینکه نرخ گازوئیل در اصلاح قیمت حامل های انرژی تغییر نمی کند یادآور شد: هدف از اصلاح نرخ بنزین، افزایش رغبت مردم به استفاده از حمل و نقل عمومی جاده ای و شهری است از همین رو سازمان برنامه و بودجه برای گازوئیل، اصلاح قیمت در نظر نگرفته است درنتیجه کرایه اتوبوس های بین شهری افزوده نمی شود؛ این اقدام، به افزایش بهره وری شرکت های اتوبوسرانی منجر می شود.</p>
      <p>مدیرکل مسافری سازمان راهداری، عمر ناوگان خودروهای سواری کرایه بین شهری را ۶ سال عنوان کرد و بیان داشت: با تعدیل نرخ بنزین، می توانیم خدمات درب به درب به مسافران ارائه دهیم همچنین زیرساخت های خوبی در بخش جاده ای داریم که به کاهش تردد وسایل نقلیه شخصی می انجامد و نتیجه آن، کاهش تلفات جاده ای خواهد بود.</p>
    </article>
  </body>
</html>