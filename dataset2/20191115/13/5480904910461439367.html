<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/d-muzikarovou-zastrelenou-v-roce-1969-pripomina-tabulka-na-dome/1821432?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T13:05:00+00:00"/>
    <meta property="og:title" content="D. Muzikářovou zastřelenou v roce 1969 připomíná tabulka na domě"/>
    <meta property="og:description" content="Brno - Pamětní tabulka ode dneška připomíná Danuši Muzikářovou zastřelenou při demonstracích v srpnu 1969 v Brně. Zástupci Ústavu pro studium totalitních režimů (ÚSTR) ji umístili na bytový dům na adrese Kounicova 69, kde Muzikářová před svou smrtí s rodinou bydlela. Jde o součást projektu Poslední adresa, který takto připomíná oběti komunistického režimu."/>
  </head>
  <body>
    <article>
      <h1>D. Muzikářovou zastřelenou v roce 1969 připomíná tabulka na domě</h1>
      <address><time datetime="2019-11-15T13:05:00+00:00">15 Nov 2019, 13:05</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Pamětní tabulka ode dneška připomíná Danuši Muzikářovou zastřelenou při demonstracích v srpnu 1969 v Brně. Zástupci Ústavu pro studium totalitních režimů (ÚSTR) ji umístili na bytový dům na adrese Kounicova 69, kde Muzikářová před svou smrtí s rodinou bydlela. Jde o součást projektu Poslední adresa, který takto připomíná oběti komunistického režimu.</p>
      <p>Připevnění tabulky se měla původně zúčastnit i sestra Danuše Muzikářové, Jaroslava Juránková, nakonec se ale omluvila. "Události ze srpna 1969 jsou pro ni stále velmi bolestné a živé, je to pro ni velká emocionální zátěž," uvedla Edita Jiráková, která projekt Poslední adresa koordinuje.</p>
      <p>Umístění tabulky namísto poslední adresy Danuše Muzikářové inicioval místostarosta Sokola Brno I a krajský politik Michal Doležel. "Její tatínek léta usiloval o to, aby se našel viník a stanul před soudem, bohužel se to nepodařilo," řekl Doležel.</p>
      <figure>
        <img src="https://i3.cn.cz/3/1573819838_P201911150595001.jpg"/>
      </figure>
      <p>Osmnáctiletá Danuše Muzikářová byla zastřelena zezadu v srpnu 1969, když se náhodou ocitla na místě, kde lidové milice zasahovaly proti demonstrantům. Je jednou ze dvou brněnských obětí ze srpna 1969, kromě ní byl zastřelen i tehdy sedmadvacetiletý Stanislav Valehrach.</p>
      <p>"Často se mluví o číslech, porovnává se, kolik lidí kdy zemřelo. Ale za každým mrtvým je nějaký osobní příběh, v nějaké rodině po něm zůstalo prázdné místo. A v současné době je dobré připomínat si právě tyto příběhy," dodala Jiráková. Tabulka je z oceli, s prázdným místem místo portrétní fotografie. V Brně je už druhá, první tabulka připomíná v pasáži Alfa v centru města poslední adresu Josefa Robotky vězněného na Cejlu a popraveného komunisty v roce 1952.</p>
      <p>Inspirací projektu jsou takzvané kameny zmizelých Stolpersteine, které připomínají památku obětí holokaustu. Projekt vznikl v Rusku a jeho iniciátorem je publicista Sergej Parchomenko. Tabulky jsou umisťovány na zdech domů, kde oběti komunistického režimu žily v době svého zatčení. Česká republika byla po Ukrajině druhou zemí, kam se projekt rozšířil, v současnosti ale už tabulky připomínají oběti komunistických represí i v Moldavsku, Gruzii a Německu.</p>
    </article>
  </body>
</html>