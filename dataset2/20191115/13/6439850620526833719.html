<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460927/%E0%A6%AC%E0%A6%B2%E0%A6%BF%E0%A6%AD%E0%A6%BF%E0%A7%9F%E0%A6%BE%E0%A7%9F-%E0%A6%AE%E0%A7%8B%E0%A6%B0%E0%A6%BE%E0%A6%B2%E0%A7%87%E0%A6%B8-%E0%A6%B8%E0%A6%AE%E0%A6%B0%E0%A7%8D%E0%A6%A5%E0%A6%95-%E0%A6%AC%E0%A6%BF%E0%A6%B0%E0%A7%8B%E0%A6%A7%E0%A7%80%E0%A6%A6%E0%A7%87%E0%A6%B0-%E0%A6%B8%E0%A6%AE%E0%A6%9D%E0%A7%8B%E0%A6%A4%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T13:44:00+00:00"/>
    <meta property="og:title" content="বলিভিয়ায় মোরালেস সমর্থক-বিরোধীদের সমঝোতা"/>
    <meta property="og:description" content="অনলাইন ডেস্ক ॥ বলিভিয়ার ক্ষমতাচ্যুত প্রেসিডেন্ট ইভো মোরালেসের দল ও অন্তর্বর্তীকালীন সরকারের মধ্যে নতুন নির্বাচনের ব্যাপারে সমঝোতা হয়েছে। বৃহস্পতিবার গভীর রাতে সিনেটে মুভমেন্ট ফর সোশালিজম (এমএএস) পার্টির নেতা মনিকা ইভা কোপা মুরগা এ সমঝোতার ঘোষণা দেন বলে জানিয়েছে বার্তা সংস্থা রয়টার্স। “আজ এক ঐতিহাসিক দিন। দেশকে স্থিতিশীল ..."/>
  </head>
  <body>
    <article>
      <h1>বলিভিয়ায় মোরালেস সমর্থক-বিরোধীদের সমঝোতা</h1>
      <address>
        <time datetime="2019-11-15T13:44:00+00:00">15 Nov 2019, 13:44</time>
      </address>
      <figure>
        <img src="http://www.dailyjanakantha.com/files/201911/1573829073_15.jpg"/>
      </figure>
      <p>অনলাইন ডেস্ক ॥ বলিভিয়ার ক্ষমতাচ্যুত প্রেসিডেন্ট ইভো মোরালেসের দল ও অন্তর্বর্তীকালীন সরকারের মধ্যে নতুন নির্বাচনের ব্যাপারে সমঝোতা হয়েছে।</p>
      <p>বৃহস্পতিবার গভীর রাতে সিনেটে মুভমেন্ট ফর সোশালিজম (এমএএস) পার্টির নেতা মনিকা ইভা কোপা মুরগা এ সমঝোতার ঘোষণা দেন বলে জানিয়েছে বার্তা সংস্থা রয়টার্স।</p>
      <p>“আজ এক ঐতিহাসিক দিন। দেশকে স্থিতিশীল করতে, গণতন্ত্রকে রক্ষায় একটি নতুন নির্বাচনের ব্যাপারে সরকার ও বিরোধীদের মধ্যে সমঝোতা হয়েছে,” বলেছেন বৃহস্পতিবারই সিনেটের নতুন প্রেসিডেন্টের দায়িত্বে আসা মনিকা।</p>
      <p>এমএএসের এ নেতা নিরাপত্তাবাহিনীকে বলিভিয়ার আদিবাসী জনগণের প্রতি শ্রদ্ধা ও সম্মান দেখাতেও অনুরোধ করেন।</p>
      <p>গত সপ্তাহে মোরালেসের পদত্যাগের পর থেকে রাজধানী লা পাজ ও অন্যান্য শহরে নিরাপত্তা বাহিনীর সঙ্গে এমএএসের কর্মী-সমর্থক ও আদিবাসীদের লাগাতার সংঘর্ষ চলে আসছিল।</p>
      <p>দুই পক্ষের এ সমঝোতা পরিস্থিতিকে শান্ত করতে ভূমিকা রাখবে বলে অনুমান পর্যবেক্ষকদের।</p>
      <p>অবশ্য ঘোষণা এলেও কি কি বিষয়ে সমঝোতা হয়েছে, রয়টার্স তার বিস্তারিত জানাতে পারেনি।</p>
      <p>মোরালেস, ভাইস প্রেসিডেন্ট আলভারো গার্থিয়া, সিনেটের নেতা আদ্রিয়ানা সালভাতিয়ারা ও হাউস অব ডেপুটিসের নেতা ভিক্টর বোর্দা পদত্যাগ করার পর মঙ্গলবার নিজেকে ‘অন্তর্বর্তী প্রেসিডেন্ট’ ঘোষণা করা সিনেটর জিনাইন আনিয়েজ শুরু থেকেই এমএএসের নেতাদের সঙ্গে সমঝোতার চেষ্টা চালিয়ে যাচ্ছিলেন।</p>
      <p>নতুন নির্বাচন হলেও মোরালেস সেখানে প্রার্থী হতে পারবেন না বলেও আগেই জানিয়েছিলেন ৫২ বছর বয়সী এ নারী।</p>
      <p>বৃহস্পতিবার দুই পক্ষের মধ্যে সমঝোতার ঘোষণা এলেও সেখানে মোরালেসের প্রার্থীতা নিয়ে কোনো আলোচনা হয়েছে কিনা, তা স্পষ্ট নয়।</p>
      <p>গত মাসের ভোটে বিরোধী প্রার্থীকে ১০ শতাংশের বেশি ব্যবধানে পরাজিত করে চতুর্থবারের মতো বলিভিয়ার প্রেসিডেন্ট হয়েছিলেন বামপন্থি মোরালেস।</p>
      <p>নির্বাচনে অনিয়ম নিয়ে বিরোধীদের কয়েক সপ্তাহের আন্দোলনের পর পুলিশ ও সেনাবাহিনীর চাপে তিনি পদত্যাগে বাধ্য হন।</p>
      <p>‘প্রাণ বাঁচাতে’ আদিবাসী এ নেতা পরে মেক্সিকোতে রাজনৈতিক আশ্রয় নেন।</p>
      <p>এমএএস তাকে ফিরিয়ে আনার চেষ্টা করছে বলে বৃহস্পতিবার জানান আনিয়েজ মন্ত্রিসভার সদস্য জেরজেস জাস্টিনিয়ানো।</p>
      <p>অন্তর্বর্তী সরকার মোরালেসের দেশে ফেরায় বাঁধা হয়ে দাঁড়াবে না বলেও ইঙ্গিত দেন তিনি।</p>
      <p>“এটাতে কোনো সমস্যা নেই। (তিনি এলেও) দেশে কেবল একজন নাগরিক বাড়বে,” বলেছেন জাস্টিনিয়ানো।</p>
      <p>আনিয়েজ সরকার এখনও নতুন নির্বাচনের তারিখ ঘোষণা না করলেও সাংবিধানিক বাধ্যবাধকতা অনুযায়ী তাকে দায়িত্ব নেয়ার ৯০ দিনের মধ্যেই ভোটের আয়োজন করতে হবে।</p>
      <p>সিনেটের অনুমোদন ছাড়া নিজেকে ‘অন্তর্বর্তী প্রেসিডেন্ট’ ঘোষণা করা আনিয়েজকে স্বীকৃতি দিয়েছে যুক্তরাষ্ট্র, ব্রাজিল, যুক্তরাজ্য, কলম্বিয়া, জার্মানি।</p>
      <p>মোরালেসের সমর্থক হিসেবে পরিচিত রাশিয়াও নতুন নির্বাচন পর্যন্ত বলিভিয়ার অন্তর্বর্তী সরকারের সঙ্গে কাজ করার আগ্রহ দেখিয়েছে।</p>
    </article>
  </body>
</html>