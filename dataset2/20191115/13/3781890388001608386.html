<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741887"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T13:26:00+00:00"/>
    <meta property="og:title" content="หนุ่มเครียดเป็นผู้ต้องสงสัยคดีข่มขืน ซดยาฆ่าแมลงดับ"/>
    <meta property="og:description" content="หนุ่มใหญ่วัย 46 ปี หนีหายออกจากบ้าน 3 วัน เมียร้อนใจรีบไปแจ้งความ ก่อนพลเมืองดีจะพบเป็นศพซดยาฆ่าแมลงดับกลางไร่มันสำปะหลัง เผยปมสลดก่อนหนีออกจากบ้านจะขอชดใช้รับผิดชอบเอง เหตุตกเป็นผู้ต้องสงสัยคดีข่มขืน"/>
  </head>
  <body>
    <article>
      <h1>หนุ่มเครียดเป็นผู้ต้องสงสัยคดีข่มขืน ซดยาฆ่าแมลงดับ</h1>
      <address>
        <time datetime="2019-11-15T13:26:00+00:00">15 Nov 2019, 13:26</time>
      </address>
      <figure>
        <img src="https://www.dailynews.co.th/admin/upload/20191115/news_TAYLPhuRKd195448_533.jpg?v=201911160112"/>
      </figure>
      <p>
        <b>หนุ่มใหญ่วัย 46 ปี หนีหายออกจากบ้าน 3 วัน เมียร้อนใจรีบไปแจ้งความ ก่อนพลเมืองดีจะพบเป็นศพซดยาฆ่าแมลงดับกลางไร่มันสำปะหลัง เผยปมสลดก่อนหนีออกจากบ้านจะขอชดใช้รับผิดชอบเอง เหตุตกเป็นผู้ต้องสงสัยคดีข่มขืน</b>
      </p>
      <p>เมื่อวันที่ 15 พ.ย. ร.ต.อ.ธีรวัจน์ สินธุไสย์ รอง สว.(สอบสวน) สภ.หนองกุงศรี จ.กาฬสินธุ์ ได้รับแจ้งพบผู้เสียชีวิตไม่ทราบสาเหตุ ที่กลางไร่มันสำปะหลัง บ้านโนนศรีสวัสดิ์ ต.ดงมูล อ.หนองกุงศรี จ.กาฬสินธุ์ หลังรับแจ้งจึงรายงานผู้บังคับบัญชาตามลำดับชั้น ก่อนเดินทางไปตรวจสอบที่เกิดเหตุพร้อมด้วยเจ้าหน้าที่ชุดสืบสวน สภ.หนองกุงศรี เจ้าหน้าที่หน่วยกู้ภัยร่วมใจกาฬสินธุ์ จุดหนองกุงศรี และแพทย์เวร รพ.หนองกุงศรี</p>
      <figure>
        <img src="https://www.dailynews.co.th/admin/upload/20191115/news_sCPteedYVV195449_533.jpg?v=201911160112?v=7703"/>
      </figure>
      <p> <br/>โดยที่เกิดเหตุพบศพชายอายุ 45-50 ปี นอนเสียชีวิตอยู่ใต้ต้นมะม่วงกลางไร่มันสำปะหลัง สภาพสวมเสื้อเชิ้ตแขนสั้นลายสก็อตสีส้ม นุ่งกางเกงลายพรางขาสั้น ซึ่งศพอยู่ในสภาพขึ้นอืด มีคราบเลือดไหลออกจากปาก ตามร่างกายไม่มีบาดแผล และบริเวณโดยรอบไม่มีร่องรอยการต่อสู้ ทราบชื่อต่อมาคือ นายทองมี นันนาเชือก อายุ 46 ปี ชาวต.ดงมูล อ.หนองกุงศรี จ.กาฬสินธุ์ ใกล้กันพบขวดน้ำอัดลม 1 ขวด ซึ่งมีกลิ่นและคราบมันของยาฆ่าแมลงตกอยู่ และรองเท้าแตะสีเหลืองวางอยู่ข้างศพ โดยแพทย์ลงความเห็นว่า เสียชีวิตจากสาเหตุกินยาฆ่าแมลง ที่ผสมใส่กับน้ำในขวดน้ำอัดลมที่ตกอยู่ข้าง ๆ ศพ ไม่น้อยกว่า 3 วันแล้ว<br/> <br/>จากการสอบถามนางบุญตา สายแสน อายุ 55 ปี ภรรยา ทราบว่า สามีหายออกจากบ้านไปตั้งแต่วันที่ 13 พ.ย.ที่ผ่านมา ซึ่งตนได้ไปแจ้งความไว้ที่สภ.หนองกุงศรี ส่วนสาเหตุน่าจะเกิดจากอาการเครียดและน้อยใจบางอย่างที่ไม่สามารถเปิดเผยได้ เพราะก่อนหน้านี้สามีบอกว่าจะขอชดใช้และรับผิดชอบเอง จะไม่ทำให้ใครเดือดร้อน ก่อนที่จะหนีออกจากบ้านไป ซึ่งญาติได้ออกตามหาแต่ก็ไม่พบ กระทั่งมีคนมาพบเป็นศพดังกล่าว</p>
      <figure>
        <img src="https://www.dailynews.co.th/admin/upload/20191115/news_IqtsRsesck195449_533.jpg?v=201911160112?v=9029"/>
      </figure>
      <p>ร.ต.อ.ธีรวัจน์ กล่าวว่า จากการสอบสวนเบื้องต้นทราบว่า ผู้เสียชีวิตมีอาการเครียดจากปัญหาชีวิต และนายทองมี ยังเป็นหนึ่งในผู้ต้องสงสัยคดีเมื่อวันที่ 7 พ.ย.ที่ผ่านมา ได้มีคนร้ายดื่มสุราจนเมาขับรถจักรยานยนต์ติดตามเด็กนักเรียนหญิงอายุ 16 ปี กลับจากเที่ยวงานหมอลำที่บ้านโนนศรีสวัสดิ์ และเมื่อถึงกลางทางได้ขับรถจักรยานยนต์เบียดเด็กผู้หญิงจนรถจักรยานยนต์ล้ม จากนั้นลากเด็กผู้หญิงเข้าป่าข้างทางหวังจะไปข่มขืน แต่เด็กผู้หญิงซึ่งเป็นนักกีฬาโรงเรียน ฉวยจังหวะที่คนร้ายเผลอ ชกหมัดเข้าที่ใบหน้าของคนร้าย แล้วรีบขับรถจักรยานยนต์หนีไปได้ โดยหลังเกิดเหตุผู้เสียหายเข้าแจ้งความและเจ้าหน้าที่กำลังอยู่ระหว่างรวบรวมพยานหลักฐาน และนายทองมี เป็นหนึ่งในผู้ต้องสงสัย ซึ่งอาจจะเป็นสาเหตุให้ผู้เสียชีวิต เกิดความเครียดจนกินยาฆ่าแมลงดังกล่าว อย่างไรก็ตามทางญาติไม่ติดใจถึงสาเหตุการเสียชีวิต เจ้าหน้าที่จึงมอบร่างผู้เสียชีวิตให้ญาติไปบำเพ็ญกุศลทางศาสนาต่อไป.</p>
    </article>
  </body>
</html>