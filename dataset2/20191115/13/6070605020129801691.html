<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Lakers-Celtics-liders-vells-temps_0_2343965706.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T13:35:48+00:00"/>
    <meta property="og:title" content="Lakers i Celtics, líders com en els vells temps"/>
    <meta property="og:description" content="Les franquícies han superat etapes poc lluïdes i tornen a liderar la competició"/>
  </head>
  <body>
    <article>
      <h1>Lakers i Celtics, líders com en els vells temps</h1>
      <h2>Les franquícies han superat etapes poc lluïdes i tornen a liderar la competició</h2>
      <address>
        <time datetime="2019-11-15T13:35:48+00:00">15 Nov 2019, 13:35</time>
      </address>
      <figure>
        <a href="https://www.ara.cat/2019/11/15/esports/LeBron-James-Pashall-Lakers-Warriors_2344575718_67413975_1000x1569.jpg">
          <img src="https://www.ara.cat/2019/11/15/esports/LeBron-James-Pashall-Lakers-Warriors_2344575718_67413975_1000x1569.jpg"/>
        </a>
        <figcaption>LeBron James taponant Eric Paschall en l'últim triomf dels Lakers davant els Warriors / KIRBY LEE/REUTERS</figcaption>
      </figure>
      <p>Una coneguda dita diu que "els vells rockers no moren mai". Avui es podria aplicar a dos equips històrics de la NBA, els Lakers i els Celics. Els dos conjunts, després d'uns anys de travessia en el desert (especialment els primers), lideren actualment la conferència oest i est respectivament, i es postulen com els grans candidats a plantar-se en la final de la NBA. Seria la revàlida del <i>play-off</i> pel títol que van disputar als anys 2008 i 2010. Tot i que encara és molt aviat per comparar aquesta situació amb la d'aquelles temporades, els números que acumula fins ara cada equip recorden les seves millors èpoques. </p>
      <p>D'una banda, els Boston Celtics, després de la marxa de peçes clau en el seu engranatge com Paul Pierce, Kevin Garnett o Rajon Rondo, han resistit gràcies al lideratge d'Isaiah Thomas, i a joves talents com Jaylen Brown i Jayson Tatum, però només han pogut arribar a les finals de conferència.</p>
      <p>Els Celtics tampoc han arrencat aquest curs com a principals favorits, però han aconseguit adaptar una peça cabdal com Kemba Walker, el substitut natural de Kyrie Irving, i han aprofitat el fet de tenir un calendari més benèvol que els seus competidors principals –76ers, Milwaukee Bucks i Toronto Raptors– per igualar el seu millor inici, que data del 21 de novembre del 2007 amb el mateix balanç de 9 triomfs i tan sols una ensopegada. Segurament, un dels factors que resten opcions als verds és que no disposen d'un fons d'armari tan fiable com ara els dos conjunts de Los Angeles, els Denver Nuggets, Houston Rockets o els Milwaukee Bucks.</p>
      <p>Mentrestant, els Lakers no han pogut aguantar el tipus i han acumulat un seguit de temporades nefastes que l'han enfonsat a la cua de l'oest. La marxa de Pau Gasol i la retirada de Kobe Bryant van ser un cop dur per als de Los Angeles, que van intentar contrarestar, sense èxit, amb la contractació mitjançant el <i>draft</i> de D'Angelo Russell, Lonzo Ball i Brandon Ingram.</p>
      <p>El salt de qualitat el van fer l'any passat, amb l'arribada de LeBron James, però el d'Ohio va estar massa sol, i enguany s'han reforçat amb una altra estrella com Anthony Davis per tornar a optar deu anys després a l'anell. De moment, estan confirmant els pronòstics inicials que els situaven al capdavant de la Conferència Oest juntament amb els Clippers, el seu rival ciutadà, i només han cedit dues derrotes davant equips d'envergadura semblant com els Toronto Raptors o els mateixos Clippers.</p>
      <h3>Els Blazers repesquen Carmelo Anthony</h3>
      <p>Els Portland Trail Blazers de Pau Gasol s'han reforçat amb l'aler pivot Carmelo Anthony, que va jugar el seu últim partit fa poc més d'un any amb els Houston Rockets. Després de ser una de les grans estrelles de la competició en les seves etapes als Denver Nuggets i els New York Knicks, el seu rendiment en els últims cursos havia empitjorat considerablement i no va aconseguir fer-se un lloc a Chicago i Houston.</p>
      <p>Ara, uns Blazers necessitats (han arrencat amb un balanç negatiu de 4-8) li donen una nova oportunitat a través d'un contracte no garantit, ja que haurà de ser el mateix jugador el que convenci la franquícia abans del 7 de gener perquè continuï apostant per ell fins a final de temporada.</p>
    </article>
  </body>
</html>