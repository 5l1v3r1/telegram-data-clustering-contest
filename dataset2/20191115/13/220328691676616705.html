<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/zheni-komandvat-nay-sharenite-mestnite-parlamenti-406802.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T13:22:06+00:00"/>
    <meta property="og:title" content="Жени командват най-шарените местните парламенти"/>
    <meta property="og:description" content="Със загубата на кметове, ГЕРБ пуска и шефските места в местните съвети"/>
  </head>
  <body>
    <article>
      <h1>Жени командват най-шарените местните парламенти</h1>
      <address><time datetime="2019-11-15T13:22:06+00:00">15 Nov 2019, 13:22</time> by <a rel="author">Светлана Владимирова</a></address>
      <ul>
        <li>
          <b>Докато градоначалниците се заклеват, съветниците ударно се преброяват</b>
        </li>
        <li>
          <b>Със загубата на кметове, ГЕРБ пуска и шефските места в местните съвети</b>
        </li>
      </ul>
      <p>Битка за кметове приключи, борбата за власт в общинските съвети е в разгара си. Сладостта от победата на новите градоначалници постепенно се вгорчава от най-шарените местни парламенти, в които тепърва ще изплуват истинските играчи, закичили се със символите на стари партии и нови коалиции.    </p>
      <p>ГЕРБ потвърди властта си на местно ниво в градовете, които взе на първи тур, отстъпи позиции там, където на балотажа спечели на косъм, а със загубата на кметове, се раздели с надеждата за председателските кресла на общинските съвети там.</p>
      <p>Първите сбирки на новите съветниции преминаха ударно през последните 10 дни в цялата страна. Кметовете полагаха клетва, следвана от емоционални речи с обещания за работа в името на хората и благословия, давана от митрополити, архимандрити или редови свещеници. Тази година на повече места изборите за председател на общинския съвет приключваха с насрочването на нов тур, а повечето спечелили от раз бяха жени – адвокатки, професорки, бизнес дами. В новите червени области се открои тенденция -</p>
      <p>
        <b>съветниците се оглавяват от кандидати на ВМРО</b>
      </p>
      <p>     </p>
      <p>В най-големите градове,<b> София, Варна, Бургас и Пловдив</b> партията на Борисов остава начело на местните парламенти. Бившият заместник на Иван Тотев и шеф на предизборния щаб на Здравко Димитров – Александър Държиков, поема председателското място в града под тепетата,  а университетският професор Севдалина Турманова сменя поста на зам.-областен управител в <b>Бургас </b>с шеф на общинския съвет. В столицата трети мандат взима Елен Герджиков, а във Варна – Тодор Балабанов, който получи изненадваща подкрепа и от съветниците на БСП.</p>
      <p>В<b> Стара Загора</b>, след силното представяне на Живко Тодоров на изборите, очаквано, за председател на местния парламент бе избрана Мария Динева, която</p>
      <p>
        <b>водеше листата на най-силната местна коалиция „Народен съюз“</b>
      </p>
      <p>но не издигна кандидатура за кмет, а подкрепи Тодоров.</p>
      <p>В другия град-отличник на ГЕРБ – <b>Враца</b>, новият председател на общинския съвет е директорката на местната дирекция Социално подпомагане Нели Стоянова.</p>
      <p><b>Габрово </b>също потвърди доминиращата роля на ГЕРБ в местния парламент, но отново с ново лице. Това е досегашният заместник-кмет по финансите инж. Климент Кунев. В <b>Сливен </b>пък, където спечели отново кметът-финансист  Стефан Радев, съветниците заложиха пак на Димитър Митев за свой председател. Повтаря поста си и колегата му от<b> Велико Търново</b> - Венцислав Спирдонов. В <b>Монтана </b>пък Иво Иванов оглавява за четвърти път съветниците,</p>
      <p>
        <b>мнозинството от които са на коалицията ГЕРБ- СДС</b>
      </p>
      <p>В <b>Хасково</b>, където ГЕРБ убедително смени досегашния градоначалник Добри Беливанов със Станислав Дечев, Таня Захариева остава непоклатима, начело на съветниците. Единствената община, която засега остана без началник на местния парламент е <b>Тополовград</b>, където Божин Божинов от "Възраждане" повтори мандата си, но Катя Гешева от ГЕРБ не можа да вземе гласовете на повечето съветници.</p>
      <p>Доктори поемат управлението на <b>Силистра </b>отново, след като Юлиян Найденов спечели кметската битка, а Мария Димитрова бе безалтернатива като кандидат за председател на общинския съвет. Не така безпроблемно ще е управлението в <b>Дулово</b>, където ГЕРБ спечели с минимална преднина с кмета Юксел Ахмед, но първа сила в общината е ДПС и съветниците й бяха достатъчни, за да изберат за председател на съвета най-силната жена за партията в областта -  Невхис Мустафа.  </p>
      <p>За разлика кмета на ГЕРБ в <b>Шумен </b>– Любомир Христов, който спечели само със 77 гласа пред опонента си от БСП – Венцислав Венков,</p>
      <p>в общинския съвет битката бе далеч по-безкръвна</p>
      <p> </p>
      <p>Красимир Минчев оглави съветниците в града от раз с 21 гласа, точно толкова, колкото бяха нужни за това. А избранникът на БСП - Веселин Пенчев получи едва 11.</p>
      <p>В останалите три града от Североизтока, ГЕРБ не може да разчита, че ще налага решенията си. В <b>Търговище</b>, където ГЕРБ успя да запази кмета си Дарин Димитров, новият общински съвет ще се ръководи от бившия зам.-кмет Емине Якубова. В <b>Разград </b>загубата за ГЕРБ е още по-голяма. След като Денчо Бояджиев върна червения цвят на града, БСП успя да сложи бившия депутат от Великото народно събрание и ексобластен управител Стоян Димитров, въпреки че ГЕРБ отказаха да гласуват, а шестимата съветници от ДПС подкрепиха лидера си – д-р Левент Апти.</p>
      <p>
        <b>Партията на Доган се разписа в Лудогорието</b>
      </p>
      <p>вече с дузина нови шефове на общинските съвети.    </p>
      <p>В <b>Смолян</b>, трудната победа на Николай Мелемов донесе още по-проблемни разговори за общинския съвет. В крайна сметка той бе оглавен от Венера Аръчкова, която досега бе финансист номер едно и зам. кмет. Новият пост тя зае с гласовете на ГЕРБ, Земеделският съюз и ДПС, а БСП и Новото време останаха в опозиция. Аръчкова е четвъртият шеф на местния парламент в последните 2 години.</p>
      <p>Доста неприятна бе ситуацията за партията на Борисов в <b>Добрич</b>, където старият нов кмет Йордан Йорданов разгроми Надежда Петкова, а ГЕРБ дори не стигна до балотаж в надпреварата за председател на общинския съвет. Там червената адвокатка Мая Димитрова надви представителя на НФСБ – Милко Пенчев. В областта,</p>
      <p>
        <b>радостта за партията е само младата надежда</b>
      </p>
      <p>Йордан Стоянов, който успя да оглави местния парламент в <b>Каварна</b>, където кмет стана Елена Балтаджиева от ВМРО.</p>
      <p>Малък реванш записа ГЕРБ в <b>Плевен</b>, където след изстраданата загуба на Мирослав Петров, сега Мартин Митев се поздрави с пореден мандат за председател на общинския съвет. В <b>Ловеч </b>пък трудната победа на Корнелия Маринова за кмет се повтаря при избора за шеф на местния парламент. На първото гласуване Петър Цолов от ГЕРБ получи 10 гласа, а Валентина Митева от БСП – 7. Окончателното решение зависи от ВМРО и социалдемократите, и минава през призмата на бъдещето на ВИК-дружеството. Изненада в областта е и фактът, че след убедителния трети мандат за червената Донка Михайлова в <b>Троян</b>, все още няма споразумение между съветниците и градът е без шеф на местния парламент.</p>
      <p>
        <b>Пълна катастрофа преживява ГЕРБ</b>
      </p>
      <p>в общинските съвети в още няколко града, в които записа загуба на вота. В <b>Русе</b>, гордостта на БСП – кметът Пенчо Милков заяви, че ще търси съюзници сред всички представители на шарения общински съвет, но само от ГЕРБ няма да иска идеи. Начело на съветниците застана кандидатът за евродепутат и водач на листата на ВМРО-НФСБ Иво Пазарджиев, който спечели убедително тайния вот срещу Наталия Кръстева- кандидатурата на най-голямата партия в Русе.</p>
      <p>Анти ГЕРБ коалиция се заформи и във <b>Видин</b>. След победата на седесаря Цветан Ценков, неговият съпартиец Генади Велков оглави съветниците в местния парламент, като на второ място при гласуването остана кандидата от БСП Борислав Василев, а едва трети - бившият кмет и настоящ общински съветник от ГЕРБ Огнян Ценков.</p>
      <p>
        <b>В Югозапада ГЕРБ още не е записал шеф на общинския съвет</b>
      </p>
      <p>в областен град.   </p>
      <p>В <b>Кюстендил </b>независимо от убедителната победа на кмета Петър Паунов, общинският съвет остава без председател, след като досегашният шеф- Михаела Крумова не успя да събере необходимите гласове на съветниците при два проведени досега вота и отива на трети тур идната седмица с Младен Ризов. Той не успя да спаси бизнеса си и да стане кмет, но сега храни надежди за нов пост заради анти Герб настроения. В <b>Дупница</b>, след поредната победата на Методи Чимев от ГЕРБ, Костадин Костадинов от СДС е новият председател на общинския съвет.</p>
      <p>В <b>Благоевград </b>след драмите около загубата на бившия кмет Атанас Камбитов и оставките в местната структура, новият кмет инж.</p>
      <p>
        <b>Румен Томов започна с летящ старт работа</b>
      </p>
      <p>но местният парламент зацикли, след като не успя да избере председател. Претендентите - Рашко Динков от листата на Земеделски съюз „Ал.Стамболийски“ и лидерът на „Зелените“ Андон Тодоров нямаха необходимите гласове, а следващият тур на избора е насрочен чак за края на месеца.</p>
      <p><b>Перник </b>си избра председател на общинския съвет, но той не нито от ГЕРБ, нито от БСП, която спечели изборите с младия депутат Станислав Владимиров. Както в Русе, червеният кмет ще работи с местния парламент, оглавен от местен лидер на ВМРО. Това е Димитър Колев, който бе областен управител по време на царския кабинет и бивш депутат от РЗС. Той бе единствена кандидатура и получи 25 от 37-те гласа.</p>
      <p>В <b>Кърджали</b>, където ГЕРБ пак не успя да стигне до балотаж, партията на Борисов остана и без председател на общинския съвет. Огнян Иванов събра едва 12 гласа, а Юсеин Ахмед пое поста с 22 гласа при вот, в който нямаше нито една недействителна бюлетина.</p>
      <p>В <b>Ямбол </b>партия "Пряка демокрация", издигнала новия кмет Валентин Ревански, успя да се пребори и за председателското място в общинския съвет в лицето на софтуерния инженер Антон Шиков, събирайки повече гласове в съвета и от Катя Георгиева от БСП, и от Татяна Петкова от ГЕРБ.   </p>
    </article>
  </body>
</html>