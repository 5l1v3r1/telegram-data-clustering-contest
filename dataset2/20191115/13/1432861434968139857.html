<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/levski/kokala-bosyt-na-levski-e-nedovolen-chuvam-che-shte-vzima-merki-1406537.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T13:15:00+00:00"/>
    <meta property="og:title" content="Кокала: Босът на Левски е недоволен, чувам, че ще взима мерки"/>
    <meta property="og:description" content="Емил Велев, който е последният треньор, извел Левски до титла, коментира ситуацията на Герена Кокала е разочарован от играта на тима в гостуването на Ботев (Пд), загубено с 0:1"/>
  </head>
  <body>
    <article>
      <h1>Кокала: Босът на Левски е недоволен, чувам, че ще взима мерки</h1>
      <address><time datetime="2019-11-15T13:15:00+00:00">15 Nov 2019, 13:15</time> by <a rel="author">Sportlive.bg</a></address>
      <p>Емил Велев, който е последният треньор, извел <a href="https://www.sportlive.bg/bgfootball/levski"><b>Левски</b></a> до титла, коментира ситуацията на "Герена". Кокала е разочарован от играта на тима в гостуването на <a href="https://www.sportlive.bg/bgfootball/botevpd/Botev-(Plovdiv)-sprq-pobednata-seriq-na-Levski-1404797.html"><b>Ботев (Пд), загубено с 0:1</b></a>. Нещо повече - той разкри, че очаква да бъдат взети мерки от боса на клуба Васил Божков.</p>
      <p>"Левски беше доста немотивиран и разпилян в гостуването си на <a href="https://www.sportlive.bg/bgfootball/botevpd"><b>Ботев</b></a>, което не може и не бива да се вижда в професионален отбор. Пловдивчани бяха по-агресивни на терена. Точно заради това спечелиха. Знам със сигурност, че нито един мой отбор не би играл толкова немотивирано и без агресия. Реално за 90 минути Левски създаде само една добра ситуация, когато австриецът Алар върна топката към Паулиньо, а той стреля в обсега на вратаря. През останалото време - нищо. Нямаше никакви идеи в атака. Това не е нормално за тим, който претендира за титлата", заяви Велев пред "Меридиан мач".</p>
      <p>Той взе отношение и по последните две смени на Петър Хубчев в мача с „канарчетата". Припомняме, че в Коматево наставникът на Левски замени в 87-ата мин. Иван Горанов с Ивайло Найденов, а в 90-ата извади Хали Тиам, за да пусне 16-годишния Марин Петков. "Това беше смешен опит да се покаже, че се разчита на юноши. Какво можеше да направи и Найденов, и дебютантът Петков за 1-2 минути на терена? Отделно с тези рокади ограничи времето на отбора си да търси поне изравняване", попита риторично Кокала.</p>
      <p>"Не мисля, че босът на Левски е доволен от развитието на нещата в отбора. Доколкото чувам, ще взима мерки. Подробности не мога да споменавам. Чудя се обаче каква е функцията на спортния директор Ивайло Петков в клуба. Така и не ми става ясно. Не го чувам да говори. Призовавам го да каже какво е свършил. Дали е изгонил петима, спестил ли е 8 заплати, привлякъл ли е някой Марадона...", завърши Кокала.</p>
      <p>
        <b>
          <i>А за кой играч от родното първенство "сините" ще спорят с Лудогорец и ЦСКА <a href="https://www.sportlive.bg/bgfootball/ludogorec/Ludogorec-Levski-i-cSKA-v-bitka-za-igrach-na-opashkar-1405448.html">вижте в този материал</a>.</i>
        </b>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/levski/Levski-mozhe-da-privleche-oshte-edin-islandec-prez-qnuari-1406095.html"/>
        <a href="https://www.sportlive.bg/bgfootball/levski/Levski-s-ofanziva-za-zadyrzhaneto-na-naj-postoqnniq-si-igrach-1405709.html"/>
        <a href="https://www.sportlive.bg/bgfootball/levski/Fenove-na-Levski-i-cSKA-si-spretnaha-zdrav-boj-1405691.html"/>
        <a href="https://www.sportlive.bg/bgfootball/levski/Golmajstoryt-na-Levski-ot-minaliq-sezon-se-zavryshta-do-kraq-na-polusezona-1405636.html"/>
        <a href="https://www.sportlive.bg/bgfootball/levski/Orqzaha-bonusite-v-Levski-sled-porazhenieto-ot-Botev-(Pd)-1405908.html"/>
      </related>
    </article>
  </body>
</html>