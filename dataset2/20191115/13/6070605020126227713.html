<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/inundacions-donen-treva-als-venecians_0_2344565643.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T13:25:05+00:00"/>
    <meta property="og:title" content="La pujada de l'aigua torna a inundar Venècia"/>
    <meta property="og:description" content="Un nou pic insòlit d'1,6 metres força el tancament de la plaça de Sant Marc"/>
  </head>
  <body>
    <article>
      <h1>La pujada de l'aigua torna a inundar Venècia</h1>
      <h2>Un nou pic insòlit d'1,6 metres força el tancament de la plaça de Sant Marc</h2>
      <address>
        <time datetime="2019-11-15T13:25:05+00:00">15 Nov 2019, 13:25</time>
      </address>
      <p>Sense temps de recuperar-se de les inèdites inundacions de dimecres, els venecians ja tornen a estar en alerta. <a href="https://www.ara.cat/internacional/Venecia-aigua-al-coll_0_2343365752.html">Si llavors l'aigua va arribar als 1,94 metres, el pic més alt des de les històriques inundacions del 1966</a>, aquest divendres ha tornat a pujar per sobre del nivell normal i s'ha enfilat fins als 1,60 metres. Les autoritats han hagut de clausurar la plaça de Sant Marc i les escoles han tancat per quart dia consecutiu.</p>
      <p>Les condicions climatològiques tampoc hi ajuden. Un fort vent bufava des de la llacuna cap a dins i empenyia l'aigua en direcció a la ciutat. El nivell del Gran Canal ha pujat tant que ha inundat les vores, i el servei de transport públic venecià, els emblemàtics <i> vaporetti</i>, ha quedat suspès. Quan a Venècia no funcionen els <i> vaporetti,</i> l'única manera de desplaçar-se per la ciutat és anar a peu o amb góndola. </p>
      <p>És especialment delicada la situació de l'església de Sant Marc. De fet, les inundacions podrien haver-hi causat danys crítics. L'aigua amenaça els sarcòfags dels patriarques de la Sereníssima, l'antiga República de Venècia, i també els marbres i mosaics que fa segles que la decoren i que formen part del Patrimoni de la Humanitat de la Unesco, com la resta de la ciutat. </p>
      <figure>
        <img src="https://www.ara.cat/2019/11/14/internacional/Sales-Palau-Gritti-inundades-inusual_2343975670_67374856_117x66.jpg"/>
      </figure>
      <p>
        <a href="https://www.ara.cat/internacional/Tristos-enfadats-Venecia_0_2343965657.html">Tristos i enfadats, així estem a Venècia</a>
      </p>
      <p>L'alcalde venecià, el conservador Luigi Brugnaro, ha sortit al carrer aquest divendres per comprovar els danys de la nova inundació en els negocis i els monuments, i n'ha culpat el canvi climàtic. També s'hi ha pogut veure el líder de la Lliga i exministre de l'Interior italià Matteo Salvini, i dijous va ser l'ex primer ministre Silvio Berlusconi qui va visitar la ciutat. L'actual cap de govern, Giuseppe Conte, va decretar també dijous l'estat d'emergència a Venècia i va prometre compensacions econòmiques als afectats per les inundacions. El seu govern ha aprovat una inversió de 20 milions d'euros en reparacions i compensacions. </p>
      <p>Conte també ha anunciat que s'acceleraran les obres per acabar l'anomenat pla MOSE, una barrera hidràulica dissenyada per aïllar la llacuna de Venècia del mar obert en cas de fortes pujades de la marea.</p>
      <p>
        <a href="https://www.ara.cat/opinio/Xavier-Bosch-V-Venecia-Vox_0_2343965767.html">Amb V de Venècia</a>
      </p>
      <p>Tenint en compte que estem en plena temporada d'<i> acqua alta</i>, el perill d'inundacions es mantindrà durant la resta de la setmana.    </p>
    </article>
  </body>
</html>