<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.com.tr/haber/jaguar-sanal-dunyanin-en-hizlisini-tanitti_85014.html"/>
    <meta property="og:site_name" content="CHIP Online"/>
    <meta property="article:published_time" content="2019-11-15T13:00:00+00:00"/>
    <meta property="og:title" content="Jaguar, Sanal Dünyanın En Hızlısını Tanıttı"/>
    <meta property="og:description" content="Sanal dünyanın en hızlı elektriklisi aguar Vision Gran Turismo Sport Coupé."/>
  </head>
  <body>
    <article>
      <h1>Jaguar, Sanal Dünyanın En Hızlısını Tanıttı</h1>
      <h2>Sanal dünyanın en hızlı elektriklisi aguar Vision Gran Turismo Sport Coupé.</h2>
      <address><time datetime="2019-11-15T13:00:00+00:00">15 Nov 2019, 13:00</time> by <a rel="author">CHIP Online</a></address>
      <p><b>Borusan Otomotiv</b>'in Türkiye distribütörlüğünü üstlendiği <b>Jaguar</b>, sanal dünyanın en çekici otomobillerinden biri olan <b>Jaguar Vision Gran Turismo Sport Coupé</b>'yi tanıttı. Dünyaca ünlü <b>Gran Turismo Sport</b> video oyununda yer alacak olan ilk sanal ve tamamen elektrikli spor otomobili temsil eden <b>Jaguar Vision GT Coupé</b>, markanın yarış dünyasındaki benzersiz geçmişinden iham alınarak tasarlandı. Jaguar'ın, Le Mans yarışlarında bir döneme damgasını vuran ikonik C-TYPE ile D-TYPE modellerinin korkusuz ve fütüristik çizgilerinden ilham alınarak tasarlanan Jaguar Vision GT Coupé, Jaguar'ın I-TYPE 4 Formula E ve I-PACE eTROPHY yarış otomobillerinden edindiği yüksek performanslı elektrikli altyapısından yararlanıyor. Mükemmel bir orantıya ve çekici hatlara sahip sanal bir Jaguar modeli yaratmak hedefiyle, tamamen özgür bırakılan Jaguar tasarımcılarının ortaya çıkardığı Jaguar Vision GT Coupé, geleceğin Jaguar modellerinde de örnek teşkil ediyor. Jaguar Vision GT Coupé, Kasım ayı sonundan itibaren Gran Turismo Sport tutkunları tarafından sanal dünyadaki hayranları tarafından kullanılabilecek.</p>
      <h3>Gelecek tasarımının sınırlarını zorluyor</h3>
      <figure>
        <img src="https://cdn.chip.gen.tr/images/content/2019/11/12/2019111213533114085.jpg"/>
      </figure>
      <p>Bu projenin tamamen genç tasarımcılar tarafından yürütüldüğünü söyleyen Jaguar Tasarım Direktörü Julian Thomson, "İnsanın hayatında karşısına bir kere çıkan böylesine önemli bir fırsatı kaçırmak istemeyen tasarımcılarımız, Jaguar'ın geçmişinden ilham alan ve gelecek tasarımının sınırlarını zorlayan bir projeye imza attılar. Sanal dünya için tasarlanan Jaguar Vision GT Coupé'de, toplamda 1.020 PS güç ve 1.200 Nm tork üreten elektrikli 3 motor görev alıyor. Jaguar Vision GT Coupé bu teknik altyapısı sayesinde 0-100 km/s hızlanmasını 2 saniyenin altında tamamlıyor" dedi. Deneysel hafif materyallerden üretilen sanal yarışçı Jaguar Vision GT Coupé'nin monokok gövdesi kompozit karbon-fiber ve gelişmiş alüminyum alaşımdan imal edilmiş. Bu sayede Jaguar Vision GT Coupé 1.400 kg'lık kütlesine rağmen 50:50 ağırlık dağılımına sahip.</p>
      <h3>Sürücüsüne bir Jaguar'ın içinde olduğunu hissettiriyor</h3>
      <figure>
        <img src="https://cdn.chip.gen.tr/images/content/2019/11/12/2019111213533671885.jpg"/>
      </figure>
      <p>Jaguar Vision GT Coupé'nin iç mekânı da Jaguar'ın mirasından payına düşeni alıyor. Otomobilin yalın tasarımının yanı sıra lüks detayları, sürücü odaklılığı ve şaşırtıcı derecede girift ayrıntıları dikkat çekiyor. Geleceğin Jaguar modellerinin nasıl bir iç mekâna sahip olması gerektiği konusunda sınırları zorlayan Jaguar mühendis ve tasarımcıları, otomobilin hafif, yalın ve etkileyici tasarımı ile uyumlu, gelişmiş ve deneysel materyallerin kullanıldığı bir iç mekân yaratma hedefiyle yola çıktı. Sürücü koltuğuna oturulduğunda ön camdan görünen uzun motor kaputu sayesinde, bir Jaguar'ın içinden dışarıya bakıldığı hissini korumayı hedefleyen tasarımcılar, oyuncuların da bu algıyı yaşamalarını istedi. İç mekânda ayrıca hologram teknolojisi gibi pek çok yenilikçi sisteme de yer veriliyor. Ayrıca sürücü ile otomobil arasında duygusal bir İletişim ağı oluşturan yapay zekâ temelli 'KITT-E' ara yüzü de sürücüye her an destek oluyor. Bu sistem ayrıca üç boyutlu harita ve araç bilgisi gibi sürücünün ihtiyaç duyabileceği önemli bilgileri de kullanıcıya yansıtıyor. Sürücüyü saracak şekilde tasarlanan kokpit, yine Jaguar'ın geçmişteki önemli yarış otomobillerinden D-TYPE'tan da önemli izler taşıyor.</p>
      <p>Jaguar Vision GT Coupé'nin yan camları da sanal gerçeklik teknolojisi ile donatılmış. Bu sayede yandan gelebilecek herhangi bir tehlikeye karşın sürücünün çok daha hızlı bir şekilde uyarılması sağlanıyor. Sürücünün önünde, ikonik Smiths göstergelerinden ilham alan bir grafikle tasarlanan üç boyutlu bilgi ekranı ve ekranın her iki tarafına da entegre edilmiş geri görüş aynası olarak görev yapan ekranlar yer alıyor.</p>
      <h3>Sesi özel geliştirildi</h3>
      <figure>
        <img src="https://cdn.chip.gen.tr/images/content/2019/11/12/2019111213534546885.jpg"/>
      </figure>
      <p>Oyuncularda gerçek bir Jaguar kullanıyormuş hissi uyandırmak için Vision GT Coupé'ye özel bir ses de geliştirildi. Jaguar I-PACE'in sahip olduğu sportif sesten sorumlu ekibin öncülüğünde, Vision GT Coupé'ye de kendine özgü sesi, 1957'de Le Mans'ı podyum ile tamamlayan '603' Long Nose D-type'ın ses kayıtları kullanılarak yaratıldı. O dönemki yarışlara özel olarak geliştirilen 3.8 litrelik XK motorunun sesi, fütüristik ve kendine özgü elektrikli motorların sesi ile harmanlanarak benzersiz bir ses elde edildi. Jaguar Vision GT Coupé'nin benzersiz performans özellikleri de Jaguar'ın I-TYPE 4 Formula E ve I-PACE eTROPHY yarış araçlarını geliştiren Panasonic Jaguar Racing takımı tarafından elden geçirildi. 320 km/s'in üzerinde son hıza sahip olan Jaguar Vision GT Coupé, Sony PlayStation 4 oyun konsollarında yüklü olan Gran Turismo Sport Sport oyunu için Kasım ayı sonundan itibaren indirilebilecek.</p>
    </article>
  </body>
</html>