<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10695--turnaj-mistru-na-druhe-postupove-misto-si-v-agassiho-skupine-brousi-zuby-hned-tri-hraci"/>
    <meta property="og:site_name" content="Tenisový svět"/>
    <meta property="article:published_time" content="2019-11-15T13:00:00+00:00"/>
    <meta property="og:title" content="Turnaj mistrů: Na druhé postupové místo si v Agassiho skupině brousí zuby hned tři hráči"/>
    <meta property="og:description" content="Šestý hrací den tenisového Turnaje mistrů má v Londýně na programu poslední zápasy Agassiho skupiny. V té si předčasně zajistil postup řecký debutant Stefanos Tsitsipas, jenž dnes změří síly se světovou jedničkou Rafaelem Nadalem. Ten naopak o postup mezi nejlepší čtyřku stále bojuje, stejně jako aktéři večerního duelu Alexander Zverev a Daniil Medveděv."/>
  </head>
  <body>
    <article>
      <h1>Turnaj mistrů: Na druhé postupové místo si v Agassiho skupině brousí zuby hned tři hráči</h1>
      <address>
        <time datetime="2019-11-15T13:00:00+00:00">15 Nov 2019, 13:00</time>
      </address>
      <p>
        <b>Šestý hrací den tenisového Turnaje mistrů má v Londýně na programu poslední zápasy Agassiho skupiny. V té si předčasně zajistil postup řecký debutant Stefanos Tsitsipas, jenž dnes změří síly se světovou jedničkou Rafaelem Nadalem. Ten naopak o postup mezi nejlepší čtyřku stále bojuje, stejně jako aktéři večerního duelu Alexander Zverev a Daniil Medveděv.</b>
      </p>
      <p><b>Nadal potřebuje zvítězit<br/></b>Velmi dobrými výkony se v Londýně prezentuje turnajový debutant Stefanos Tsitsipas. Šestý hráč žebříčku ATP přehrál na úvod letošní kometu Medveděva, aby posléze zdolal i Němce Zvereva a zajistil si tak jako první účastník Agassiho skupiny místenku v semifinále. Nejlepší řecký tenista historie, jemuž je teprve jednadvacet let, letos ovládl podniky v Marseille a Estorilu. Vítězstvím nad Nadalem by stvrdil postup z prvního místa.</p>
      <p>Dvojnásobný turnajový finalista Nadal se před akcí potýkal se zraněním břišního svalu, přesto se rozhodl v Londýně, kde si zahrál dvakrát finále, startovat. Na úvod ovšem padla světová jednička po setech 2:6 a 4:6 s Němcem Zverevem, přičemž si Nadal za celé utkání nevypracoval na příjmu jediný brejkbol. V dalším souboji s Medveděvem pak měl Španěl za stavu 1:5 ve třetím setu namále, skrze odvrácený mečbol ale nakonec dokázal ruského soupeře potřetí v sezóně porazit, čímž si uchoval naději na postup. Dnes bude muset vítěz čtyř letošních turnajů (z toho dvou grandslamových) bezpodmínečně zvítězit a doufat ve večerní výhru Medveděva.</p>
      <p><b>Zverev má postup ve svých rukou</b><br/>Nejlepší výchozí pozici na obsazení druhého postupového místa v Agassiho skupině má Alexander Zverev. Světová sedmička na úvod zničila Španěla Nadala, posléze ale uhrál Němec jen pět her s Řekem Tsitsipasem a o přiblížení se obhajoby loňské trofeje tak bude muset v pátek tvrdě bojovat. Pokud jakýmkoliv způsobem porazí Medveděva, zahraje si v sobotu o finále. Pokud ale v první páteční dvouhře zdolá Tsitsipas Nadala, bude stačit vítězi letošního podniku v Ženevě k postupu i jedna uhraná sada.</p>
      <p>Daniil Medveděv si na posledních sedmi turnajích zahrál hned šestkrát finále. Přelomová sezóna vynesla ruskému bohatýrovi celkem čtyři tituly a čtvrté místo v žebříčku ATP. V závěru sezóny ale jako by mu došel dech. Po úvodní porážce s Tsitsipasem nestačil následně ani na Nadala, kterého měl přitom ve třetím setu za stavu 5:1 na lopatě. Ani Rus ovšem není bez šance na postup, byť je jeho výchozí pozice nejhorší. Ve hře ho může udržet Tsitsipasovo třetí vítězství a jeho následný triumf ve dvou setech nad Zverevem. Pokud uspěje Nadal, Medveděv o zbytky naděje přijde.</p>
      <figure>
        <iframe data-src="https://twitter.com/Olly_ATP_2019/status/1195008280139091969?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><u>Páteční program</u></b><br/>13:00 Cabal, Farah (oba COL) – Krawietz, Mies (oba GER)<br/>15:00 Rafael Nadal (ESP, 1.) – Stefanos Tsitsipas (GRE, 6.)<br/>18:45 Rojer (NED), Tecau (ROU) – Herbert, Mahut (oba FRA)<br/>21:00 Daniil Medveděv (RUS, 4.) – Alexander Zverev (GER, 7.)</p>
      <footer>Filip Lefenda, Jan Havlovic, foto: Twitter: 24matins.fr</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10691--turnaj-mistru-postup-slavi-federer-djokovic-zakonci-sezonu-jako-druhy"/>
      </related>
    </article>
  </body>
</html>