<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babis-se-k-vyroci-1989-vyjadri-v-muzeu-oslavy-chce-dustojne/1821451?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T13:44:00+00:00"/>
    <meta property="og:title" content="Babiš se k výročí 1989 vyjádří v muzeu, oslavy chce důstojné"/>
    <meta property="og:description" content="Praha - Premiér Andrej Babiš (hnutí ANO) se dnes vyhnul přímé odpovědi na otázku, zda v neděli 17. listopadu položí květinu k desce připomínající zákrok proti studentům na Národní třídě v roce 1989 a zapálí tam svíčku. Novinářům dnes pouze řekl, že na místo chodí každý rok a oslavy mají být důstojné. Loni přišel k pamětní desce, která připomíná brutální zásah policejních jednotek proti demonstrantům, krátce po půlnoci a jeho květinu vyhodili do koše ráno jeho kritici. Skončily tam i květiny od dalších politiků."/>
  </head>
  <body>
    <article>
      <h1>Babiš se k výročí 1989 vyjádří v muzeu, oslavy chce důstojné</h1>
      <address><time datetime="2019-11-15T13:44:00+00:00">15 Nov 2019, 13:44</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Premiér Andrej Babiš (hnutí ANO) se dnes vyhnul přímé odpovědi na otázku, zda v neděli 17. listopadu položí květinu k desce připomínající zákrok proti studentům na Národní třídě v roce 1989 a zapálí tam svíčku. Novinářům dnes pouze řekl, že na místo chodí každý rok a oslavy mají být důstojné. Loni přišel k pamětní desce, která připomíná brutální zásah policejních jednotek proti demonstrantům, krátce po půlnoci a jeho květinu vyhodili do koše ráno jeho kritici. Skončily tam i květiny od dalších politiků.</p>
      <slideshow>
        <figure>
          <img src="https://i3.cn.cz/6/1573982886_P201911170267501.jpg"/>
        </figure>
        <figure>
          <img src="https://i3.cn.cz/6/1573982807_P201911170266801.jpg"/>
        </figure>
        <figure>
          <img src="https://i3.cn.cz/6/1573982825_P201911170267101.jpg"/>
        </figure>
        <figure>
          <img src="https://i3.cn.cz/6/1573982140_P201911170261801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Den boje za svobodu a demokracii označil premiér za nejvýznamnější výročí. Vyjádřit se k němu plánuje na akci v Národním muzeu, kam pozval kolegy z okolních zemí. Uvedl, že důležité je, aby si ho Češi připomněli v dobré atmosféře ke spokojenosti všech.</p>
      <p>"Je to nejvýznamnější výročí a událost v naší historii. Organizujeme různé akce. Budu mít projev v Národním muzeu, kde řeknu vše, co považuju za nutné a vhodné," uvedl premiér na dotaz novinářů, zda na Národní třídu osobně přijde. "Počkejte si na ten projev, tam se vše dozvíte," uvedl. Na opakovaný dotaz pak doplnil, že na místo "chodí každý rok". "Myslím, že je důležité, abychom si svátek připomněli v dobré atmosféře a aby společnost byla spojena aspoň v tento den," uvedl.</p>
      <p>V souvislosti s demonstrací iniciativy Milion chvilek svolané na 16. listopadu uvedl, že v zemi panuje svoboda a demokracie a každý si dělá, co chce. "Každý si svátek připomene podle sebe. Doufejme, že to proběhne ke spokojenosti všech," řekl.</p>
      <p>Babiš loni v listopadu čelil výzvám opozice k demisi kvůli informacím z rozhovoru svého syna, který novinářům ze serveru Seznam Zprávy řekl, že byl kvůli kauze Čapí hnízdo unesen na Krym. Ve svátek 17. listopadu pak odletěl za synem do Švýcarska. Letos po slavnosti v Národním muzeu odletí na pietu na Slovensko, kde naváže na prezidenta Miloše Zemana. Ten se v neděli nikam nechystá, událostem chce věnovat "tichou vzpomínku".</p>
    </article>
  </body>
</html>