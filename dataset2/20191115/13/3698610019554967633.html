<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/istorik-zayaviv-scho-bilshist-ukrayinciv-abstraguvalisya-vid-viyni-i-zaynyati-svoyimi-problemami-329776_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T13:40:00+00:00"/>
    <meta property="og:title" content="Історик заявив, що більшість українців абстрагувалися від війни і зайняті своїми проблемами"/>
    <meta property="og:description" content="Чи є майбутнє у країни, в якій політичні опоненти і просто люди так ненавидять, що готові радіти бідам одне одного і вбивати? Чи є ризик того, що радикалізм стане нашою офіційною ідеологією? Чи все-таки залишається шанс перетравити цю хворобу задля мети, до якої ми, власне, і йдемо всі ці роки? Навчитися цивілізовано жити разом і будувати свою країну. Про це та багато інше розповів у своєму інтерв'ю DT.UA історик і політолог В'ячеслав Ліхачов,  який тривалий час вивчав радикалізм у Росії, а після переїзду 2002 року в Україну — і в нашій країні."/>
  </head>
  <body>
    <article>
      <h1>Історик заявив, що більшість українців абстрагувалися від війни і зайняті своїми проблемами</h1>
      <address>
        <time datetime="2019-11-15T13:40:00+00:00">15 Nov 2019, 13:40</time>
      </address>
      <p>Чи є майбутнє у країни, в якій політичні опоненти і просто люди так ненавидять, що готові радіти бідам одне одного і вбивати? Чи є ризик того, що радикалізм стане нашою офіційною ідеологією? Чи все-таки залишається шанс перетравити цю хворобу задля мети, до якої ми, власне, і йдемо всі ці роки? Навчитися цивілізовано жити разом і будувати свою країну. Про це та багато інше розповів у своєму інтерв'ю <a href="https://dt.ua/">DT.UA</a> історик і політолог В'ячеслав Ліхачов,  який тривалий час вивчав радикалізм у Росії, а після переїзду 2002 року в Україну — і в нашій країні.</p>
      <figure>
        <iframe src="https://www.youtube.com/embed/B9zRPn6MUzw" width="640" height="360" data-service="Youtube" scrolling="no"/>
      </figure>
      <p>Коментуючи ролик, знятий на Хрещатику, де двоє молодих людей діляться своїм відношенням до війни, історик заявив:</p>
      <p>"Слід визнати, що це теж значна частина нашого суспільства, яка абстрагувалася від серйозних викликів і проблем, котрі здаються нам критичними, — говорить історик. — Але ця молодь — скільки їм? Років по вісімнадцять? — сформувалася у кліматі звичної війни. Це для нас було шоком, коли люди гинули в Києві, а потім — на війні. А для них це — тло, і в них справді є свої справи, свої проблеми, і те, що відбувається за 700 кілометрів від Києва, їх не дуже стосується. Можливо, це ще спроба психіки відгородитися від травмуючих речей".</p>
      <p>"Згоден, реакцію ці слова викликати можуть. З одного боку, — продовжує Ліхачов. — А з іншого — треба розуміти, що люди мають право, у тому числі, й на такі думки. Коли я вперше повернувся із зони АТО, для мене теж було шоком, що тут люди просто ходять вулицями і сидять у кафе. Але я пам'ятаю слова мого знайомого фронтовика, який, перебуваючи в Іловайську, написав своїй мамі: ми тут для того, щоб ви там продовжували жити звичайним життям. І в цьому звичайному житті мають право бути підлітки, і не тільки ті, яким усе це індиферентно.</p>
      <p>Більшість українського суспільства саме так і живе. Значно більшою мірою люди стурбовані питаннями комуналки, зарплати, стосунків із сусідкою, ніж демілітаризацією, відведенням військ і тим, які населені пункти потраплять чи не потраплять у сіру зону. І це нормально. Треба культивувати не тільки в собі, а й у суспільстві вироблення терпимості як до протилежного погляду, так і до права не мати власних поглядів у питаннях, які нам здаються екзистенційно важливими".</p>
      <p>"Українське суспільство тому й голосувало за Зеленського, який усе ж таки не поглиблював, як Бойко й Порошенко, а, навпаки, згладжував лінії розлому. Створював максимально абстрактний, пустий, але все-таки об'єднавчий образ. Вибори показали, що для більшості суспільства позначені лінії розлому не такі вже й актуальні. Воно не сприймає себе частиною протистояння двох картин світу і хоче зняти це питання з порядку денного. І це добра новина", — завершив В'ячеслав Ліхачов.</p>
      <p>Також <a href="https://dt.ua/UKRAINE/istorik-na-rivni-simvoliv-stalosya-zapozichennya-gasel-ukrayinskogo-radikalnogo-nacionalizmu-ale-z-inshim-sensom-329625_.html">історик упевнений, що в Україні на рівні символів сталося запозичення гасел українського радикального націоналізму. Але з іншим сенсом</a></p>
      <p>Раніше<a href="https://dt.ua/UKRAINE/istorik-lihachov-podalsha-dolya-rozlomiv-zapodiyanih-viynoyu-zalezhatime-vid-povedinki-vladi-a-ne-yiyi-oponentiv-329565_.html"> В'ячеслав Ліхачов стверджував, що подальша доля розломів, заподіяних війною, залежатиме від поведінки влади, а не її опонентів</a></p>
      <p>Детальніше читайте в матеріалі Інни Ведернікової<a href="https://dt.ua/personalities/v-yacheslav-lihachov-scho-robiti-z-kontrrevolyuciyeyu-nenavisti-328912_.html"> "В'ячеслав Ліхачов. Що робити з контрреволюцією ненависті?" </a>у тижневику "Дзеркало тижня. Україна".</p>
      <p>Повну відеоверсію інтерв'ю з В'ячеславом Ліхачовим дивіться<a href="https://kalendar.zn.ua/uk/vyacheslav-lixachov/"> тут</a></p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>