<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640125/%D9%86%D8%B1%D8%AE-%D8%AA%D9%88%D8%B1%D9%85-%D9%86%D8%B1%D9%88%DA%98-%D9%88-%D8%AF%D8%A7%D9%86%D9%85%D8%A7%D8%B1%DA%A9-%D8%A8%D9%87-%D8%A8%D8%A7%D9%84%D8%A7%D8%AA%D8%B1%DB%8C%D9%86-%D8%B3%D8%B7%D8%AD-%D8%B4%D8%B4-%D9%85%D8%A7%D9%87-%D8%A7%D8%AE%DB%8C%D8%B1-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T13:59:00+00:00"/>
    <meta property="og:title" content="نرخ تورم نروژ و دانمارک به بالاترین سطح شش ماه اخیر رسید"/>
    <meta property="og:description" content="نرخ تورم در دو کشور شمالی اروپا یعنی دانمارک و نروژ افزایش یافت."/>
  </head>
  <body>
    <article>
      <h1>
        <a href="https://www.bultannews.com/fa/news/640125/%D9%86%D8%B1%D8%AE-%D8%AA%D9%88%D8%B1%D9%85-%D9%86%D8%B1%D9%88%DA%98-%D9%88-%D8%AF%D8%A7%D9%86%D9%85%D8%A7%D8%B1%DA%A9-%D8%A8%D9%87-%D8%A8%D8%A7%D9%84%D8%A7%D8%AA%D8%B1%DB%8C%D9%86-%D8%B3%D8%B7%D8%AD-%D8%B4%D8%B4-%D9%85%D8%A7%D9%87-%D8%A7%D8%AE%DB%8C%D8%B1-%D8%B1%D8%B3%DB%8C%D8%AF">نرخ تورم نروژ و دانمارک به بالاترین سطح شش ماه اخیر رسید</a>
      </h1>
      <h2>نرخ تورم در دو کشور شمالی اروپا یعنی دانمارک و نروژ افزایش یافت.</h2>
      <address><time datetime="2019-11-15T13:59:00+00:00">15 Nov 2019, 13:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نرخ تورم نروژ در ۱۲ ماه منتهی به اکتبر ۲۰۱۹ به ۱.۸ درصد افزایش یافت که از شش ماه گذشته تاکنون بی سابقه بوده است. این<b> نرخ تورم</b> که ۰.۱ درصد بیشتر از پیش بینی‌های قبلی و ۰.۳ درصد بیشتر از ماه قبل بوده است، بیش از همه تحت تأثیر افزایش تورم بخش لوازم منزل قرار گرفته است که تورم آن از ۲.۶ درصد در ماه سپتامبر به ۲.۷ درصد در ماه اکتبر افزایش پیدا کرده است. در بین سایر بخش‌های تورمی، تورم مواد غذایی و نوشیدنی از ۰.۸ درصد به ۰.۴ درصد و بخش فرهنگ و آموزش از ۱.۷ درصد به ۱.۶ درصد کاهش یافته است.</p>
      <p>هسته تورمی که تورم بخش انرژی و مواد غذایی را به دلیل نوسانات بالای قیمت در آنها در نظر نمی‌گیرد، در ماه اکتبر بدون تغییر نسبت به ماه قبل و در سطح ۲.۲ درصد باقی است. متوسط نرخ تورم نروژ در بازه زمانی ۱۹۵۰ تا ۲۰۱۹ معادل ۴.۵۷ درصد بوده که بالاترین تورم ثبت شده مربوط به ژوئن ۱۹۵۱ با ۱۸.۹ درصد و کمترین تورم نیز مربوط به ژانویه ۲۰۰۴ با منفی ۱.۸ درصد بوده است.</p>
      <p>از سوی دیگر نرخ تورم در دیگر کشور اروپای شمالی یعنی دانمارک نیز روند افزایشی به خود گرفته و تورم سالانه این کشور تا پایان ماه اکتبر با ۰.۱ درصد افزایش نسبت به مدت مشابه ماه قبل به ۰.۶ درصد رسیده است.</p>
      <p>این نرخ تورم که بالاترین نرخ تورمی دانمارک از ماه ژوئن تاکنون محسوب می‌شود بیش از همه تحت تأثیر افزایش نرخ تورم بخش سلامت و مراقبت های درمانی قرار گرفته است که تورم آن از ۱.۶ درصد در ماه سپتامبر به ۱.۸ درصد در ماه اکتبرافزایش پیدا کرده است. نرخ در بخش رستوران و هتلداری از ۱.۹ درصد به ۱.۶ درصد رسیده است. در بخش حمل و نقل و لوزام منزل نیز نرخ تورم و به ترتیب معادل منفی ۰.۱ درصد و ۰.۴ درصد بوده است.</p>
      <p>نرخ تورم ماهانه در دانمارک نیز با ۰.۲ درصد افزایش نسبت به ماه قبل همراه شده و به ۰.۴ درصد رسیده است. متوسط نرخ تورم دانمارک در بازه زمانی ۱۹۸۱ تا ۲۰۱۹معادل ۲.۸۶ درصد بوده است که بالاترین تورم ثبت شده مربوط به ژوئن ۱۹۸۱با ۱۳ درصد و کمترین تورم نیز مربوط به ژانویه ۲۰۱۵ با منفی ۰.۱ درصد بوده است.</p>
    </article>
  </body>
</html>