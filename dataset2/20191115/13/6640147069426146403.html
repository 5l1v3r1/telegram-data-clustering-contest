<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/un-athlon-gold-3150u-compare-su-geekbench-una-apu-misteriosa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T13:30:00+00:00"/>
    <meta property="og:title" content="Un Athlon Gold 3150U compare su Geekbench: una APU misteriosa | Tom's Hardware"/>
    <meta property="og:description" content="Online spunta un riferimento a un'inedita APU AMD chiamata Athlon Gold 3150U. Si tratta di una soluzione con due core e quattro thread, probabilmente destinata ai notebook."/>
  </head>
  <body>
    <article>
      <h1>Un Athlon Gold 3150U compare su Geekbench: una APU misteriosa | Tom's Hardware</h1>
      <address>
        <time datetime="2019-11-15T13:30:00+00:00">15 Nov 2019, 13:30</time>
      </address>
      <p>AMD ha annunciato nei giorni scorsi l’<a href="http://www.tomshw.it/hardware/amd-athlon-3000g-moltiplicatore-sbloccato/">Athlon 3000G</a>, ma le novità per la famiglia Athlon sembra non siano finite o limitate all’ambito desktop. <a href="https://browser.geekbench.com/v4/cpu/14925913">Su Geekbench è apparsa</a> un’inedita <b>APU</b> chiamata<b> Athlon Gold 3150U</b>, molto probabilmente destinata ai <b>portatili</b>.</p>
      <p>Fin qui nulla di straordinario, ma c’è un interessante particolare riguardo la nomenclatura di questo processore. AMD sembra intenzionata a usare il termine “<b>Gold</b>” nel nome del modello, cosa finora fatta dalla concorrente Intel, che usa il marchio Gold nelle di CPU Pentium e Xeon.</p>
      <table bordered="">
        <tr>
          <td align="center">
            <b>CPU</b>
          </td>
          <td align="center">
            <b>Core / </b>
            <b>Thread</b>
          </td>
          <td align="center">
            <b>Freq. Base / Boost<br/></b>
            <b>(GHz)</b>
          </td>
          <td align="center">
            <b>Cache L1<br/>(KB)</b>
          </td>
          <td align="center">
            <b>Cache L2<br/>(MB)</b>
          </td>
          <td align="center">
            <b>Cache L3<br/>(MB)</b>
          </td>
          <td align="center">
            <b>GPU</b>
          </td>
          <td align="center">
            <b>Compute Unit</b>
          </td>
          <td align="center">
            <b>Clock GPU</b>
            <br/>
            <b>(MHz)</b>
          </td>
          <td align="center">
            <b>TDP</b>
          </td>
        </tr>
        <tr>
          <td align="center">AMD Athlon Gold 3150U*</td>
          <td align="center">2/4</td>
          <td align="center">2,4 / 3,28</td>
          <td align="center">193</td>
          <td align="center">1</td>
          <td align="center">4</td>
          <td align="center">Radeon<br/>Vega 3</td>
          <td align="center">3</td>
          <td align="center">1000</td>
          <td align="center">?</td>
        </tr>
        <tr>
          <td align="center">AMD Athlon 300U</td>
          <td align="center">2/4</td>
          <td align="center">2,4 / 3,3</td>
          <td align="center">193</td>
          <td align="center">1</td>
          <td align="center">4</td>
          <td align="center">Radeon<br/>Vega 3</td>
          <td align="center">3</td>
          <td align="center">1000</td>
          <td align="center">15</td>
        </tr>
      </table>
      <p>
        <i>*Le specifiche non sono ancora state confermate da AMD</i>
      </p>
      <p><b>Geekbench 4</b> ha rilevato il processore come parte della famiglia Raven Ridge, anche se potrebbe trattarsi di un errore di rilevamento. In realtà, se si esaminano tutte le voci relative all’Athlon Gold 3150U, è possibile scorgere l’ID “<b>AMD Family 23 Model 24 Stepping 1</b>“.</p>
      <p>Si tratta dello stesso ID dell’Athlon 300U <a href="https://www.tomshw.it/hardware/amd-ryzen-mobile-di-seconda-generazione-e-assalto-ai-chromebook/">svelato nel gennaio di quest’anno</a>, appartenente alla famiglia Picasso. L’ID per Raven Ridge è “AMD Family 23 Modello 17 Stepping 0”. È quindi probabile che l’Athlon Gold 3150U e l’Athlon 300U siano parenti stretti. Entrambi i processori condividono persino le stesse specifiche, sempre in base a quanto indicato su Geekbench.</p>
      <p>Dai dati riportati, l’Athlon Gold 3150U viene indicato come un dual-core con quattro thread. Il processore presenta un <b>base clock da 2,4 GHz </b>e una frequenza <b>turbo che arriva fino a 3,28 GHz</b> (3,3 GHz). L’APU integra inoltre 193 KB di cache L1, 1 MB di cache L2 e 4 MB di cache L3.</p>
      <p>Dal punto di vista grafico, l’Athlon Gold 3150U sfoggia la grafica <b>Radeon Vega 3</b>, il che significa che l’APU ha tre Compute Unit a 1000 MHz.</p>
      <p>Non conoscendo ancora con certezza quello che sarà il clock in boost finale e il TDP dell’Athlon Gold 3150U, non è possibile determinare chi tra quest’ultimo e l’Athlon 300U sia il più veloce, anche perché hanno specifiche così simili (almeno quelle note) che il confronto tra i due non potrà che terminare con uno scarto minimo a favore del vincitore.</p>
      <p>Tuttavia, <a href="https://browser.geekbench.com/v4/cpu/compare/14918746?baseline=14925913">un rapido confronto su Geekbench 4</a> vede l’Athlon Gold 3150U in vantaggio. Come si può notare, <b>il Gold 3150U</b> risulta <b>più veloce </b>del 3,3% nei carichi di lavoro single-core e del 7,4% più veloce nei carichi di lavoro multi-core rispetto all’Athlon 300U.</p>
    </article>
  </body>
</html>