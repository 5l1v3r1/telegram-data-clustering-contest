<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/sindicatele-din-munca-cer-guvernului-clarificari-dupa-ce-mii-de-pensionari-din-dolj-au-primit-initial-pensii-mai-mici-in-luna-noiembrie-18589227"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T13:21:08+00:00"/>
    <meta property="og:title" content="Sindicatele din Muncă cer Guvernului clarificări după ce mii de pensionari din Dolj au primit iniţial pensii mai mici în luna noiembrie"/>
    <meta property="og:description" content="Mii pensionari din Dolj au primit, luna aceasta, pensii mai mici şi au depus reclamaţii la Casa Judeţeană de Pensii. Directorul instituţiei a declarat, vineri, în videoconferinţa cu ministrul Muncii, că problema a apărut din eroarea unui angajat al băncii şi a fost remediată."/>
  </head>
  <body>
    <article>
      <h1>Sindicatele din Muncă cer Guvernului clarificări după ce mii de pensionari din Dolj au primit iniţial pensii mai mici în luna noiembrie</h1>
      <address><time datetime="2019-11-15T13:21:08+00:00">15 Nov 2019, 13:21</time> by <a rel="author" href="https://www.zf.ro/autor/roxana-din" target="_blank">Roxana Din</a></address>
      <p>Mii pensionari din Dolj au primit, luna aceasta, pensii mai mici şi au depus reclamaţii la Casa Judeţeană de Pensii. Directorul instituţiei a declarat, vineri, în videoconferinţa cu ministrul Muncii, că problema a apărut din eroarea unui angajat al băncii şi a fost remediată.</p>
      <p>Directorul Casei Judeţene de Pensii, Daniela Licu, a fost întrebată, în videoconferinţă, de către ministrul Muncii, Violeta Alexandru, de problemele legate de calculul pensiilor, deoarece mulţi pensionari au primit, luna aceasta pensii mai mici.</p>
      <p>„S-a întâmplat acest lucru, am aflat şi eu după-amiază (joi – n.r.), la terminarea programului (...). La CEC problema a fost strict a unui salariat al acestei instituţii, care dintr-o eroare umană, a încărcat un fişier al lunii august înainte de (...) septembrie. Au remediat problema în cursul acelei zile, am luat legătura cu conducerea CEC-ului de la Dolj, mi-au trimis şi un răspuns pe mail pe care l-am transmis ulterior Casei Naţionale de Pensii Publice, prin care am anunţat că lucrurile s-au remediat în cursul aceleiaşi zile”.</p>
      <p>Ministrul i-a transmis directorului Casei Judeţene de Pensii Dolj să adreseze rugămintea băncilor cu care lucrează să şi confirme, după ce au terminat operaţiunea de transfer cel puţin câteva luni, pentru ca astfel de situaţii să nu mai apară.</p>
      <p>În context, Federaţia Sindicatelor din Ministerul Muncii solicită noului Guvern clarificarea afirmaţiilor legate de activitatea Caselor judeţene de Pensii şi intenţia de desfiinţare a unor instituţii din cadrul Ministerului, atrăgând atenţia că ministrul Muncii, Violeta Alexandru „se află într-o gravă eroare”.</p>
      <p>Federaţia Sindicatelor din Ministerul Muncii, a solicitat, vineri, noului Guvern al României, printr-un comunicat de presă remis MEDIAFAX, clarificarea afirmaţiilor din spaţiul public legate de activitatea caselor judeţene de pensii şi intenţia de desfiinţare a unor instituţii din cadrul Ministerului Muncii şi Protecţiei Sociale.</p>
      <p>„Federaţia Sindicatelor din Ministerul Muncii atrage atenţia că actualul ministru al muncii se află într-o gravă eroare prin faptul că, face confuzie cu privire la termenul de stabilire/emitere a deciziilor noi de pensionare şi termenul de punere în plată a acestor drepturi noi, prin afirmaţia că s-a depăşit termenul de 45 de zile”, se arată în comunicat.</p>
      <p>Reprezentanţii federaţiei invocă în acest sens dispoziţiile art.106 alin.(1) din Legea 263/2010 privind sistemul public de pensii, potrivit cărora, „admiterea sau respingerea cererii de pensionare se face prin decizie emisă de casa teritorială de pensii, în termen de 45 de zile de la data înregistrării cererii”.</p>
      <p>Federaţia Sindicatelor din Ministerul Muncii precizează şi faptul că angajaţii caselor de pensii respectă dispoziţiile legii prin încadrarea în acest termen, „ba mai mult, în majoritatea cazurilor deciziile dosarelor noi de pensii sunt emise sub acest termen reglementat de lege”, iar în cazurile „rare în care termenul de 45 de zile nu este respectat, situaţia poate fi generată de cauze obiective şi anume: documentaţia necesară finalizării dosarului nou de pensie este incompletă, perioade de muncă neclare, perioade de muncă în străinătate etc”.</p>
      <p>„Precizăm doamnei ministru că în structurile teritoriale, în speţă Casele Judeţene de Pensii, atribuţiile de conducere sunt exercitate prin directori executivi şi nu prin preşedinţi. Casa Naţională de Pensii Publice, într-adevăr este condusă de preşedinte împreună cu Consiliul de Administraţie, iar dacă acesta se află în concediu (de odihnă, incapacitate temporară de muncă etc.) în imposibilitatea de a presta activitate, asta nu înseamnă că funcţionarea Caselor Judeţene de Pensii este întreruptă şi că pensionarii nu-şi vor mai primi drepturile băneşti la timp”, spun reprezentanţii federaţiei prin intermediul comunicatului.</p>
      <p>Ministrul Muncii, Violeta Alexandru, afirma după o vizita făcută la Casa de Pensii a sectorului 6 că a găsit acolo „un munte de justificări, o groază de scuze şi mi-am dat seama cât de puţin este responsabil funcţionarul nostru în faţa unor sarcini pe care le primeşte”, motiv pentru care reprezentanţii Federaţiei Sindicatelor din Ministerul Muncii atrag atenţia noului ministru că „personalul este insuficient şi nu ineficient”.</p>
      <p>„Nu pasăm responsabilităţile şi respectăm procedurile de lucru în activitatea extrem de complexă şi laborioasă”, spun reprezentanţii federaţiei prin intermediul comunicatului.</p>
      <p>Potrivit aceleiaşi surse, „pe fondul unui deficit acut de personal, în urma măsurilor adoptate în anul 2010, a unor investiţii ineficiente din zona software&amp;hardware, a unor condiţii de muncă neadecvate” s-a ajuns în situaţia în care personalul se confruntă cu dificultăţile de care sunt acuzaţi.</p>
      <p>„Îi mai reamintim totodată ( ministrului Muncii, n.r) că Legea 263/2010 privind sistemul public de pensii a avut 47 de modificări într-un interval de 9 ani, modificări care au fost puse în aplicare cu acelaşi personal subdimensionat, care în ciuda tuturor dificultăţilor, a făcut mari eforturi pentru ca beneficiarii să primească drepturile la timp”, informează reprezentanţii federaţiei.</p>
      <p>Totodată, aceştia completează menţionând şi faptul că anul 2019 pentru sistemul de pensii a venit cu aplicarea dispoziţiilor Legii nr.221/2018 şi pe lângă activitatea curentă, au trebuit recalculate aproximativ 100.000 de dosare într-un interval de doar 6 luni.</p>
      <p>„Au fost momente în care datorită avalanşei de modificări legislative, pe lângă activitatea curentă au fost efectuate o mulţime de noi recalculări impuse de acestea, întreg personalul prestând nenumărate ore suplimentare.Aceste ore suplimentare conform legislaţiei actuale, din păcate, nu se pot plăti dar nici nu se pot compensa în timp liber cuvenit, din simplul motiv că personalul este insuficient pentru volumul şi complexitatea activităţii”, se arată în comunicat.</p>
      <p>Aceştia au conchis spunând că, atât afirmaţiile ministrului Muncii, Violeta Alexandru, cât şi ale prim-ministrului, Ludovic Orban „nu fac decât să discrediteze funcţionarii publici din instituţiile MMPS (....), în special a personalului care lucrează direct cu publicul”.</p>
      <p>„Pe de altă parte, din punct de vedere uman, după tot efortul depus de angajaţii instituţiilor M.M.P.S. pentru implementarea cu succes a modificărilor legislative care stau la baza activităţii, putem spune că afirmaţiile din spaţiul public sunt nefondate şi se constituie ca un factor demotivant”, informează reprezentanţii federaţiei prin intermediul comunicatului.</p>
      <p>Ei au solicitat ca abordarea ministrului Muncii să fie îndreptată „spre identificarea unor soluţii, printr-o analiză obiectivă la problemele din sistem, probleme pe care organizaţia noastră le-a semnalat şi prezentat în repetate rânduri Ministerului Muncii”, menţionând că prioritar nu ar trebui să fie desfiinţarea unor instituţii ale ministerului, pentru că ar genera „grave disfuncţionalităţi în sistem”.</p>
    </article>
  </body>
</html>