<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/15/goranov-za-bolnichnite-koi-go-bil-predlojil-tova-e-tehnologiia.429751"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T13:15:00+00:00"/>
    <meta property="og:title" content="Горанов за болничните: Кой го бил предложил!? Това е технология!"/>
    <meta property="og:description" content="Решението е в пакет и е политическо, отсече финансовият министър | Dnes.bg"/>
  </head>
  <body>
    <article>
      <h1>Горанов за болничните: Кой го бил предложил!? Това е технология!</h1>
      <h2>Решението е в пакет и е политическо, отсече финансовият министър</h2>
      <address><time datetime="2019-11-15T13:15:00+00:00">15 Nov 2019, 13:15</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Решението първият ден от болничните да не се плаща е политическо и зад него стоят и ГЕРБ, и Обединени патриоти, всичко останало било опит да се създаде напрежение в управляващата коалиция, каквото нямало.</p>
      <p>Така отговори финансовият министър Владислав Горанов на въпроса за авторството на идеята, след като по-рано Менда Стоянова от ГЕРБ обясни, че зад нея стоят патриотите, а пък Юлиян Ангелов от ОП прати топката в неговото поле.</p>
      <p>Горанов допълни, че нито Стоянова, нито Ангелов са присъствали на заседанието на Политическия съвет на коалицията, така че и двамата коментират неправилно.</p>
      <p>Според него няма значение кой точно е инициатор на предложението. "Това е технология и такъв въпрос няма смисъл, предложението е на управляващата коалиция и е в пакет", отсече той.<br/> <br/>Горанов допълни, че пакетът от мерки, в който е и предложението за неплащането на първия ден от болничния, съдържа и въпроса със скока на минималната пенсия на 250 лева и подобряването на достъпа на децата до детските гадини.</p>
      <p>Той смята, че е безспорно, че ако служителите не вземат обезщетение за първия ден, няма да има толкова фалшиви болнични.</p>
      <p>"Много анализи показват, че със сигурност ще се намали склонността към злоупотреби, защото такава практика има в 2/3 от европейските държави, това не е изолиран за България проблем. Голямо впечатление прави при равен брой заети екстремалното нарастване само за някого години на болничните, почти удвояване - от 8 милиона за 2013 г. до над 18 милиона през тази година, това е проблем", призна Горанов.</p>
      <p>Според него е много трудно да се осъществи контрол над фалшивите болнични особено в малките населени места, където има близка връзка на лекарите с хората.</p>
      <p>Така се стигало до варианта, вместо да са на работа, наетите да са в болнични, но на почивка на северното гръцко море.</p>
      <p>Искрен Веселинов от ОП застана зад становището на Горанов и потвърди, че става въпрос за решение с достатъчно мотиви, което е взето от Политическия съвет на коалицията.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/15/koi-predloji-za-bolnichnite-raznoboi-v-ns-i-koaliciiata.429732"/>
        <a href="https://www.dnes.bg/politika/2019/11/15/pyrviiat-den-ot-bolnichnite-shte-se-plashta-pri-bolno-dete-i-trudova-zlopoluka.429712"/>
      </related>
    </article>
  </body>
</html>