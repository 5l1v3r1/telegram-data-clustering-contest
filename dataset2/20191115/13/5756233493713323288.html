<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621642/%D9%81%D8%AA%D8%AD%DB%8C-%D9%BE%D8%B1%D9%88%D9%86%D8%AF%D9%87-%D9%BE%D8%B1%D9%88%D9%BE%D8%A6%DB%8C%DA%86-%D8%A8%D8%B3%D8%AA%D9%87-%D8%B4%D8%AF%D9%87-%D8%A7%D8%B3%D8%AA-%D9%82%D8%B1%D8%A7%D8%B1%D8%AF%D8%A7%D8%AF-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D9%81%D8%B1%D8%AF%D8%A7-%D9%88-%D9%BE%D8%B3-%D9%81%D8%B1%D8%AF%D8%A7-%D9%88%D8%A7%D8%B1%DB%8C%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T13:25:00+00:00"/>
    <meta property="og:title" content="فتحی: پرونده پروپئیچ بسته شده است؛ قرارداد بازیکنان فردا و پس فردا واریز می‌شود"/>
    <meta property="og:description" content="مدیرعامل باشگاه استقلال تهران گفت: در فردا و پس فردا شارژ مالی بازیکنان آغاز خواهد شد."/>
  </head>
  <body>
    <article>
      <h1>فتحی: پرونده پروپئیچ بسته شده است؛ قرارداد بازیکنان فردا و پس فردا واریز می‌شود</h1>
      <h2>پرداخت طلب جانواریو از طریق درآمدهای موجود در فیفا</h2>
      <address>
        <time datetime="2019-11-15T13:25:00+00:00">15 Nov 2019, 13:25</time>
      </address>
      <p>
        <i>مدیرعامل باشگاه استقلال تهران گفت: در فردا و پس فردا شارژ مالی بازیکنان آغاز خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امیرحسین فتحی در ارتباط تلفنی با برنامه ورزش و مردم در گفت و گو با پیمان یوسفی درخصوص آخرین صحبت‌ها با آندره آ استراماچونی و اینکه آیا این سرمربی اولتیماتوم داده یا خیر گفت: این حرف‌ها، حرف‌های تکراری است که در فوتبال است و فقط مخصوص باشگاه استقلال نیست. به امید خدا درصد قابل توجهی از قرارداد بازیکنان پرداخت می‌شود و هواداران نگران نباشند، امیدوارم که استقلال را پویا و خوشحال ببینیم.</p>
      <p>او در پاسخ به این سوال که دقیقا چه زمانی پول به حساب بازیکنان واریز خواهد شد گفت: در فردا و پس فردا شارژ مالی بازیکنان آغاز خواهد شد.</p>
      <figure>
        <img src="https://aftabnews.ir/files/fa/news/1398/8/24/359572_416.jpg"/>
      </figure>
      <p>فتحی درباره اینکه درصورت برتری استقلال در هفته‌های اخیر هم شعارهای روی سکوها علیه وی است گف: این از دید هواداران واقعی باشگاه نخواهد بود این جریان یک جریان منفی است. باشگاه تمام تلاشش را می‌کند و امیدوارم که با نتایج خوبی که استقلال می‌گیرد روزهای خوبی برای این تیم در آینده رقم بخورد.</p>
      <p>مدیرعامل باشگاه استقلال درخصوص اینکه شنیده می‌شود پرونده پروپئیچ به صورت کلی حل و فصل نشده است عنوان کرد: اولین بار در برنامه شما گفتم این اقدام یک کار دیپلماسی بزرگ با حضور بنده و معاون ورزشی وقت باشگاه برای اولین بار در فوتبال ایران انجام شد. چند روز پیش فیفا اعلام کرد که پول در اختیار آنهاست و در حال حل و فصل است. یک اتفاق بهتر هم افتاده و این باب را باز کردیم که برای پرونده های بعدی هم اقدام کنیم. فیفا در حال پذیرفتن است که پرونده رابسون جانواریو از طریق محل درآمدهای باشگاه استقلال در این نهاد پرداخت شود.</p>
      <p>او در پایان گفت: عده‌ای هر روز با وکیل پروپیچ تماس می‌گیرند و تشنج ایجاد می‌کنند. با اعلام فیفا این پرونده بسته شده است و هیچ تهدیدی متوجه ایران و باشگاه استقلال نمی‌شود. از هواداران می‌خواهم که تیم را تشویق کنند که روزهای خوبی در آینده برای استقلال و تیم ما خواهد بود.</p>
    </article>
  </body>
</html>