<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/u-sumah-vshanuvaly-pamyat-zagyblyh-u-ci-dni-pyat-rokiv-tomu-yuriya-vyetrova-ta-artema-kohanogo"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-15T13:31:00+00:00"/>
    <meta property="og:title" content="У Сумах вшанували пам’ять загиблих у ці дні п’ять років тому – Юрія Вєтрова та Артема Коханого"/>
    <meta property="og:description" content="Сьогодні на Алею Слави прийшли рідні та близьких військових, представники міської влади. Боєць територіальної оборони «Волинь» Збройних Сил України Юрій Вєтров помер 15 листопада 2014 року під час мінометного обстрілу смт. Ольховатка Дебальцевського району. Дружина Наталія згадує чоловіка як найпрекраснішу людину у своєму житті."/>
  </head>
  <body>
    <article>
      <h1>У Сумах вшанували пам’ять загиблих у ці дні п’ять років тому – Юрія Вєтрова та Артема Коханого</h1>
      <address>
        <time datetime="2019-11-15T13:31:00+00:00">15 Nov 2019, 13:31</time>
      </address>
      <figure>
        <img src="http://sumy.today/sites/default/files/dsc00577.jpg"/>
      </figure>
      <p>Сьогодні на Алею Слави прийшли рідні та близьких військових, представники міської влади.</p>
      <p>Боєць територіальної оборони «Волинь» Збройних Сил України Юрій Вєтров помер 15 листопада 2014 року під час мінометного обстрілу смт. Ольховатка Дебальцевського району.</p>
      <p>Дружина Наталія згадує чоловіка як найпрекраснішу людину у своєму житті.</p>
      <p>«На війну він пішов добровольцем. Ніколи і нікому не відмовляв у допомозі, завжди приходив на поміч у скрутну хвилину – Юра був добрим та світлим. І хоча моєму сину він був не рідний, однак хлопець й досі наслідує й пишається, що був із ним знайомий» – розповідає жінка.</p>
      <p>Днем раніше п’ять років тому загинув ще один військовий родом із Сум – Артем Коханий. Його сім’я теж не стримує емоцій перед могилою Героя.</p>
      <p>«Навчали з батьком робити добрі справи, навчали по совісті жити, а от патріотизму спеціально не вчили. Я дуже за ним сумую, не вистачає, але він сам вирішив служити» – згадує мама Артема.</p>
      <p>Заступник міського голови Альона ДМІТРЄВСКАЯ разом із рідними вшанувала пам’ять справжніх українських Героїв.</p>
      <p>«Пам’ять про загиблих Героїв завжди житиме у наших серцях. Кожен із них одного разу ризикнув ціною власного життя та поїхав у справжнє пекло, щоб ми жили тут – у спокої та під мирним небом. Тож шануймо подвиг українських синів!» – наголосила Альона Дмітрєвская.</p>
      <p>Посадовиця висловила найщиріші слова співчуття рідним бійців та поговорила про проблеми, які турбують родини.</p>
    </article>
  </body>
</html>