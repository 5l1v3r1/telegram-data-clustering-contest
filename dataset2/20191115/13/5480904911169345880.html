<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/litva-si-s-ruskem-vymenila-veznene-spiony-svobodny-je-i-nor-berg/1821457?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T13:57:00+00:00"/>
    <meta property="og:title" content="Litva si s Ruskem vyměnila vězněné špiony, svobodný je i Nor Berg"/>
    <meta property="og:description" content="Vilnius - Litva dnes oznámila, že si s Ruskem vyměnila vězněné špiony. Stalo se tak na hranici mezi oběma zeměmi. Litva předala Rusku dva ruské občany, naopak Moskva předala Vilniusu dva litevské státní příslušníky i norského občana Frodeho Berga. Ten se nyní nachází na norském velvyslanectví ve Vilniusu. Cestu k výměně špionů otevřel litevský prezident Gitanas Nauséda, když dvojici Rusů udělil milost. Moskva pak dala najevo, že v souvislosti s tímto krokem učiní reciproční opatření."/>
  </head>
  <body>
    <article>
      <h1>Litva si s Ruskem vyměnila vězněné špiony, svobodný je i Nor Berg</h1>
      <address><time datetime="2019-11-15T13:57:00+00:00">15 Nov 2019, 13:57</time> by <a rel="author" href="http://www.ctk.cz/" target="_blank">ČTK</a></address>
      <p>Vilnius - Litva dnes oznámila, že si s Ruskem vyměnila vězněné špiony. Stalo se tak na hranici mezi oběma zeměmi. Litva předala Rusku dva ruské občany, naopak Moskva předala Vilniusu dva litevské státní příslušníky i norského občana Frodeho Berga. Ten se nyní nachází na norském velvyslanectví ve Vilniusu. Cestu k výměně špionů otevřel litevský prezident Gitanas Nauséda, když dvojici Rusů udělil milost. Moskva pak dala najevo, že v souvislosti s tímto krokem učiní reciproční opatření.</p>
      <p>"V pátek v poledne jsme tuto operaci úspěšně provedli a litevští občané Jevgenij Mataitis a Aristidis Tamošaitis a norský občan Frode Berg se dostali do Litvy," cituje agentura AFP šéfa litevské rozvedky Dariuse Jauniškise. Oba Litevci se prý už sešli se svými rodinami.</p>
      <p>Litva také potvrdila, že Rusku předala dvojici ruských občanů, které prezident Nauséda omilostnil. Jde o Nikolaje Filipčenka a Sergeje Mojsejenka.</p>
      <p>Filipčenko si v litevském vězení odpykával desetiletý trest za pokusy zverbovat pracovníky litevské rozvědky k instalování odposlechu v rezidenci bývalé prezidentky Dalie Grybauskaitéové a Mojsejenko trest v délce deseti a půl roku za to, že dodával Rusku informace o činnosti litevské armády.</p>
      <p>Tamošaitis byl v Rusku odsouzen v roce 2016 k dvanáctiletému trestu vězení. Mataitis, který je občanem Litvy i Ruska, měl původně za ruskými mřížemi strávit 13 let.</p>
      <p>Právní předpoklady pro možnou výměnu vězněných špionů vytvořili minulý týden litevští poslanci, když schválili novelu trestního zákona, která dává prezidentovi právo omilostnit odsouzené vyzvědače cizího státu.</p>
      <p>Litevská agentura BNS minulý měsíc informovala o tom, že Moskva, Oslo a Vilnius jednají o výměně špionů. Úřady ani jedné z těchto zemí se k věci nechtěly vyjádřit, ale ani zprávu BNS nepopřely.</p>
      <p>Nor Frode Berg byl letos v dubnu odsouzen v Rusku za vyzvědačství ke 14 letům. Podle rozsudku shromažďoval tajné informace o parametrech ruských jaderných ponorek. Moskva už dříve dnes oznámila, že v "blízké budoucnosti" posoudí jeho žádost o milost.</p>
      <p>Berg je penzionovaný pohraničník, který působil na norsko-ruské hranici. Agentura Reuters napsala, že v Bergově domovském městě Kirkenes na severovýchodě Norska lidé vedli kampaň za jeho osvobození. V centru vyvěsili transparent s nápisem "Pomozte Frodemu dostat se domů!".</p>
    </article>
  </body>
</html>