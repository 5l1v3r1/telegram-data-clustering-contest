<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tiltalt-for-voldtekter---pagrepet-i-usa/71821249"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T03:59:56+00:00"/>
    <meta property="og:title" content="Tiltalt for voldtekter - pågrepet i USA"/>
    <meta property="og:description" content="Mannen i 40-åra er tiltalt for å ha voldtatt tre barn, men dro til utlandet før rettssaken. Etter nesten to år er han pågrepet."/>
  </head>
  <body>
    <article>
      <h1>Tiltalt for voldtekter - pågrepet i USA</h1>
      <h2>Mannen i 40-åra er tiltalt for å ha voldtatt tre barn, men dro til utlandet før rettssaken. Etter nesten to år er han pågrepet.</h2>
      <address><time datetime="2019-11-15T03:59:56+00:00">15 Nov 2019, 03:59</time> by <a rel="author">Audun Hageskal</a></address>
      <p>En mann i 40-åra ble torsdag besluttet varetektsfengslet i seks uker. Det kommer fram i en fersk kjennelse fra Hedmarken tingrett.</p>
      <p>Mannen er siktet i en sak som omfatter voldtekt av tre jenter - to av dem under 14 år, en under 16 år. Det var i 2017 at han kom i politiets søkelys. Før saken kom for retten, hadde han imidlertid forlatt landet, noe som gjorde det umulig å få forkynt tiltalen eller innkallingen til rettssaken.</p>
      <h3>Beslaglagt pass</h3>
      <p>- Etter et samarbeid mellom Kripos, internasjonale myndigheter og Innlandet politidistrikt ble siktede pågrepet i USA og utlevert til Norge. Han kom til Gardermoen 13. november, heter det i den ferske kjennelsen.</p>
      <p>
        <b>Retten mener det er stor fare for at mannen i 40-åra vil forsøke å unndra seg straff igjen, og at han derfor må holdes varetektsfengslet.</b>
      </p>
      <p>- Det gjelder selv om siktedes pass nå er beslaglagt av politiet og ugyldiggjort som følge av etterlysningen internasjonalt, slår retten fast.</p>
      <h3>Internasjonalt etterlyst</h3>
      <p>Mannens forsvarer, advokat Jan Erik Teigum, sier til Dagbladet at hans klient ble pågrepet i USA for omkring to uker siden. Han nektet straffskyld, da fengslingsmøtet ble gjennomført torsdag.</p>
      <p>
        <b>- Han var ikke kjent med tiltalen da han forlot landet for halvannet år siden. På grunn av dette var han heller ikke klar over at han var internasjonalt etterlyst, sier Teigum.</b>
      </p>
      <p>Den siktede har ifølge advokaten forbindelse til USA, og dette var årsaken til at han dro dit. Advokaten ønsker ikke å fortelle hvorvidt klienten har reist til andre land enn dette i løpet av de knappe to åra han har vært borte fra Norge.</p>
      <p>- Håpet er nå at vi får gjennomført rettssaken i løpet av de kommende seks ukene. Når det gjelder varetektsfengslingen, så har min klient tatt betenkningstid for avgjørelsen, opplyser Teigum.</p>
    </article>
  </body>
</html>