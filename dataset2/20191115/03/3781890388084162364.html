<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741641"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T03:30:00+00:00"/>
    <meta property="og:title" content="''คิง เพาเวอร์''มอบสนามฟุตบอลหญ้าเทียมเกาะยาวใหญ่"/>
    <meta property="og:description" content="กลุ่มบริษัทคิง เพาเวอร์ส่งมอบสนามฟุตบอลหญ้าเทียมมาตรฐานระดับสากลครั้งแรกบนเกาะยาวใหญ่ จ.พังงา ในโครงการ “100 สนามฟุตบอล สร้างพลังเยาวชนไทย”"/>
  </head>
  <body>
    <article>
      <h1>''คิง เพาเวอร์''มอบสนามฟุตบอลหญ้าเทียมเกาะยาวใหญ่</h1>
      <address>
        <time datetime="2019-11-15T03:30:00+00:00">15 Nov 2019, 03:30</time>
      </address>
      <p>
        <b>กลุ่มบริษัทคิง เพาเวอร์ส่งมอบสนามฟุตบอลหญ้าเทียมมาตรฐานระดับสากลครั้งแรกบนเกาะยาวใหญ่ จ.พังงา ในโครงการ “100 สนามฟุตบอล สร้างพลังเยาวชนไทย”</b>
      </p>
      <p>เมื่อวันที่ 14 พ.ย. <b>นายจุฤทธิ์ ลักษณวิศิษฏ์</b> ผู้แทนรองนายกรัฐมนตรีและรมว.พาณิชย์<b> นายอัยยวัฒน์ ศรีวัฒนประภา</b> ประธานเจ้าหน้าที่บริหารกลุ่มบริษัท คิง เพาเวอร์และร็อกเกอร์ชื่อดัง ตูน-อาทิวราห์ คงมาลัยได้ร่วมพิธีเปิดสนามฟุตบอลหญ้าเทียมมาตรฐานระดับสากล ใน <b>โครงการ “100 สนามฟุตบอล สร้างพลังเยาวชนไทย”</b> ที่ รร.อ่าวกะพ้อ อ.เกาะยาว จ.พังงา</p>
      <figure>
        <img src="https://www.dailynews.co.th/admin/upload/20191114/news_nxWVbDmwTx160441_533.jpg?v=20191115122?v=6220"/>
      </figure>
      <p><b>นายอัยยวัฒน์ ศรีวัฒนประภา</b> เปิดเผยว่า โครงการ 100 สนามฟุตบอล สร้างพลังเยาวชนไทย เกิดขึ้นจากความมุ่งมั่นตอบแทนสังคมไทย ด้วยการมอบโอกาสให้เยาวชนได้รับการส่งเสริมศักยภาพ เกิดการพัฒนาทักษะด้านกีฬาฟุตบอลอย่างยั่งยืน ภายใต้<b>โครงการ “คิง เพาเวอร์ ไทย เพาเวอร์ พลังคนไทย”</b> โดยรร.อ่าวกะพ้อ เป็นโรงเรียนที่ตั้งอยู่บนเกาะที่ได้รับมอบสนามฟุตบอลหญ้าเทียมเป็นแห่งแรกของโครงการฯ</p>
      <figure>
        <img src="https://www.dailynews.co.th/admin/upload/20191114/news_zFqKQouSPT160440_533.jpg?v=20191115122?v=5661"/>
      </figure>
      <p><b>''คิง เพาเวอร์ รู้สึกภาคภูมิใจที่ได้มีส่วนร่วมในการมอบโอกาสที่ดีให้แก่เยาวชน และคนในชุมชนบนเกาะยาวใหญ่ เพราะต่อจากนี้จะมีสนามฟุตบอลหญ้าเทียมเป็นของชุมชน ที่แวดล้อมด้วยธรรมชาติทางทะเล และภูเขาที่งดงาม โดยจะเป็นแหล่งรวมตัวของคนที่รักในการออกกำลังกาย และยังเป็นพื้นที่ให้สิงห์นักเตะบนเกาะแห่งนี้ได้มีโอกาสฝึกซ้อมบนสนามที่ได้มาตรฐานสากลอีกด้วย” </b>นายอัยยวัฒน์กล่าว</p>
      <figure>
        <img src="https://www.dailynews.co.th/admin/upload/20191114/news_bSEhSUIkCw160509_533.jpg?v=20191115122?v=1711"/>
      </figure>
      <p><b>กลุ่มบริษัทคิง เพาเวอร์</b> มีเป้าหมายสร้างสนามฟุตบอลหญ้าเทียมให้กับโรงเรียนและชุมชนทั่วประเทศไทยให้ครบ 100 สนาม ภายในปี 2565 ซึ่งปัจจุบันได้ส่งมอบสนามฟุตบอลหญ้าเทียมไปแล้ว 60 สนามทั่วประเทศ โดยอยู่ระหว่างการดำเนินการก่อสร้างจำนวน 20 แห่ง ไม่ว่าจะอยู่พื้นที่ใดของประเทศไทย เช่น บนเกาะที่ห่างไกลและขาดสนามฟุตบอลที่มีมาตรฐาน เมื่อมีโอกาส<b>''กลุ่มบริษัทคิง เพาเวอร์''</b>พร้อมสนับสนุนซึ่งเป็นส่วนหนึ่งในการส่งเสริมให้เยาวชนไทยได้ใช้สนามนี้เพื่อพัฒนาตนเองเพื่อโอกาสในการเป็นนักเตะมืออาชีพในอนาคต และส่งเสริมการสร้างสุขภาพแข็งแรงให้แก่คนในชุมชน เช่นเดียวกับที่รร.อ่าวกะพ้อ</p>
      <figure>
        <img src="https://www.dailynews.co.th/admin/upload/20191114/news_tRYqNUvutr160528_533.jpg?v=20191115122?v=9855"/>
      </figure>
      <p>ด้าน<b> “ตูน บอดี้สแลม”</b> เผยความรู้สึกว่า ส่วนตัวมองว่าสนามฟุตบอลระดับมาตรฐานบนเกาะ เป็นสิ่งที่เกิดขึ้นได้ยาก แต่ก็สามารถเกิดขึ้นได้ ส่วนหนึ่งเป็นเพราะเด็กๆ บนเกาะมีความสามารถ และเฝ้ารอโอกาสที่อยากจะได้เครื่องมือที่จะช่วยให้พวกเขาประสบความสำเร็จในการเล่นกีฬาฟุตบอล ที่สำคัญสนามฟุตบอลบนเกาะแห่งนี้เป็นสิ่งที่พวกเขาเฝ้ารอคอยเสมอมา ผมรู้สึกดีใจไปด้วยกับโรงเรียนนี้ที่ได้มีสนามดีๆ ใช้ ขอบคุณคิง เพาเวอร์ แทนน้องๆ ชาวเกาะยาวใหญ่ที่มอบโอกาสอันยิ่งใหญ่ในครั้งนี้</p>
      <figure>
        <img src="https://www.dailynews.co.th/admin/upload/20191114/news_XNwIFNlbkW161049_533.jpg?v=20191115122?v=2539"/>
      </figure>
      <p><b>นายอุดม กูลดี </b>ผอ.โรงเรียนอ่าวกะพ้อ กล่าวว่า ชาวเกาะยาวใหญ่ต้องขอบคุณคิง เพาเวอร์ ที่สนับสนุนการสร้างสนามฟุตบอลแห่งนี้ เพราะสนามฟุตบอลหญ้าเทียมเป็นสิ่งที่ทุกคนรอคอย และเชื่อว่าสนามแห่งนี้จะสร้างนักเตะสู่ทีมชาติไทยได้อย่างแน่นอน พร้อมจะช่วยกันดูแลรักษาสนามฟุตบอลให้อยู่คู่กับเกาะยาวใหญ่ให้ได้นานที่สุด เพราะเราเข้าใจว่าการเดินทางมาสร้างสนามฟุตบอลหญ้าเทียมบนเกาะไม่ใช่เรื่องง่ายนัก ต้องขนส่งอุปกรณ์ต่างๆ ในการก่อสร้างขึ้นเรือข้ามฝั่งไปยังเกาะยาวใหญ่ ทั้งนี้ช่วงการก่อสร้างยังได้ความร่วมมือจากทุกคนในชุมชนทำให้บรรยากาศเต็มไปด้วยความอบอุ่นด้วยพลังของชุมชน<br/><br/>ขณะที่<b>ด.ช. นรากรณ์ จิตรนาวี</b> นักเรียนรร.อ่าวกะพ้อ เปิดเผยความรู้สึกว่า รู้สึกดีใจมากที่โรงเรียนมีสนามฟุตบอลหญ้าเทียมแล้ว ตัวเองอยากเล่นมานานแล้วครับ เคยเห็นแต่ในทีวี ปกติได้เล่นแต่สนามที่เป็นดิน มีแต่หลุมขรุขระ เวลาลื่นมันก็จะทำให้บาดเจ็บ วันนี้ตั้งใจว่าจะมุ่งมั่นซ้อมฟุตบอลทุกวันให้มีฝีเท้าที่เก่งขึ้น เพื่อเดินตามเส้นทางฝันสู่การเป็นนักเตะทีมชาติ</p>
      <figure>
        <img src="https://www.dailynews.co.th/admin/upload/20191114/news_lgkPRpBzZh161049_533.jpg?v=20191115122?v=4806"/>
      </figure>
      <p>นอกจากนี้ ภายในงานยังมีกิจกรรมไฮไลท์สุดพิเศษ คือ การแข่งขันฟุตบอลแมทช์พิเศษระหว่าง พี่ตูน, ทีมก้าวคนละก้าว, คณะสื่อมวลชน และทีมนักบอลเยาวชนจากโรงเรียนอ่าวกะพ้อ จังหวัดพังงา ที่จะมาดวลแข้ง สร้างความสุขและรอยยิ้มกันอย่างสนุกสนาน พร้อมกิจกรรมแจกฟุตบอลกว่า 1,000 ลูก ให้กับน้องๆ ทุกโรงเรียนบนพื้นที่เกาะยาวใหญ่อีกด้วย</p>
    </article>
  </body>
</html>