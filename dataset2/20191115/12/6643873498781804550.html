<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/8mVyxW/statsministeren-han-kommer-hjem-saa-snart-det-er-praktisk-mulig"/>
    <meta property="og:site_name" content="Bergens Tidende"/>
    <meta property="article:published_time" content="2019-11-15T12:51:16+00:00"/>
    <meta property="og:title" content="Statsministeren: – Han kommer hjem så snart det er praktisk mulig"/>
    <meta property="og:description" content="Spiondømte Frode Berg ble fredag overlevert til den norske ambassaden i Litauen og kan komme hjem til Norge og familien sin."/>
  </head>
  <body>
    <article>
      <h1>Statsministeren: – Han kommer hjem så snart det er praktisk mulig</h1>
      <h2>Spiondømte Frode Berg ble fredag overlevert til den norske ambassaden i Litauen og kan komme hjem til Norge og familien sin.</h2>
      <address><time datetime="2019-11-15T12:51:16+00:00">15 Nov 2019, 12:51</time> by <a rel="author">NTB</a></address>
      <p>Nesten to år i russisk fangenskap er dermed over.</p>
      <p>Overleveringen skjedde etter at de siste bitene i en spionutvekslingsavtale mellom Russland og Litauen falt på plass.</p>
      <p>Ifølge en pressemelding fra Statsministerens kontor ble Frode Berg overlevert til ambassaden i Vilnius fredag kl. 11. Berg vil komme hjem til Norge og gjenforenes med sin familie, heter det.</p>
      <h3>Solberg takker Litauen</h3>
      <p>– Vi er glade for at Frode Berg nå kommer hjem til Norge, som en fri mann. Jeg vil takke litauiske myndigheter for samarbeidet og for den innsatsen de har gjort for å få Berg fri, sier statsminister Erna Solberg (H) i pressemeldingen.</p>
      <p>Norske myndigheter kommer til å følge ham til Norge når han ønsker å reise hjem. Foreløpig er det uklart nøyaktig når det skal skje.</p>
      <p>– Han kommer hjem så snart som praktisk mulig, sier statsministeren på en pressekonferanse fredag kveld.</p>
      <figure>
        <img src="https://images.sacdn.no/v2/images/db2f3722-0aeb-41ea-9279-a42794beced2?fit=crop&amp;h=1269&amp;w=1900&amp;s=8651002a93bfeee509a22dd0d703bf1239537e60"/>
        <figcaption>PRESSEKONFERANSE: Statsminister Erna Solberg (H) og utenriksminister Ine Eriksen Søreide (H) holder pressekonferanse om overleveringen av spiondømte Frode Berg i regjeringens representasjonsanlegg i Oslo fredag kveld<cite>Håkon Mosvold Larsen</cite></figcaption>
      </figure>
      <p>Solberg sa hun selv hadde snakket med Frode Berg, der hun ønsket ham velkommen hjem.</p>
      <p>– Denne saken har vært en stor belastning for Frode Berg, hans familie og hans nærmeste. Han vil nå bli gjenforent med sin familie. Han har hatt to vanskelige år i fengsel, og det er godt at han nå er en fri mann, sa hun.</p>
      <p>Like før kunngjøringen holdt Litauens president Gitanas Nauseda en pressekonferanse der han bekreftet at nordmannen var en del av spionbyttet. Fredag benådet presidenten de to spiondømte russerne Nikolaj Filiptsjenko og Sergej Moisejenko.</p>
      <p>Den pensjonerte norske grenseinspektøren Frode Berg (64) har sittet fengslet i Moskva siden desember 2017. Han ble i april i år dømt til 14 års fengsel for spionasje.</p>
      <h3>– Norgeshistorie</h3>
      <p>Øystein Hansen i Støttegruppen til Frode Berg var tidligere fredag spent på utviklingen i saken.</p>
      <p>– Dette er spennende timer og dager. Det er norgeshistorie, dette her, sier Hansen til NTB.</p>
      <p>Detaljene rundt Bergs ankomst til Norge er foreløpig ikke kjent, men både hans kone og datter befant seg fredag i Oslo.</p>
      <p>Frode Bergs norske advokat Brynjulf Risnes har reist til Litauen.</p>
      <p>Til<a href="https://direkte.vg.no/nyhetsdognet/news/"> VG </a>sier Risnes at Berg fredag ettermiddag er til legeundersøkelse.</p>
      <p>– Jeg har snakket med ham nå i kveld og han er sliten, men ved godt mot. Han er overveldet over den støtte han har fått og er takknemlig til alle som har støttet han, ikke minst fra folk i Finnmark, sier Risnes til avisen.</p>
      <figure>
        <img src="https://images.sacdn.no/v2/images/f740a037-47fe-4a98-8fc4-e00e0e434b06?fit=crop&amp;h=1267&amp;w=1900&amp;s=55a1a5883a80a21b04f937010763bc37411a3d42"/>
        <figcaption>ADVOKAT: Brynjulf Risnes er Frode Bergs norske advokat.<cite>NTB scanpix</cite></figcaption>
      </figure>
      <p>Til NTB sier Risnes at planen for kvelden var å snakke sammen og slappe av, før Berg skal dra tilbake til familien.</p>
      <p>– Tidspunkt er ikke bestemt ennå, skriver Risnes i en SMS.</p>
      <p>På spørsmål om Berg kommer til Oslo fredag svarer advokaten:</p>
      <p>– Det er ikke bestemt.</p>
      <p>
        <i>– Hvordan har Berg det nå?</i>
      </p>
      <p>– Jeg tror han trenger litt tid til å finne ut av hvordan har det, skriver Risnes, og legger til:</p>
      <p>– Han vil trenge tid i fred og ro med familien etter den påkjenningen han har vært igjennom.</p>
      <details>
        <summary>Fakta<br/>Fakta om spionutvekslingsavtaler</summary>
        <p>Flere ganger tidligere har land avtalt bytte av agenter seg imellom. Dette er noen av de tidligere spionutvekslingsavtalene:</p>
        <p>* Norske Frode Berg er en del av en utvekslingsavtale mellom Russland og Litauen. Litauen har benådet de spiondømte russerne Nikolaj Filiptsjenko og Sergej Moisenjenko i bytte mot to litauere og Berg, som er dømt i Russland.</p>
        <p>* Estland har siden 2015 gjennomført to spionutvekslinger med Russland på en grensebro over Piusaelven, den siste av dem i 2018 ble den estiske forretningsmannen Raivo Susi utvekslet med den russiske agenten Artjom Zintsjenko, som i mai 2017 ble dømt til fem års fengsel for spionasje i Estland.</p>
        <p>* USA og Russland ble i juli 2010 enige om den første utvekslingen av spioner på 24 år. Ti russere ble utvist fra USA samtidig benådet Russland fire russere som var dømt for å ha jobbet på vegne av vestlige regjeringer i Russland. Disse fangene ble utvekslet på nøytral grunn, på flyplassen i Wien.</p>
        <p>* I 1985 fant en stor utveksling sted mellom på Glienicke-broen i Berlin da mer enn 20 spioner ble utvekslet mellom øst og vest på Glienicke-broen i Berlin.</p>
      </details>
      <h3>Plikter ikke å forklare seg</h3>
      <p>Hva som vil skje når Berg kommer til Norge, er foreløpig uklart. E-tjenesten vil trolig være svært interessert i å høre Bergs versjon av hva som skjedde da han ble pågrepet under et besøk i Moskva i desember 2017, og ikke minst hva han har fortalt til russisk etterretning.</p>
      <p>Men Berg har ingen plikt til å forklare seg, ifølge etterretningsekspert Ola Kaldager.</p>
      <p>– Når Frode Berg kommer til Norge, er han en fri mann. Han er ikke forpliktet til å snakke med E-tjenesten dersom han selv ikke ønsker det, sier Kaldager til NTB.</p>
      <h3>– Skandale</h3>
      <p>Han påpeker at E-tjenesten ikke har pågripelsesmyndighet og derfor ikke har noen mulighet til å tvinge Berg til å fortelle.</p>
      <p>E-tjenesten har tidligere blitt anklaget for å ha sendt en norsk agent på et risikooppdrag han ikke var forberedt på.</p>
      <p>– Hele denne saken er en skandale, sier Kaldager.</p>
      <h3>Glad etterretningssjef</h3>
      <p>Sjef for Etterretningstjenesten Morten Haga Lunde sier til NTB at det er svært gledelig at Frode Berg og hans familie nå kan gjenforenes.</p>
      <p>– Jeg er svært glad for at Frode Berg nå er benådet etter å ha fått en alvorlig spiondom mot seg, sier Lunde via sin talsperson Ann-Kristin Bjergene.</p>
      <p>Bjergene vil ikke svare på spørsmål om E-tjenesten nå kan bekrefte at Berg var på oppdrag for dem i Russland.</p>
      <related>
        <h4>Les også</h4>
        <a href="https://www.bt.no/innenriks/i/508p8b/frode-berg-doemt-til-14-aars-fengsel-for-spionasje-i-russland"/>
        <a href="https://www.bt.no/innenriks/i/8mze7A/lavrov-om-frode-berg-kan-komme-hjem-naar-som-helst"/>
        <a href="https://www.bt.no/innenriks/i/6jKMxO/norge-forhandler-med-russland-om-berg"/>
        <a href="https://www.bt.no/utenriks/i/zGzbpw/reuters-russland-har-faatt-henvendelse-om-benaading-av-frode-berg"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/9ve2O9/politiet-kvinne-knivdrept-i-floroe"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/nyheter/lokalt/i/EWXVM2/stengte-deler-av-klostergarasjen-paa-dagen-soeylene-slaar-sprekker"/>
      </related>
      <ol>
        <li>
          <a href="https://www.bt.no/tag/Etterretning">Etterretning</a>
        </li>
        <li>
          <a href="https://www.bt.no/tag/Russland">Russland</a>
        </li>
        <li>
          <a href="https://www.bt.no/tag/Fangenskap">Fangenskap</a>
        </li>
      </ol>
    </article>
  </body>
</html>