<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Fred-ple-hivern-mitjans-novembre_0_2344565610.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:10:00+00:00"/>
    <meta property="og:title" content="Méteo especial: el fred s'allargarà fins la setmana que ve"/>
    <meta property="og:description" content="Cap de setmana mig ennuvolat a l'espera de més pluges i nevades"/>
  </head>
  <body>
    <article>
      <h1>Méteo especial: el fred s'allargarà fins la setmana que ve</h1>
      <h2>Cap de setmana mig ennuvolat a l'espera de més pluges i nevades</h2>
      <address>
        <time datetime="2019-11-15T12:10:00+00:00">15 Nov 2019, 12:10</time>
      </address>
      <p>El fred ha arribat amb força. Aquesta nit les glaçades s'han estès ja per moltes comarques interiors, i en general el dia ha començat amb entre 3 i 7 graus menys que ahir. D'entre les temperatures mínimes més baixes d'avui destaquem:</p>
      <ul>
        <li>Boí (cota 2.500), -11</li>
        <li>Núria, -10</li>
        <li>la Molina, -7</li>
        <li>Esterri d'Àneu, -6</li>
        <li>Puigcerdà, -6</li>
        <li>Vielha, -5</li>
        <li>el Pont de Suert, -4</li>
        <li>la Seu d'Urgell, -3</li>
        <li>Sort, -2</li>
        <li>Vic, -1</li>
        <li>Manresa, 0</li>
        <li>Mollerussa, 0</li>
        <li>Lleida, 1</li>
        <li>Granollers, 3</li>
        <li>Tarragona, 4</li>
        <li>Barcelona (Raval), 8</li>
      </ul>
      <p>És un fred molt destacable, sobretot a cotes altes del Pirineu. Un exemple: en tot l'hivern passat només hi va haver quatre dies en què es va baixar dels -10 graus a Núria. Si els núvols ho permeten, aquest fred s'anirà encaixonant a cotes més baixes les pròximes matinades.</p>
      <p>Aquest migdia la temperatura serà similar o fins i tot una mica més baixa que ahir. El fred d'hivern no marxarà fàcilment. Aquest cap de setmana les temperatures nocturnes i de primera hora seran tan o més baixes que les d'avui. El migdia de diumenge serà una mica més suau, però el canvi es notarà poc. Caldrà esperar a mitjans de la setmana que ve per veure un canvi a l'alça de la temperatura.</p>
      <figure>
        <a href="https://www.ara.cat/2019/11/15/societat/meteo/Acumulacions-precipitacio-previstes-avui_2344575637_67406960_630x486.png">
          <img src="https://www.ara.cat/2019/11/15/societat/meteo/Acumulacions-precipitacio-previstes-avui_2344575637_67406960_630x486.png"/>
        </a>
        <figcaption>Acumulacions de precipitació previstes per a avui</figcaption>
      </figure>
      <p>Avui encara hi haurà alguns ruixats més puntuals que ahir. On és més probable que plogui serà en sectors de la Selva i de l'Empordà, on entre mig matí i migdia els ruixats curts però intensos s'hi podran fer presents. A la tarda no són descartables també xàfecs al Ripollès o fins i tot en altres comarques interiors centrals i del sud de Catalunya. La cota de neu se situarà al voltant dels 800 metres, i podria ser més baixa si hi ha algun ruixat intens. En tot cas, tot seran sempre xàfecs de poca estona, si hi ha enfarinades en llocs inesperats seran fenòmens puntuals. El Meteocat té actiu un avís per neu en vuit comarques.</p>
      <figure>
        <a href="https://www.ara.cat/2019/11/14/societat/meteo/Avis-situacio-meteorologica-perill-METEOCAT_2343975755_67382204_958x603.png">
          <img src="https://www.ara.cat/2019/11/14/societat/meteo/Avis-situacio-meteorologica-perill-METEOCAT_2343975755_67382204_958x603.png"/>
        </a>
        <figcaption>Avís de situació meteorològica de perill per neu per a avui / METEOCAT</figcaption>
      </figure>
      <p>Aquest dissabte quedaran intervals de núvols en algunes comarques de Girona i de Barcelona, però en general predominaran les clarianes. A última hora reapareixeran algunes nevades al vessant nord del Pirineu, encara amb una cota de neu per sota dels 1.000 metres. Diumenge també hi haurà estones de cel mig ennuvolat al Pirineu i en algunes comarques de Ponent i del sud, però en general aquest cap de setmana no plourà.</p>
      <p>Sí que hi ha indicis de més situacions de pluja de cara a la setmana que ve. Al voltant de dijous és probable que arribi una nova borrasca que faci ploure amb ganes en força comarques. Encara és molt aviat per precisar res, però difícilment passarem la segona quinzena de novembre sense precipitacions. En aquest cas la cota de neu no seria tan baixa.</p>
      <figure>
        <a href="https://www.ara.cat/2019/11/15/societat/meteo/Probabilitat-tant-cent-superin-dijous_2344575639_67407116_630x486.png">
          <img src="https://www.ara.cat/2019/11/15/societat/meteo/Probabilitat-tant-cent-superin-dijous_2344575639_67407116_630x486.png"/>
        </a>
        <figcaption>Probabilitat en tant per cent que se superin els 5 l/m2 de cara a dijous</figcaption>
      </figure>
    </article>
  </body>
</html>