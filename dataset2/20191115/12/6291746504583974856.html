<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/acqua-alta-venezia-venerdi-15-novembre/"/>
    <meta property="og:site_name" content="Il Post"/>
    <meta property="article:published_time" content="2019-11-15T12:21:25+00:00"/>
    <meta property="og:title" content="Le foto dell’acqua alta oggi a Venezia"/>
    <meta property="og:description" content="Ha raggiunto un livello massimo di 154 cm per poi scendere lentamente: per precauzione Piazza San Marco è stata chiusa"/>
  </head>
  <body>
    <article>
      <h1>Le foto dell’acqua alta oggi a Venezia</h1>
      <h2>Ha raggiunto un livello massimo di 154 cm per poi scendere lentamente: per precauzione Piazza San Marco è stata chiusa</h2>
      <address>
        <time datetime="2019-11-15T12:21:25+00:00">15 Nov 2019, 12:21</time>
      </address>
      <p>Venerdì mattina <a href="https://www.repubblica.it/cronaca/2019/11/15/news/venezia_piazza_san_marco_gia_invasa_da_acqua_attesa_per_picco-241153163/">c’è stata nuovamente l’acqua alta</a> a Venezia, dopo quella straordinaria che c’era stata <a href="https://www.ilpost.it/2019/11/13/acqua-alta-venezia/">nella notte tra martedì e mercoledì,</a> e che aveva raggiunto i 187 centimetri (avvicinandosi ai livelli di quella più alta mai registrata, i 194 centimetri <a href="https://www.ilpost.it/2018/11/05/alluvione-venezia-1966/">del 1966</a>).</p>
      <p>Secondo l’Ufficio Meteo del Comune di Venezia, la marea <a href="https://www.comune.venezia.it/content/dati-dalle-stazioni-rilevamento">ha raggiunto</a> alle 11.26 un massimo di 154 cm alla Punta della Salute, per poi scendere lentamente. A Burano, invece, la marea ha raggiunto i 149 cm, mentre a Chioggia si è fermata a 146 cm. A causa dell’acqua alta, il sindaco Luigi Brugnaro ha disposto la chiusura di Piazza San Marco. A causare l’alta marea sono stati nuovi venti di scirocco provenienti da sud, che hanno fatto alzare il livello del mare oltre i 140 cm, facendo scattare così le sirene d’allarme previste in caso di “<a href="https://www.ilpost.it/2019/11/14/acqua-alta-venezia-frequenza-storia/">marea eccezionale</a>”. Il Centro previsioni e segnalazioni maree di Venezia segnala che i prossimi picchi di acqua alta saranno di 120 cm sabato, alle 11.55, e di 130 cm domenica, alle 11.20.</p>
      <slideshow>
        <figure>
          <img src="https://www.ilpost.it/wp-content/uploads/2019/11/LP_10641824.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641818.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641822.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641821.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641816.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641815.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641814.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641817.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641813.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641812.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642263.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642272.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642273.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642277.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642288.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642896.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642898.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642908.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642909.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10642911.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/LP_10641819.jpg"/>
        </figure>
      </slideshow>
      <p>Intanto si continuano a contare i danni fatti dall’alta marea nei giorni scorsi, e il presidente del Consiglio Giuseppe Conte <a href="https://twitter.com/GiuseppeConteIT/status/1195037050833121285?s=20">ha annunciato</a> la dichiarazione dello stato d’emergenza per le aree del Veneto colpite dal maltempo e lo stanziamento di 20 milioni di euro per far fronte ai primi interventi a Venezia. L’acqua alta dei giorni scorsi ha causato danni anche alla Basilica di San Marco e al teatro La Fenice: <a href="https://nuovavenezia.gelocal.it/venezia/cronaca/2019/11/13/news/venezia-e-tutto-il-litorale-sott-acqua-tutto-quello-che-c-e-da-sapere-sull-alluvione-1.37897194?refresh_ce">la cripta di San Marco si è allagata</a> e l’acqua all’interno della chiesa ha superato il metro di altezza, mentre nel teatro l’acqua ha invaso i locali di servizio, rendendo inutilizzabile il sistema antincendio e quello elettrico. Oltre che Venezia, l’acqua alta aveva riguardato anche altri comuni del litorale veneziano, in particolare Chioggia e Jesolo: sull’isola di Pellestrina un uomo è morto, in casa sua, a causa <a href="http://www.ansa.it/sito/notizie/topnews/2019/11/13/venezia-anziano-fulminato-a-pellestrina_7189552d-c5ce-4da7-9b3b-59ad4a789776.html">di un corto circuito</a>.</p>
      <blockquote>
        <a href="https://www.ilpost.it/2019/11/14/acqua-alta-venezia-frequenza-storia/">Quanto è frequente l’acqua alta a Venezia</a>
      </blockquote>
      <related>
        <h4>Articoli Correlati</h4>
        <a href="https://www.ilpost.it/2019/11/15/zucche-scienza-verdure-dario-bressanini/"/>
        <a href="https://www.ilpost.it/2019/11/14/condanne-carabinieri-cucchi/"/>
        <a href="https://www.ilpost.it/2019/11/15/arcelormittal-altoforni-ilva/"/>
      </related>
    </article>
  </body>
</html>