<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/infografika/suspilstvo/yak-kupuyut-zemlyu-polshhi-rumuniyi-slovachchyni-ta-inshyx-krayinax-kolyshnoho-socztaboru"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T12:45:25+00:00"/>
    <meta property="og:title" content="Як купують землю в Польщі, Румунії, Словаччині та інших країнах колишнього соцтабору"/>
    <meta property="og:description" content="Чому земельна реформа в Польщі вважається однією з найуспішніших, а в Румунії зараз найдешевша земля серед країн, що входили до колишнього соцтабору."/>
  </head>
  <body>
    <article>
      <h1>Як купують землю в Польщі, Румунії, Словаччині та інших країнах колишнього соцтабору</h1>
      <address>
        <time datetime="2019-11-15T12:45:25+00:00">15 Nov 2019, 12:45</time>
      </address>
      <p>
        <b>Парламент запустив процес відкриття ринку землі, <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy">ухваливши в першому читанні відповідний законопроект,</a> і тепер навіть ті, хто не збирається купувати та обробляти угіддя, долучаються до жвавої дискусії з приводу того, кому ж зрештою дістануться українські чорноземи. «Слово і Діло» пропонує подивитись, як відбувалась земельна реформа в країнах Центральної Європи, які колись входили до колишнього соцтабору.</b>
      </p>
      <figure>
        <img src="http://media.slovoidilo.ua/media/infographics/10/99113/99113-1_uk_origin.png"/>
      </figure>
      <h3>Польща</h3>
      <p>Земельна реформа в Польщі вважається однією з найуспішніших серед колишніх країн соцтабору. Можливість купувати та продавати землю поляки отримали у 1998 році, хоча і з деякими обмеженнями.</p>
      <p>Зараз у приватній власності в Польщі перебуває 81% с/г земель. За даними <a href="https://uteka.ua/publication/news-14-delovye-novosti-36-svobodnyj-oborot-zemli-v-es---8-modelej-o-kotoryx-rasskazhut-eksperty">Агропліт,</a> за всіма операціями на ринку землі с/г призначення стежить державне Польське агентство сільськогосподарської нерухомості (ANR), яке користується правом першості на купівлю землі, а крім цього, воно може не допустити підписання угоди на продаж.</p>
      <p>З квітня 2016 року у Польщі обмежили продаж с/г земель. Їх може купити тільки держава, релігійні об'єднання і фермери. Той, хто бажає купити землю, повинен володіти не тільки сільськогосподарськими навичками, а й бути власником сільгоспугідь площею до 300 гектарів і проживати в місцевості, в якій хоче придбати землю.</p>
      <p>При цьому, щонайменше 10 років покупець зобов'язується вести на цій землі господарську діяльність, і без дозволу суду не може цю землю ані продавати, ані здавати в оренду. Ці обмеження не стосуються присадибних ділянок площею до 30 соток.</p>
      <p>Стосовно іноземців, то перш ніж купити землю, вони мають прожити в Польщі не менш ніж 5 років або перебувати у шлюбі з громадянином чи громадянкою цієї країни.</p>
      <p>Максимальна площа володіння землею в Польщі на 1 особу становить 500 га.</p>
      <h3>Словаччина</h3>
      <p>З 2014 року в країні діють нові закони про обіг землі, згідно з якими власником землі с/г призначення може бути фізична особа, яка вела свій бізнес у сфері сільського господарства або працювала в цій сфері мінімум 3 роки.</p>
      <p>Покупцями угідь можуть бути особи, які живуть на постійній основі в країні не менше 10 років або юридичні особи, які зареєстрували свій бізнес щонайменше 10 років тому. Пріоритет матимуть ті, хто проживає саме в тій громаді, де вони хочуть придбати землю.</p>
      <p>Під дію закону не підпадають ситуації, пов'язані з передачею землі близьким родичам, не стосується це теж земель у міській зоні та с/г ділянок за межами міської зони площею до 20 соток.</p>
      <p>Розвиток ринку стримує форма володіння землею на правах співвласників. Виходячи з того, що 81% с/г земель приватизовано, з них 28% (550 тис. га) належить невідомим власникам, які здають землю в оренду великим агрохолдингам.</p>
      <p>Внаслідок надмірного регулювання ринку ціни на с/г землі в Словаччині – одні з найнижчих у ЄС.</p>
      <h3>Румунія</h3>
      <p>Ця країна поки що має найнижчу ціну на землю серед країн, що входили до сфери впливу СРСР (2,5 тис. доларів за га), але якщо в Україні відкриється ринок землі, то згідно з прогнозом Мінекономіки наші чорноземи можуть продаватися за різних умов у розмірі від 2,2 до 1,5 тис. доларів за гектар.</p>
      <p>Експерти стверджують, що така низька ціна на землю в Румунії обумовлена обмеженням на володіння землею (до 100 га на 1 особу).</p>
      <p>Незважаючи на те, що в країні дозволили продавати землю не так давно – в 2014 році, наразі 94% с/г угідь перебувають у приватній власності. Іноземцям належить 11% приватизованої землі (900 тис. га). За румунським законодавством серед іноземців право на володіння с/г землею мають громадяни європейських країн, а також жителям Ісландії, Ліхтенштейну й Норвегії.</p>
      <p>Щоправда, перевагою в купівлі землі користуються співвласники, орендарі, власники земель, прилеглих до земельної ділянки, а також Румунське агентство громадської власності. Коли одна зі сторін, що має привілей пріоритетної купівлі, не висловлює бажання придбати землю, продавець обирає покупця на свій розсуд.</p>
      <h3>Болгарія</h3>
      <p>У цій країні іноземці отримали можливість купувати с/г землю з 2014 року. Йдеться про громадян ЄС, які прожили в Болгарії не менше 5 років. Аналогічні вимоги поширюються на юридичних осіб – фірма повинна бути зареєстрована в Болгарії щонайменше 5 років. При цьому землю с/г призначення не можуть купувати юридичні особи, в яких частку мають партнери або акціонери, зареєстровані у вільних економічних зонах.</p>
      <h3>Угорщина</h3>
      <p>Ринок землі в цій країні відкрився в 1989 році і відтоді у приватну власність перейшло 86% всіх с/г угідь. При цьому громадяни ЄС (а не всі іноземці) отримали право купувати угорську землю з 2011 року.</p>
      <p>Також придбати землю для ведення фермерства мають право фізичні особи, церкви, фінансові установи та сама держава. Для того, щоб купити в цій країні землю, треба володіти навичками у сфері сільського господарства або вести бізнес у сільському господарстві не менше 3 років. Особи, які не виконують цих умов, можуть придбати не більше 1 га сільськогосподарських угідь.</p>
      <p>Максимальна площа землі, яка може перебувати у власності, обмежена 300 гектарами на одну особу. Покупець має зобов'язання особисто вести с/г діяльність протягом 5 наступних років після купівлі, а також не передавати право на користування нею третій стороні.</p>
      <p>Раніше «Слово і Діло» розбиралось, <a href="https://www.slovoidilo.ua/2019/11/14/infografika/suspilstvo/rynok-zemli-komu-mozhna-bude-kupuvaty-zemlyu-ta-yakyx-umov">кому можна буде купувати українську землю</a> та за яких умов, виходячи з ухваленого Радою законопроекту.</p>
      <p>Також ми розпитали юриста, <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam">чи треба проводити референдум, щоб дозволити, або заборонити іноземцям купувати нашу землю.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/13/pogljad/polityka/pirrova-peremoha-pokazalo-holosuvannya-rynok-zemli-choho-chekaty-dali"/>
        <a href="https://www.slovoidilo.ua/2019/09/26/stattja/ekonomika/rynok-zemli-bude-payamy-selyan-yak-povedut-sebe-ahroxoldynhy-ta-xto-vyhraye-najbilshe"/>
        <a href="https://www.slovoidilo.ua/2019/11/13/infografika/polityka/rada-poperedno-sxvalyla-zaprovadzhennya-rynku-zemli-yak-holosuvaly-nardepy"/>
      </related>
    </article>
  </body>
</html>