<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232069/"/>
    <meta property="og:site_name" content="Українська правда"/>
    <meta property="article:published_time" content="2019-11-15T12:37:00+00:00"/>
    <meta property="og:title" content="Коломойський не має повноважень говорити від імені президента – офіс Зеленського"/>
    <meta property="og:description" content="В Офісі президента Володимира Зеленського заявили, що олігарх Ігор Коломойський не є представником влади та команди президента і не має повноважень говорити від імені України."/>
  </head>
  <body>
    <article>
      <h1>Коломойський не має повноважень говорити від імені президента – офіс Зеленського</h1>
      <address>
        <time datetime="2019-11-15T12:37:00+00:00">15 Nov 2019, 12:37</time>
      </address>
      <p>В Офісі президента Володимира Зеленського заявили, що олігарх Ігор Коломойський не є представником влади та команди президента і не має повноважень говорити від імені України.</p>
      <p><b>Джерело:</b> <a href="https://www.facebook.com/permalink.php?story_fbid=10212738459494624&amp;id=1781187626">Facebook</a>-сторінка речниці президента Юлії Мендель</p>
      <p><b>Дослівно:</b> "Ігор Коломойський не є представником влади та команди Володимир Зеленський, він не має повноважень говорити щось від імені України або Офісу президента,з ним не обговорюються позиції щодо вирішення державних справ".</p>
      <p><b>Що було раніше:</b> Кілька днів тому в інтерв'ю <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">The New York Times</a> Коломойський заявив, що Україні пора відмовитися від Заходу і налагоджувати відносини з Росією.</p>
      <p>Також 13 листопада джерела "УП" відзначили, що Зеленський на зустрічі з народними депутатами від партії "Слуга народу" заявив, що до протестів проти запровадження ринку землі причетний <a href="https://www.epravda.com.ua/news/2019/11/13/653655/">Коломойський</a>.</p>
      <p>Водночас, законопроект у першому читанні прийняли.</p>
      <p>10 вересня <a href="https://www.pravda.com.ua/news/2019/09/10/7225904/">Коломойський зустрівся </a>зі Зеленським на Банковій. В Офісі президента заявили, що говорили про ведення бізнесу в Україні та енергетичну сферу.</p>
      <p>
        <b>Передісторія:</b>
      </p>
      <ul>
        <li>20 червня Зеленський під час виступу на Бізнес форумі повідомив, що зустрічався з трьома українськими олігархами Ринатом Ахметовим, Ігорем Коломойським та Віктором Пінчуком та досяг певних домовленостей.</li>
        <li>Про Коломойського <a href="https://www.pravda.com.ua/news/2019/06/20/7218690/">заявив</a>, що олігарх "вкладатиме дуже великі гроші в інфраструктуру Донбасу, але він іще про це не знає".</li>
        <li>21 червня Коломойський у відповідь на заяву Зеленського відзначив, що "на залишок від 20 тисяч фунтів на тиждень (мається на увазі <a href="https://www.epravda.com.ua/news/2018/12/20/643783/">обмеження</a> Високого суду Лондона на витрати) може пофарбувати ларьок".</li>
        <li>Коломойського називають "політичним спонсором" Зеленського. Під час виборчої кампанії у команді Зеленського як кандидата в президенти працювали <a href="https://www.pravda.com.ua/news/2019/04/14/7212168/">охорона і юрист олігарха</a>.</li>
        <li>Співвласник каналу "1+1" Коломойський охарактеризував свої відносини із Зеленським як "<a href="https://www.pravda.com.ua/news/2019/05/27/7216257/">дуже хороші</a>". За його словами, вони стали такими внаслідок останніх 7 років спілкування на тлі виробництва контенту студії "Квартал 95" на телеканалі олігарха.</li>
        <li>Після перемоги Зеленського Коломойський повернувся в Україну. До того він жив за межами країни.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232049/"/>
        <a href="https://www.pravda.com.ua/news/2019/11/14/7231953/"/>
        <a href="https://www.epravda.com.ua/news/2019/11/14/653705/"/>
      </related>
    </article>
  </body>
</html>