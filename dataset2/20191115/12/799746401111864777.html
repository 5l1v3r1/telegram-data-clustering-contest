<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/15/7103090/"/>
    <meta property="og:site_name" content="Європейська правда"/>
    <meta property="article:published_time" content="2019-11-15T12:51:01+00:00"/>
    <meta property="og:title" content="Міську раду Венеції затопило відразу після відхилення кліматичних поправок до бюджету"/>
    <meta property="og:description" content="12 листопада рада обговорювала регіональний бюджет на 2020 рік і, зокрема, виділення коштів на боротьбу зі зміною клімату. Більшість відхилила кліматичні поправки."/>
  </head>
  <body>
    <article>
      <h1>Міську раду Венеції затопило відразу після відхилення кліматичних поправок до бюджету</h1>
      <address>
        <time datetime="2019-11-15T12:51:01+00:00">15 Nov 2019, 12:51</time>
      </address>
      <p>У Венеції в результаті найсильнішої <b><a href="https://www.eurointegration.com.ua/news/2019/11/13/7102996/">за останні 50 років повені</a></b> вперше затопило будівлю регіональної ради.</p>
      <p>Як повідомляє "Європейська правда", про це розповів член міської ради Андреа Заноні на своїй <a href="https://www.facebook.com/andreazanonix/posts/10159116946155299">сторінці</a> в Facebook.</p>
      <p>12 листопада рада обговорювала регіональний бюджет на 2020 рік і, зокрема, виділення коштів на боротьбу зі зміною клімату. Більшість відхилила кліматичні поправки.</p>
      <figure>
        <img src="https://img.eurointegration.com.ua/images/doc/d/6/d684612-72702364-10159116943875299-5697307966781259776-o.jpg"/>
      </figure>
      <p>Серед відхилених поправок були заходи щодо фінансування відновлюваних джерел енергії, заміни дизельних автобусів на "більш ефективні і менш забруднюючі", утилізації забруднюючих повітря печей і зниження впливу пластика.</p>
      <p>"За іронією долі, зал засідань був затоплений через дві хвилини після того, як партії більшості "Ліга", "Брати Італії" і Forza Italia відхилили наші поправки, що стосуються боротьби зі зміною клімату", - написав Заноні, який представляє Демократичну партію.</p>
      <figure>
        <img src="https://img.eurointegration.com.ua/images/doc/d/e/dea76ca-76609839-10159116942935299-6645763851000217600-o.jpg"/>
      </figure>
      <p>Будівлю ради затопило вперше в історії Венеції, вона розміщується в палаці Ферро Фіні.</p>
      <p>Прессекретар регіональної ради Алессандро Овізач підтвердив <a href="https://edition.cnn.com/">CNN</a>, що залу засідань затопило після обговорення поправок до бюджету 2020 року - без вказівки, яких саме.</p>
      <p>Президент ради Роберто Чамбетті, який представляє партію "Ліга", відкинув звинувачення Заноні. "Якщо полишити пропаганду і обман, ми голосували за регіональний бюджет, який витратив 965 мільйонів євро за останні три роки на боротьбу з забрудненням повітря", - сказав він.</p>
      <p>Уряд Італії у четвер оголосив <a href="https://www.eurointegration.com.ua/news/2019/11/14/7103063/"><b>надзвичайний стан</b></a> у Венеції і заявив про виділення перших 20 млн євро для ліквідації наслідків стихії.</p>
      <p>Раніше мер Венеції звинуватив зміни клімату у тому, що припливи, з якими доводиться стикатися місту, стають щоразу повноводнішими в останні роки.</p>
    </article>
  </body>
</html>