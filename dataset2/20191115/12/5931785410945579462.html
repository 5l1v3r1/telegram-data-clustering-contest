<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/15/oglasio-se-i-kk-partizan-dali-smo-sve-od-sebe-ali-je-za-neke-pomake-ipak-potrebno-dvoje/"/>
    <meta property="og:site_name" content="Sportska centrala"/>
    <meta property="article:published_time" content="2019-11-15T12:32:05+00:00"/>
    <meta property="og:title" content="Oglasio se i KK Partizan: Dali smo sve od sebe, ali je za neke pomake ipak potrebno dvoje"/>
    <meta property="og:description" content="Košarkaški klub Partizan oglasio se danas saopštenjem gde ističe svoje žaljenje što rukovodstvo Crvene zvezde nije prihvatilo 1000 ulaznica za svoje navijače uoči predstojećeg derbija u ABA ligi. Crvena zvezda je, shodno propozicijama takmičenja, odbila 1000 ulaznica koje je Partizan namenio gostujućim navijačima i zahvalila se najvećem rivalu. Crno-beli su se tim putem oglasili saopštenjem […]"/>
  </head>
  <body>
    <article>
      <h1>Oglasio se i KK Partizan: Dali smo sve od sebe, ali je za neke pomake ipak potrebno dvoje</h1>
      <address><time datetime="2019-11-15T12:32:05+00:00">15 Nov 2019, 12:32</time> by <a rel="author">Nemanja</a></address>
      <p>Košarkaški klub Partizan oglasio se danas saopštenjem gde ističe svoje žaljenje što rukovodstvo Crvene zvezde nije prihvatilo 1000 ulaznica za svoje navijače uoči predstojećeg derbija u ABA ligi.</p>
      <p>Crvena zvezda je, shodno propozicijama takmičenja, odbila 1000 ulaznica koje je Partizan namenio gostujućim navijačima i zahvalila se najvećem rivalu. Crno-beli su se tim putem oglasili saopštenjem koje prenosimo u celosti:</p>
      <p>–<b> <a href="https://www.sportskacentrala.com/tag/kk-partizan/">KK Partizan</a> NIS obaveštava košarkašku javnost u zemlji i regionu da inicijativa najtrofejnijeg košarkaškog kluba Srbije, o davanju mogućnosti da 1000 ulaznica za gradski derbi u Štark Areni kupe navijači Crvene zvezde, kao i poziv upravi kluba, nije naišla na razumevanje druge strane.</b></p>
      <p>
        <b>Iako je deo naših navijača pozdravio tu odluku, jer će posle mnogo godina biti u mogućnosti da u slobodnoj prodaji kupi ulaznicu i gleda derbi, a deo jer je i pre razmenjivao karte sa rivalima smatrajući to za draž derbija, veliki broj je, blago rečeno, osudio našu odluku, sa čime smo bili spremni da se suočimo. Tokom jučerašnjeg dana direktor Crvene zvezde je pisanim putem, obavestio našeg direktora, da u Zvezdi, shodno propozicijama, ne mogu da prihvate organizovani dolazak navijača. KK Partizan NIS vrlo dobro poznaje propozicije i samo je ponudio kupovinu karata simpatizerima Zvezde za određeni sektor uz bezbednosne garancije kao što su imali pre par godina kada su u Zagrebu protiv Cedevite proslavili i ABA titulu, ili proletos navijači Budućnosti, takođe u Zagrebu.</b>
      </p>
      <p>
        <b>Svi znamo i kako su pre nekoliko godina u društvu predsednika Crvene zvezde navijači ušli organizovano u Pionir kada je Partizan bio domaćin, a znamo i članove propozicija po kojima jedno lice ili njegovi srodnici, ne mogu voditi dva kluba, te da klub koji se dve godine ne takmiči, se briše iz registra KSS. Uprkos svemu, derbi je uvek bio nešto više od druge utakmice, a odlazak na tu utakmicu, praktično nije gostovanje.</b>
      </p>
      <p>
        <b>Žao nam je što inicijativa KK Partizan NIS, kao najvećeg košarkaškog brenda, srpskog domaćina i društveno odgovornog kluba, ponovo nije našla na razumevanje. I ovoga puta, po cenu svoje štete, dali smo sve od sebe, ali je za neke pomake ipak potrebno dvoje.</b>
      </p>
      <p>
        <b>Ulaznice za nedeljni derbi meč između Partizana NIS i Crvene zvezde MTS će se svakako naći u slobodnoj prodaji putem cardservisa Ticketline.rs preko koga se mogu naći sva obaveštenja o kupovini karata. Svakako, za simpatizere Zvezde će biti odvojen sektor na severoistoku nivoa 400 u Štark Areni.</b>
      </p>
      <p><b>KK Partizan NIS još jednom apeluje na sve aktere derbija, na parketu i oko njega, da ne dozvole bilo kakve incidente, da sve protekne korektno, sportski, za šta ćemo se kao organizatori velikog broja velikih utakmica i sami potruditi</b> – stoji u saopštenju KK Partizan.</p>
      <p>Meč između Partizana i Crvene zvezde na programu je u nedelju od 20 sati u ,,Štark areni“.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/15/saopstenje-iz-zvezde-zahvaljujemo-se-partizanu-ali/"/>
        <a href="https://www.sportskacentrala.com/2019/11/14/kvote-za-zvezda-asvel-nikad-manja-kvota-na-zvezdu-u-crveno-beloj-areni/"/>
        <a href="https://www.sportskacentrala.com/2019/11/14/karte-za-derbi-u-prodaji-od-petka-navijacima-zvezde-dozvoljeno-prisustvo/"/>
        <a href="https://www.sportskacentrala.com/2019/11/13/trinkijeri-u-porazu-od-tofasa-video-i-nesto-dobro/"/>
        <a href="https://www.sportskacentrala.com/2019/11/13/partizanu-malo-jedan-mozli-crno-beli-nemocni-u-bursi/"/>
        <a href="https://www.sportskacentrala.com/2019/11/13/live-tofas-partizan/"/>
        <a href="https://www.sportskacentrala.com/2019/11/13/lazic-beron-i-gavrilovic-pred-asvel-plus-veoma-vazna-informacija-iz-zvezde/"/>
        <a href="https://www.sportskacentrala.com/2019/11/13/jos-jedan-veliki-talenat-iz-partizana-ide-u-fmp/"/>
        <a href="https://www.sportskacentrala.com/2019/11/12/partizan-bez-voldena-i-parahovskog-u-turskoj/"/>
      </related>
    </article>
  </body>
</html>