<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ye-bagato-pozafrakciynih-deputativ-yaki-hochut-stati-chastinoyu-slugi-narodu-korniyenko-329759_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T12:23:00+00:00"/>
    <meta property="og:title" content="Є багато позафракційних депутатів, які хочуть стати частиною &quot;Слуги народу&quot; – Корнієнко"/>
    <meta property="og:description" content="Олександр Корнієнко не виключає поповнення фракції після виключення Ганни Скороход та Антона Полякова."/>
  </head>
  <body>
    <article>
      <h1>Є багато позафракційних депутатів, які хочуть стати частиною "Слуги народу" – Корнієнко</h1>
      <h2>Олександр Корнієнко не виключає поповнення фракції після виключення Ганни Скороход та Антона Полякова.</h2>
      <address>
        <time datetime="2019-11-15T12:23:00+00:00">15 Nov 2019, 12:23</time>
      </address>
      <p>У парламентську фракцію "Слуга народу" можуть вступити деякі позафракційні депутати, заявив заступник голови фракції Олександр Корнієнко після <a href="https://dt.ua/POLITICS/sluga-narodu-viklyuchila-z-frakciyi-dvoh-deputativ-329741_.html"><b>виключення Ганни Скороход та Антона Полякова</b></a>.</p>
      <p>"Не те, щоб вони повинні вступити, але є така можливість. Є багато позафракційних депутатів, які хочуть стати частиною "Слуги народу". Я зараз не буду розголошувати", - сказав Корнієнко журналістам.</p>
      <p>За його словами, потенційних кандидатів перевірять, а питання вступу у фракцію винесуть на рішення політсили у Верховній Раді.</p>
      <p>Сьогодні фракція "Слуга народу" виключила зі свого складу депутатів Ганну Скороход та Антона Полякова. За заявою Корнієнка, рішення прийнято через систематичне невиконання взятих на себе зобов'язань. Після виключення двох депутатів у "Слуги народу" залишиться 250 чоловік.</p>
      <p>Скороход пройшла в Раду IX скликання від партії "Слуга народу" у 93 мажоритарному округу Київської області, а Поляков був обраний як мажоритарник в окрузі №206.</p>
      <p>Під час засідання Ради 14 листопада Скороход заявила про те, що після того, як вона проголосувала проти відкриття земельного ринку і відстоювала в Раді держвласність ГТС, <b><a href="https://dt.ua/POLITICS/deputatka-slugi-narodu-zvinuvatila-op-ta-gpu-v-tisku-na-neyi-ta-yiyi-rodinu-329648_.html">її чоловіка затримали за дорученням </a></b>одного із заступників голови Офісу президента і заступника генпрокурора Віталія Каська. Зазначимо, що Олексія Алякіна пов'язують із російським підприємцем Павлом Фуксом. Після виступу Скороход, Давид Арахамія звинуватив її у пропонуванні депутатам хабара.</p>
      <p>У ГПУ ж повідомили, що Нацполіція затримала чоловіка Скороход Олексія Алякіна, оскільки він є громадянином Російської Федерації і <a href="https://dt.ua/POLITICS/gpu-poyasnila-prichini-zatrimannya-cholovika-deputatki-skorohod-329681_.html"><b>перебуває в міжнародному розшуку за підозрою в шахрайстві в особливо великих розмірах.</b></a></p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>