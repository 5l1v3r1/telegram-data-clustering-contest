<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/goranov-nyama-naprezhenie-v-koalitsiyata-406794.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T12:29:35+00:00"/>
    <meta property="og:title" content="Горанов: Няма напрежение в коалицията!"/>
    <meta property="og:description" content="Предложението за болничните е на коалицията, каза финансовият министър"/>
  </head>
  <body>
    <article>
      <h1>Горанов: Няма напрежение в коалицията!</h1>
      <address>
        <time datetime="2019-11-15T12:29:35+00:00">15 Nov 2019, 12:29</time>
      </address>
      <p>Предложението за болничинте е на управляващата коалиция и е в пакет, оттам нататък всичко е опит за създаване на напрежение, което не съществува. Това каза пред журналисти министърът на финансите Владислав Горанов, предаде Агенция „Фокус“.</p>
      <p>„Това е технология и такъв въпрос няма смисъл. Нито г-жа Стоянова, нито народният представител от ВМРО присъстваха на заседанието на политическия съвет, което се проведе в 9.00 ч. в Министерски съвет“, отчете Горанов.</p>
      <p>„Двамата грешно коментират пакета от предложения, които вчера анонсирахме от страна на управляващата коалиция. Този пакет съдържа не само тази тема, която вие коментирате, а и темата за увеличение на минималната пенсия за осигурителен стаж и възраст и мерки, свързани с подобряване на достъпа на деца до детски градини“, заяви още Горанов.</p>
      <p>Той посочи, че много анализи показват, че със сигурност ще се намали склонността за злоупотреби, тъй като подобна практика има в две трети от европейските държави.</p>
      <p>„Това не е изолиран за България проблем. Голямо впечатление прави екстремалното нарастване само за няколко години при равен брой заети с близо удвояване на дните във временна неработоспособност. Така че това е един проблем, който със сигурност трябва да бъде адресиран“, каза още Горанов.</p>
      <p>Според него години наред си говорят работодатели, синдакати и специалисти и се вижда, че този проблем остава нерешен.</p>
      <p>Във връзка с твърдението на ДПС, че това е скрито увеличение на социалните осигуровки, Горанов подчерта, че подобна практика е в две трети от държавите в ЕС.</p>
      <p>„Ако се говори за баланс на системата, имайте предвид, че фондът за общо заболяване и майчинство, традиционно от години е на дефицит. В този смисъл осигурителната вноска за този фонд не покрива рисковете, които той покрива. Като свържем тази тема и с едно друго небалансирано решение, свързано с почивните и празнични дни, стимулите за нарушения и възможността за контрол са силно ограничени особено в малките населени места, където има много тясна връзка между общопрактикуващите лекари и тези, които предпочитат да ползват този механизъм за осигуряване на една няколкодневна почивка. Да кажем в Северното гръцко черноморие“, допълни още Горанов.</p>
    </article>
  </body>
</html>