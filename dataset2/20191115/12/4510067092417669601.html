<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/bolojan-despre-bodog-care-a-raspandit-falsul-privind-casca-lui-iohannis-s-a-descalificat-dar-in-continuare-va-da-mana-cu-el-pentru-ca-este-civilizat-152820.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T12:38:00+00:00"/>
    <meta property="og:title" content="Bolojan despre Bodog, care a răspândit falsul privind „casca lui Iohannis”: S-a „descalificat”, dar în continuare va da mâna cu el, pentru că este civilizat"/>
    <meta property="og:description" content="În prima zi de campanie pentru turul decisiv al alegerilor prezidenţiale, preşedintele PNL Bihor, Ilie Bolojan, a transmis bihorenilor motivele pentru care este raţional să-l voteze pe Klaus Iohannis, nu pe Viorica Dăncilă. Bolojan s-a referit şi la un fals propagat pe Facebook de fostul ministru Florian Bodog, despre aşa-zisa „cască” din urechea lui Iohannis la cea mai recentă conferinţă de presă, afirmând că gestul acestuia este descalificant, dar asta nu înseamnă că nu-l va trata, în continuare, ca un om „civilizat”."/>
  </head>
  <body>
    <article>
      <h1>Bolojan despre Bodog, care a răspândit falsul privind „casca lui Iohannis”: S-a „descalificat”, dar în continuare va da mâna cu el, pentru că este civilizat</h1>
      <address><time datetime="2019-11-15T12:38:00+00:00">15 Nov 2019, 12:38</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Ilie_Bolojan6.jpg"/>
      </figure>
      <p>
        <b>Susţinând o conferinţă de presă cu temă electorală, Ilie Bolojan, preşedintele PNL Bihor, a devenit, vineri, primul politician local care a reluat campania pentru al doilea tur al alegerilor prezidenţiale, programat duminica viitoare.</b>
      </p>
      <p>La două zile după ce candidatul liberal, Klaus Ioahnnis, a fost acuzat că ar fi purtat o cască în ureche, prin care i s-ar fi şoptit răspunsurile la întrebări puse de jurnalişti, un fals distribuit pe Facebook şi de senatorul PSD Florian Bodog, Bolojan a ţinut să-l mustre pe fostul ministru pentru gestul „descalificant”.</p>
      <p>
        <b>„Chestie de civilizaţie”</b>
      </p>
      <p>„Dacă acestea sunt argumentele PSD, eu cred că se descalifică. Doamna Gabriela Firea <i>(n.r. – primăriţa Capitalei</i> <i>a distribuit şi ea minciuna pe Facebook, dar ulterior a retras-o)</i> măcar şi-a şters postarea, dar am înţeles că domnul Bodog perseverează cu acest fake, ceea ce nu-l califică sub nicio formă, o astfel de chestiune”, a spus Ilie Bolojan despre isprava fostului ministru PSD-ist.</p>
      <p>În acest context, <b>BIHOREANUL </b>l-a întrebat pe liderul PNL Bihor dacă va mai da mâna cu Bodog, mai ales că acesta a distribuit pe Facebook şi alte linii de propagandă, precum că actualul Guvern va închide spitale, că ar fi responsabil de criza de medicamente, că va tăia salariile medicilor etc.</p>
      <p>„Este o practică a PSD să inducă frica în oameni (...), dar eu cred că cetăţenii României sunt conştienţi că sunt fumigene de campanie. În ce priveşte relaţiile din Bihor, noi totdeauna am fost nişte oameni civilizaţi şi am făcut diferenţa între afirmaţiile unor persoane şi realităţi. Noi nu intenţionăm sub nicio formă să ne mai aliem cu PSD sau să facem înţelegeri cu PSD, dar nu vreau să spun că dacă voi trece pe lângă cineva care e membru PSD n-o să-i dau bună ziua. Una este o chestiune de politeţe şi de civilizaţie şi alta să apreciem comportamentele unor oameni”, a zis Bolojan, sugerând că în ciuda minciunilor lui Bodog, va menţine cu acesta o relaţie „politicoasă”.</p>
      <p>
        <b>Între modernizare şi frânare</b>
      </p>
      <p>Pe de altă parte, liderul PNL Bihor, după ce a mulţumit bihorenilor pentru votul de duminica trecută, iar USR-iştilor în mod special pentru mesajul public de susţinere a candidaturii lui Klaus Iohannis pentru turul II, a prezentat o pledoarie pentru alegerea acestuia, în antiteză cu Viorica Dăncilă, despre care a subliniat cu nu are „calificarea” necesară.</p>
      <p>Bolojan a subliniat că alegătorii au informaţii clare despre ambii candidaţi. În legătură cu Viorica Dăncilă, de pildă, a amintit că a fost europarlamentar două mandate, dar nu s-a remarcat prin nimic la Bruxelles, iar ca premier în ultimii doi ani s-a evidenţiat prin „dezastrul generat” inclusiv în politica externă (cu „încercări de deturnare a României de la parcursul european”, „propuneri negândite legate de mutarea Ambasadei din Israel” şi „propuneri respinse pentru funcţia de comisar european”, pe când Iohannis, ca primar la Sibiu, a contribuit la dezvoltarea oraşului, iar în ultimii cinci ani ca preşedinte al României a reuşit menţinerea României pe linia europeană, occidentală.</p>
      <p>„Este o alegere nu numai între două persoane, ci şi o alegere între modernizare şi rămânere în urmă, între viitor şi trecut, între România europeană şi menţinerea într-o zonă retrogradă”, a concluzionat Bolojan, îndemnând bihorenii să se prezinte în număr cât mai mare la vot duminica viitoare, pe 24 noiembrie.</p>
    </article>
  </body>
</html>