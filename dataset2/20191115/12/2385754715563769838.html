<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597492/o-xristougenniatikos-mponamas-stis-evalotes-omades"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T12:52:00+00:00"/>
    <meta property="og:title" content="Ο χριστουγεννιάτικος «μποναμάς» στις ευάλωτες ομάδες"/>
    <meta property="og:description" content="Το Υπουργικό Συμβούλιο αποφάσισε σήμερα την παραχώρηση χριστουγεννιάτικου δώρου προς τις ευάλωτες ομάδες του πληθυσμού, ανακοίνωσε η Υπουργός Εργασίας,..."/>
  </head>
  <body>
    <article>
      <h1>Ο χριστουγεννιάτικος «μποναμάς» στις ευάλωτες ομάδες</h1>
      <address><time datetime="2019-11-15T12:52:00+00:00">15 Nov 2019, 12:52</time> by <a rel="author">SigmaLive</a></address>
      <p>Το Υπουργικό Συμβούλιο αποφάσισε σήμερα την παραχώρηση χριστουγεννιάτικου δώρου προς τις ευάλωτες ομάδες του πληθυσμού, ανακοίνωσε η Υπουργός Εργασίας, Πρόνοιας και Κοινωνικών Ασφαλίσεων κα Ζέτα Αιμιλιανίδου.</p>
      <p>Σε δηλώσεις της στους δημοσιογράφους, στο Προεδρικό Μέγαρο, μετά τη συνεδρία του Υπουργικού Συμβουλίου, η κα Αιμιλιανίδου είπε ότι το Υπουργικό Συμβούλιο «αποφάσισε την παραχώρηση χριστουγεννιάτικου δώρου στις ευάλωτες ομάδες του πληθυσμού».</p>
      <p>Πρόσθεσε ότι «η δαπάνη για το χριστουγεννιάτικο δώρο θα ανέλθει περίπου στα 18 εκατομμύρια ευρώ και αφορά τους δικαιούχους του ΕΕΕ, που θα λάβουν το 80% του επιδόματος που λαμβάνει κάποιος είναι μόνος είτε ως οικογένεια.</p>
      <p>Αφορά επίσης τους λήπτες δημοσίου βοηθήματος, τους χαμηλοσυνταξιούχους, εκείνους δηλαδή που λαμβάνουν τη μικρή επιταγή. Θα λάβουν όσο επίδομα λαμβάνουν στη μικρή επιταγή, αλλά έχει τεθεί ότι ουδείς θα λάβει κάτω από 100 ευρώ. Επιπρόσθετα, αφορά τους εγκλωβισμένους και τα παιδιά που φοιτούν σε νηπιαγωγεία, σχολεία στο Ριζοκάρπασο.</p>
      <p>Επίσης, έχει ληφθεί απόφαση όπως οι πολύτεκνες μάνες – είναι γνωστό ότι έχει επανέλθει μερικώς το επίδομα πολύτεκνης μάνας – λάβουν ως χριστουγεννιάτικο δώρο 100 ευρώ».</p>
      <p>Είπε ακόμη ότι «το χριστουγεννιάτικο δώρο θα δοθεί πολύ έγκαιρα, πριν τα Χριστούγεννα, κατανοώντας τις αυξημένες δαπάνες που υπάρχουν τις μέρες τον εορτών».</p>
      <figure>
        <iframe src="https://www.youtube.com/embed/6-3vSxM7z_Y" width="1903" height="768" data-service="Youtube" scrolling="no"/>
      </figure>
    </article>
  </body>
</html>