<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D9%87%D9%85%DB%8C%D9%87-%D8%A8%D9%86%D8%AF%DB%8C-%D9%88-%DA%AF%D8%B1%D8%A7%D9%86-%D8%B4%D8%AF%D9%86-%D8%A8%D9%86%D8%B2%DB%8C%D9%86-%D8%AF%D8%B1-%D8%A7%DB%8C%D8%B1%D8%A7%D9%86-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A2%D8%B2%D8%A7%D8%AF-%D8%B3%D9%87-%D8%A8%D8%B1%D8%A7%D8%A8%D8%B1-%D8%B4%D8%AF-20191115/%D8%A7%D9%82%D8%AA%D8%B5%D8%A7%D8%AF"/>
    <meta property="og:site_name" content="RFI"/>
    <meta property="article:published_time" content="2019-11-15T12:38:56+00:00"/>
    <meta property="og:title" content="سهمیه بندی و گران شدن بنزین در ایران: قیمت بنزین آزاد سه برابر شد"/>
    <meta property="og:description" content="براساس مصوبه شورای عالی هماهنگی اقتصادی سران سه قوه قیمت بنزین از امروز، جمعه ۲۴ آبان/١۵ نوامبر در ایران گران شد. بنا براعلام شرکت ملی پخش فرآورده های نفتی ایران، قیمت بنزین معمولی سهمیه ای با پنجاه درصد افزایش هر لیتر ۱۵۰۰ تومان، قیمت بنزین معمولی..."/>
  </head>
  <body>
    <article>
      <h1>سهمیه بندی و گران شدن بنزین در ایران: قیمت بنزین آزاد سه برابر شد</h1>
      <address><time datetime="2019-11-15T12:38:56+00:00">15 Nov 2019, 12:38</time> by <a rel="author">شاهرخ بهزادی</a></address>
      <p>
        <b>براساس مصوبه شورای عالی هماهنگی اقتصادی سران سه قوه قیمت بنزین از امروز، جمعه ۲۴ آبان/١۵ نوامبر در ایران گران شد. بنا براعلام شرکت ملی پخش فرآورده های نفتی ایران، قیمت بنزین معمولی سهمیه ای با پنجاه درصد افزایش هر لیتر ۱۵۰۰ تومان، قیمت بنزین معمولی غیر سهمیه ای با سه برابر شدن قیمت، هر لیتر ۳ هزار تومان و قیمت بنزین سوپر هر لیتر ۳۵۰۰ تومان می شود. رئیس سازمان برنامه و بودجه می گوید ۱۰۰ درصد منابع حاصل از سهمیه‌بندی و افزایش قیمت بنزین به صورت حمایت معیشتی به بیش از ۱۸ میلیون خانوار که معادل ۶۰ میلیون نفر است توزیع می‌شود. در مورد تأثیرات گرانی بنزین بر افزایش تورم، دولت می گوید که اثرات محدودی خواهد داشت، ولی برخی از کارشناسان دراین باره خوش بینی دولت را ندارند.</b>
      </p>
      <p>بر اساس شرکت ملی پخش فرآورده های نفتی ایران، سهمیه خودروهای سواری شخصی بنزینی ماهانه ۶۰ لیتر و دوگانه سوز ۳۰ لیتر خواهد بود. همچنین سهمیه سوخت تاکسی بنزینی ماهانه ۴۰۰ لیتر و دوگانه سوز ۲۰۰ لیتر است.</p>
      <p>سهمیه سوخت موتورسیکلت ماهانه ۲۵ لیتر تعیین شده است، همچنین وانت کم مصرف بنزینی در ماه ۲۰۰ لیتر و وانت کم مصرف دوگانه سوز ماهانه ۶۰ لیتر سهمیه سوخت دارند.</p>
      <p>بر مبنای این اطلاعیه، همچنین به خودروهای همه دستگاه‌های اجرایی دولتی موضوع ماده ۵ قانون مدیریت خدمات کشوری سهمیه بنزین تعلق نمی‌گیرد و این خودروها باید با قیمت هر لیتر ۳ هزار تومان بنزین دریافت کنند.</p>
      <p>قیمت نفت گاز با کارت سوخت جایگاه دار بدون تغییر باقی خواهد ماند و نرخ سی ان جی بدون تغییر خواهد بود.</p>
      <p>استفاده از سهمیه سوخت صرفاً با استفاده از کارت سوخت هوشمند شخصی میسر است.</p>
      <p>محمدباقر نوبخت، رئیس سازمان برنامه و بودجه می گوید که در سال‌های اخیر با افزایش مصرف فزاینده بنزین، کارشناسان اظهار نظر می‌کردند که اگر بنزین سهمیه‌بندی شود و قیمت آن نیز اصلاح شود، می‌تواند باعث کنترل مصرف شود، اما دولت در شش سال گذشته فقط دو مرتبه این اصلاح قیمت‌ها را انجام داد و منابع حاصل از آن نیز عمدتا صرف پرداخت به خانواده‌های نیازمند و تحت پوشش کمیته امام و بهزیستی شد.</p>
      <p>محمدباقر نوبخت در باره افزایش امروز قیمت بنزین گفت: آقای رئیس جمهوری در نظر داشت که اگر قرار است اصلاحی در قیمت بنزین انجام شود، حتما همه منابع آن عینا به خود مردم پرداخت شود؛ در این زمینه تعریفی که صورت گرفت و در شورای هماهنگی اقتصادی به تصویب رسید، این است که با این اصلاح قیمت، ۱۰۰ درصد منابع حاصل از سهمیه‌بندی و اصلاح به صورت حمایت معیشتی به خانوارهای مورد نظر توزیع شود.</p>
      <p>نوبخت تصریح کرد که بیش از ۱۸ میلیون خانوار متشکل از ۶۰ میلیون نفر از جمله دریافت‌کنندگان بسته‌های حمایت معیشتی محسوب می‌شوند و در این راستا شرکت ملی پخش فرآورده‌های نفتی موظف شد که همه منابع حاصل از این برنامه را در یک حساب مشخصی که با همین عنوان در خزانه افتتاح می‌شود، واریز کند؛ همچنین وزارت رفاه موظف شد که لیست ۱۸ میلیون خانوار را آماده کند.</p>
      <p>وی همچنین خاطرنشان کرد: سازمان برنامه و بودجه موظف شده است که عینا همه مبالغی را که به حساب واریز می‌شود، میان خانوارها اعم از یک نفره تا پنج نفره بین ۵۵ هزار تومان تا ۲۰۵ هزار تومان ماهانه پرداخت کند؛ بنابراین می‌توان گفت که از این به بعد سازمان برنامه و بودجه در ماه سه پرداختی خواهد داشت: یک پرداختی حقوق و مزایا و پرداخت‌های مربوط به طرح‌های عمرانی است که هر ماه انجام می‌شود، پرداخت دیگر مربوط به یارانه‌ها است که معمولا روز ۲۶ هر ماه انجام می‌شود و پرداخت دیگری وجود دارد که بابت حمایت‌های معیشتی انجام خواهد شد.</p>
    </article>
  </body>
</html>