<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819129-berlin-vvazae-serjoznimi-novi-zvinuvacenna-proti-rosii-u-spravi-mn17.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:53:00+00:00"/>
    <meta property="og:title" content="Берлін вважає серйозними нові звинувачення проти Росії у справі МН17"/>
    <meta property="og:description" content="Берлін узяв до уваги нові дані Спільної слідчої групи щодо участі Росії в збитті малайзійського літака рейсу МН17, та вважає їх дуже серйозними, однак по суті не коментує."/>
  </head>
  <body>
    <article>
      <h1>Берлін вважає серйозними нові звинувачення проти Росії у справі МН17</h1>
      <h2>Берлін узяв до уваги нові дані Спільної слідчої групи щодо участі Росії в збитті малайзійського літака рейсу МН17, та вважає їх дуже серйозними, однак по суті не коментує.</h2>
      <address>
        <time datetime="2019-11-15T12:53:00+00:00">15 Nov 2019, 12:53</time>
      </address>
      <p>Про ставлення німецької сторони заявила 15 листопада на брифінгу в Берліні офіційна представниця МЗС Німеччини Марія Адебар, повідомляє кореспондент Укрінформу.</p>
      <p>"З нашої точки зору, нові обвинувачення в бік Росії є дуже серйозними", - сказала речниця МЗС.</p>
      <p>Росія повинна конструктивно співпрацювати з міжнародною слідчою групою з метою розслідування злочину, підкреслила дипломат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818488-zerkal-pro-novi-dani-slidcoi-grupi-mn17-kolo-navkolo-rosii-stiskaetsa.html">Зеркаль — про нові дані слідчої групи МН17: Коло навколо Росії стискається</a>
      </blockquote>
      <p>Як повідомляв Укрінформ, 14 листопада Слідча група у справі <a href="https://www.ukrinform.ua/tag-mn17">МН17</a> оприлюднила розмови ватажків "ДНР" з російськими високопосадовцями, які доводять, що накази, у тому числі, щодо повсякденного управління "ДНР", адміністративних, фінансових та військових справ, отримувалися з Москви. Також слідство встановило, що засоби спецзв'язку, якими користувалися ватажки бойовиків, найімовірніше, були надані Російською Федерацію. У JIT наголошують: ватажки "ДНР" підтримували тісний зв’язок з представниками російської влади щодо військової підтримки.</p>
      <p>Літак Boeing 777 авіакомпанії Malaysia Airlines, що виконував рейс з Амстердама в Куала-Лумпур, був збитий 17 липня 2014 в Донецькій області. Загинули 298 осіб, які перебували на борту. Пасажирами рейсу були громадяни 10 країн.</p>
      <p>Міжнародна слідча група встановила, що літак був збитий зенітно-ракетним комплексом "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську, а ракета запущена з території, яку на той час контролювали бойовики "ДНР".</p>
      <p>У травні 2018 року Нідерланди та Австралія офіційно звинуватили Росію у причетності до катастрофи рейсу МН17.</p>
      <p>19 червня 2019 року JIT назвала імена чотирьох причетних до катастрофи МН17. Це, зокрема, Леонід Харченко – українець, який воював на боці "ДНР", Сергій Дубинський – полковник ГРУ Генерального штабу Збройних сил РФ, очільник "ГРУ ДНР", Олег Пулатов — підполковник запасу російських ПДВ, причетний до перевезення "Бука", Ігор Гіркін - відставний офіцер збройних сил РФ, колишній полковник ФСБ, активний учасник російської збройної агресії в Україні.</p>
      <p>7 вересня між Україною та РФ відбувся обмін утримуваними особами у форматі "35 на 35". Серед тих, кого передала Україна, був і бойовик "ДНР" Володимир Цемах, колишній начальник ППО в підконтрольному окупантам місті Сніжне, який є фігурантом справи МН17. Перед обміном його допитали слідчі Міжнародної слідчої групи.</p>
      <p>До складу Спільної слідчої групи входять Нідерланди, Австралія, Україна, Бельгія та Малайзія.</p>
      <p>Суд щодо катастрофи літака рейсу МН17 розпочнеться 9 березня 2020 року.</p>
    </article>
  </body>
</html>