<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119338-djb-razgovori-eu-vlasti-i-lazne-opozicije-nastavak-urusavanja-suvereniteta-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T12:40:04+00:00"/>
    <meta property="og:title" content="DJB: Razgovori EU, vlasti i lažne opozicije nastavak urušavanja suvereniteta Srbije"/>
    <meta property="og:description" content="Pokret Dosta je bilo (DJB) Saša Radulović ocenio je danas da su &quot;razgovori EU, vlasti i lažne opozicije nastavak urušavanja suvereniteta Srbije&quot;.&quot;Činjenica da EU parlamentarci praktično privode političke subjekte na razgovore u najvišem organu vlasti u zemlji (Skupštini Srbije) predstavlja nezapamćeno urušavanje suvereniteta Srbije i svedoči o podaničkom mentalitetu vlasti i poželjne opozicije&quot;, saopšteno je danas iz pres službe DJB.U saopštenju se navodi da &quot;primarni interes EU nisu fer i slobodni izbori, već razjedinjavanje opozicije u proklamovanoj pretnji bojkotom i stvaranje privida legitimiteta narednog skupštinskog saziva, kojim će i dalje upravljati ista vlast&quot;.DJB navodi da EU u sadašnjoj vlasti &quot;ima savršenog partnera za pretvaranje Srbije u koloniju jeftine radne snage i parkinga za migrante kojima EU odbije zahtev za azil, a samim tim i interes da autokrata Vučić što duže ostane na vlasti&quot;.DJB izražava &quot;veliku zabrinutost što pojedini predstavnici opozicije pristaju da učestvuju u ovoj farsi i razjedinjavaju…"/>
  </head>
  <body>
    <article>
      <h1>DJB: Razgovori EU, vlasti i lažne opozicije nastavak urušavanja suvereniteta Srbije</h1>
      <address>
        <time datetime="2019-11-15T12:40:04+00:00">15 Nov 2019, 12:40</time>
      </address>
      <p><b>Pokret Dosta je bilo (DJB) Saša Radulović ocenio je danas da su "razgovori EU, vlasti i lažne opozicije nastavak urušavanja suvereniteta Srbije".</b><br/><br/>"Činjenica da EU parlamentarci praktično privode političke subjekte na razgovore u najvišem organu vlasti u zemlji (Skupštini Srbije) predstavlja nezapamćeno urušavanje suvereniteta Srbije i svedoči o podaničkom mentalitetu vlasti i poželjne opozicije", saopšteno je danas iz pres službe DJB.<br/><br/>U saopštenju se navodi da "primarni interes EU nisu fer i slobodni izbori, već razjedinjavanje opozicije u proklamovanoj pretnji bojkotom i stvaranje privida legitimiteta narednog skupštinskog saziva, kojim će i dalje upravljati ista vlast".<br/><br/>DJB navodi da EU u sadašnjoj vlasti "ima savršenog partnera za pretvaranje Srbije u koloniju jeftine radne snage i parkinga za migrante kojima EU odbije zahtev za azil, a samim tim i interes da autokrata Vučić što duže ostane na vlasti".<br/><br/>DJB izražava "veliku zabrinutost što pojedini predstavnici opozicije pristaju da učestvuju u ovoj farsi i razjedinjavaju većinski stav da je najbolji put do stvaranja uslova za fer i slobodne izbore isticanje jasnih zahteva koje vlast treba da ispuni pod pretnjom bojkotom".<br/><br/>"Podanički odnos prema EU predstavnicima takodje razgradjuje državu i urušava suverenitet Srbije. Da su EU predstavnici iskreni u svojoj želji da potpomognu uspostavljanje uslova za fer i slobodne izbore u Srbiji, ne bi se angažovali u organizaciji razgovora izmedju vlasti i njoj poželjne opozicije, već bi svoj neupitan uticaj na trenutnu vlast u Srbiji iskoristili da je privole da bez odlaganja ispuni istaknute zahteve", saopštio je pokret Dosta je bilo.<br/><br/>DJB apeluje da prava opozicija (SzS, PSG i DJB) zajednički stane iza tri do pet jednostavnih i jasnih zahteva vlasti, dobro osmisli kampanju bojkota i njene ciljeve, a zatim složno stane iza pretnje bojkotom do ispunjenja tih zahteva.<br/><br/>Danas se u Skupštini Srbije održava druga runda razgovora izmedju predstavnika vlasti i dela opozicije, pod pokroviteljstvom predstavnika Evropske unije, u kojoj pokret Dosta je bilo ne učestvuje.</p>
    </article>
  </body>
</html>