<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/15/meglepodott-a-balatoni-telepules-mennyit-hozott-a-konyhara-ket-strand"/>
    <meta property="og:site_name" content="infostart"/>
    <meta property="article:published_time" content="2019-11-15T12:34:00+00:00"/>
    <meta property="og:title" content="Meglepődött a balatoni település, mennyit hozott a konyhára két strand"/>
    <meta property="og:description" content="A gyenesdiási Diási Játékstrand és a Gyenesi Lidóstrand közel 127 millió forintos bevétellel zárt idén, ami 43 százalékkal meghaladta a tervezettet"/>
  </head>
  <body>
    <article>
      <h1>Meglepődött a balatoni település, mennyit hozott a konyhára két strand</h1>
      <address><time datetime="2019-11-15T12:34:00+00:00">15 Nov 2019, 12:34</time> by <a rel="author">Infostart</a></address>
      <h3>A gyenesdiási Diási Játékstrand és a Gyenesi Lidóstrand közel 127 millió forintos bevétellel zárt idén, ami 43 százalékkal meghaladta a tervezettet</h3>
      <p>Az idegenforgalmi szezont értékelő beszámolóból, amit az önkormányzat képviselő-testülete az új ciklus első soros ülésén tárgyalt, az is kiderült, hogy a játékstrandot az egész szezonban csaknem 123 ezren, a Lidót több mint 30 ezren látogatták - <a href="https://www.zaol.hu/kozelet/helyi-kozelet/gyenesdias-legnagyobb-vonzereje-a-ket-strand-3426633/">írja a Zala megyi hírportál</a>.</p>
      <p>Az idegenforgalomból származó bevétel tavaly közel 25,5 millió forint volt. Idén 29 millió forint a tervezetten befolyó összeg az idegenforgalmi adóból, ebből október közepéig közel 27,5 millió forint teljesült.</p>
      <p>A nyári szezon rendezvényei:</p>
      <ul>
        <li>a Pünkösdi Szezonnyitó,</li>
        <li>a Keszegfesztivál,</li>
        <li>a Gyenesdiási Bornapok,</li>
        <li>a községházi, valamint a korzó estek,</li>
        <li>a Festetics-vágta,</li>
        <li>a Gyenesdiási Szüreti Vigasságok,</li>
        <li>a burgonyanap,</li>
        <li>a képzőművészeti kiállítások,</li>
        <li>a pásztorház kézműves-foglalkozásai</li>
      </ul>
      <p>idén is sok vendéget vonzottak – utóbbi iránt egyre nagyobb az érdeklődés.</p>
      <p>A szezont értékelő képviselő-testületi ülésre a Gyenesdiási Turisztikai Egyesület is elkészítette beszámolóját. A szervezet idén is végzett kérdőíves felmérést, és a vendégek véleménye alapján fogalmazta meg javaslatait a szolgáltatások fejlesztésére.</p>
      <blockquote>A legtöbb indítvány a strandokat érinti, ilyen például a wifi, a sportjátszótéri és a zuhanyzási lehetőségek fejlesztése, a parkolók állapotának javítása.</blockquote>
      <p>A településen pihenők közel fele a Nyugat-Dunántúlról érkezett Gyenesdiásra, s jelentős számban jöttek a fővárosból is. A kérdőívet kitöltők közel fele vendégként érkezett a településre, és átlagosan 4–7 éjszakát töltött Gyenesdiáson.</p>
      <blockquote>A megkérdezettek 24 százaléka saját nyaralójában pihen.</blockquote>
      <p>Többségük a település visszatérő vendége. A felmérésből kiderült, hogy megkérdezettek a legnagyobb vonzerőnek a két strandot és a település családbarát jellegét tartják.</p>
      <p>A zöldterületek karbantartását, a közutak, az ivóvíz-, a szennyvíz- és a vízelvezető rendszer állapotát, s a közvilágítás korszerűsítési munkálatait is áttekintették a testületi ülésen – írja a zaol.hu.</p>
      <p>A Diási Játékstrand egyébként bekerült a szavazatok alapján a Balaton legjobb strandjai közé, erről <a href="https://infostart.hu/belfold/2019/07/05/szavaztak-a-balaton-legjobb-strandjairol-itt-a-teljes-lista">ITT</a> írtunk.</p>
      <p>
        <i>Nyitókép: MTI/Bodnár Boglárka</i>
      </p>
    </article>
  </body>
</html>