<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/commissione_von_der_leyen-6556284/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T12:29:00+00:00"/>
    <meta property="og:title" content="La corsa a ostacoli della commissione Von der Leyen"/>
    <meta property="og:description" content="Il nuovo commissario proposto dalla Francia passa, mentre la conferma del candidato ungherese è ancora bloccata. C'è poi la grana del Regno Unito, che - in vista della Brexit - non ha presentato un nome per l'esecutivo comunitario"/>
  </head>
  <body>
    <article>
      <h1>La corsa a ostacoli della commissione Von der Leyen</h1>
      <h2>Il nuovo commissario proposto dalla Francia passa, mentre la conferma del candidato ungherese è ancora bloccata. C'è poi la grana del Regno Unito, che - in vista della Brexit - non ha presentato un nome per l'esecutivo comunitario</h2>
      <address><time datetime="2019-11-15T12:29:00+00:00">15 Nov 2019, 12:29</time> by <a rel="author" href="https://www.agi.it/authors/fabio-greco/" target="_blank">F. Greco, M. Maugeri</a></address>
      <p>È una vera e propria corsa a ostacoli, quella che <b>Ursula von der Leyen</b> deve correre per potersi insediare con la nuova Commissione europea il prossimo 1 dicembre. Se il versante francese è libero con il voto favorevole del parlamento europeo per <b>Thierry Breton</b>, a complicare il quadro sono, adesso, il fronte britannico e, in particolare, quello ungherese, che rinnova la preoccupazione tra la sinistra e tra i moderati per il peso che Viktor Orban potrebbe avere nel sistema politico europeo dei prossimi anni.</p>
      <p>Il primo ha a che fare con la mancata nomina da parte del Regno Unito del commissario inglese comunicata ieri sera a Bruxelles da una lettera di Downing street. La Commissione ha lanciato una procedura di infrazione contro il Regno Unito per violazione degli obblighi previsti dal Trattato: l'esecutivo comunitario ha dato al governo Johnson fino al 22 novembre per rispondere, sottolineando che la nuova Commissione "deve entrare in carica il più presto possibile".</p>
      <p>Quanto a Budapest, la commissione Affari esteri dell'Europarlamento ha bloccato la conferma del candidato commissario ungherese, <b>Olivier Varhelyi</b>, a cui è stato attribuito il portafoglio dell'Allargamento ma che non ha ottenuto la maggioranza dei due terzi richiesta per la conferma dopo l'audizione di ieri mattina. In particolare i gruppi del Partito Popolare Europeo, dei Conservatori e Riformatori Europei e di Identità e Democrazia si sono espressi a favore, mentre i Socialisti&amp;Democratici, i liberali di Renew Europe, i Verdi e la Sinistra Unitaria Europa hanno votato contro la conferma.</p>
      <p>"Come commissario, dal giorno in cui sarò eletto, agirò in modo completamente indipendente, non prenderò istruzioni da alcun governo o istituzione e non accettero' alcuna interferenza", aveva assicurato Varhelyinel corso dell'audizione, ma ciò non deve essere bastato per promuoverlo.</p>
      <p>Alle obiezioni di diversi parlamentari che hanno sollevato la questione sia del rispetto dello Stato di diritto in Ungheria, sia della vicinanza del governo Orban a Turchia e Russia, Varhelyi ha risposto che "seguirò la politica dell'Unione europea e solo quella". A Varhelyi verrà dunque chiesto di rispondere a un questionario supplementare per iscritto. Se i coordinatori della commissione Affari esteri saranno soddisfatti, la sua candidatura sarà confermata. Altrimenti Varhelyi potrebbero essere sottoposto a una seconda audizione. </p>
    </article>
  </body>
</html>