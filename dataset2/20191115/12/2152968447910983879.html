<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/kobrata-moje-da-se-bie-za-svetovnata-titla-na-vasil-levski.429742"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T12:26:00+00:00"/>
    <meta property="og:title" content="Кобрата може да се бие за световната титла на &quot;Васил Левски&quot;"/>
    <meta property="og:description" content="Това може да стане, ако Руис или Джошуа овакантят титлата | Dnes.bg"/>
  </head>
  <body>
    <article>
      <h1>Кобрата може да се бие за световната титла на "Васил Левски"</h1>
      <h2>Това може да стане, ако Руис или Джошуа овакантят титлата</h2>
      <address><time datetime="2019-11-15T12:26:00+00:00">15 Nov 2019, 12:26</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Националният стадион "Васил Левски" е сред вариантите за домакин на битката на Кубрат Пулев за световната титла на IBF, разкрива мениджърът на топ боксьора ни Ивайло Гоцев пред "Тема спорт".</p>
      <p>Кобрата се завърна от САЩ, след като постигна 28-ата си победа (14 с нокаут) в 29-ия си мач на професионалния ринг. Той надигра по точки в 10 рунда Райдел Букър и така защити званието за официален претендент на международната федерация.</p>
      <p>Българинът ще пътува за Саудитска Арабия в началото на декември, за да гледа на живо боя на актуалния шампион Анди Руис с Антъни Джошуа. Кубрат трябва да се изправи срещу победителя от мача, а ако той откаже, ще се проведе среща за вакантната титла между Кобрата и следващия в ранглистата (Агит Кабайел или Адам Ковнацки).</p>
      <p>Според мениджъра на Пулев - Ивайло Гоцев, вариантите за организиране на срещата са няколко. Една от опциите е "Васил Левски", а други такива са САЩ, Великобритания и Саудитска Арабия. Всичко това зависи от съперника, с когото ще боксира Кобрата. Ако мачът е за вакантна титла, шансовете България да е домакин на събитието ще нараснат значително.</p>
      <p>Мениджърът допълни, че следващата седмица ще бъде потвърден и съперникът на Тервел Пулев на галавечерта в Пловдив на 14 декември. Той трябва да боксира за вакантната Интерконтинентална титла на WBA. "Всичко е ясно и всичко е много добре наредено. Противник има и ще го обявим официално в следващите няколко дни. В Пловдив ще съобщим името и детайлите около срещата", каза още Гоцев.</p>
      <p>
        <a href="https://www.gol.bg/drugi">
          <b>Още новини от света на спорта четете в Gol.bg</b>
        </a>
      </p>
    </article>
  </body>
</html>