<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/istanbuldan-gonderilen-duzensiz-gocmen-sayisi-aciklandi-215174h.htm"/>
    <meta property="og:site_name" content="OLAY"/>
    <meta property="article:published_time" content="2019-11-15T12:56:11+00:00"/>
    <meta property="og:title" content="İstanbul'dan gönderilen düzensiz göçmen sayısı açıklandı"/>
    <meta property="og:description" content="İstanbul'da 12 Temmuz -15 Kasım'da yapılan denetimlerde, düzensiz göçle gelen 42 bin 888 kişi Geri Gönderme Merkezlerinin bulunduğu illere gönderildi."/>
  </head>
  <body>
    <article>
      <h1>İstanbul'dan gönderilen düzensiz göçmen sayısı açıklandı</h1>
      <h2>İstanbul'da 12 Temmuz -15 Kasım'da yapılan denetimlerde, düzensiz göçle gelen 42 bin 888 kişi Geri Gönderme Merkezlerinin bulunduğu illere gönderildi.</h2>
      <address>
        <time datetime="2019-11-15T12:56:11+00:00">15 Nov 2019, 12:56</time>
      </address>
      <p>Valilikten yapılan açıklamada, düzensiz göçle mücadele, kayıt dışı istihdamın önlenmesine yönelik rehberlik hizmetleri, iş yeri tabela ve kaydı olmayan ya da başka illere kayıtlı olan Suriyelilerin denetimlerinin devam ettiği belirtildi.</p>
      <p>Açıklamada, valiliğin koordinasyonunda 12 Temmuz ile 15 Kasım tarihleri arasında yürütülen çalışmalarla ilgili şunlar kaydedildi: </p>
      <p>"Düzensiz göçle gelen 42 bin 888 kaçak göçmen, Bakanlığımızın belirlediği Geri Gönderme Merkezlerinin bulunduğu illere sevk edilmiştir. Bunların geri gönderme işlemleri sevk edildikleri merkezlerde sürdürülmektedir. İlimizde kayıtsız 6 bin 416 Suriyeli, Bakanlığımızın belirlediği illerdeki Geçici Barınma Merkezlerine sevk edilmiştir. İstanbul'da ayrıca 1 Ocak ile 15 Kasım 2019 tarihleri arasında 46 bin 350 düzensiz göçmen ve 4 bin 357 kayıtsız Suriyeli hakkında dosyalı işlem yapılmıştır. Böylece 1 Ocak-15 Kasım'da toplam 100 bin 11 düzensiz göçmen hakkında işlem yapılmıştır."</p>
      <p>Ayrıca Sosyal Güvenlik Kurumu İl Müdürlüğü ve ilgili kurum temsilcilerinden oluşan ekiplerin, kayıt dışı istihdamın önlenmesi için 60 bine yakın iş yerini ziyaret ederek rehberlik hizmeti verdiği aktarılan açıklamada, 1-15 Kasım'da 3 bin 419 iş yerinin denetlendiği belirtildi.</p>
      <p>Açıklamada, iş yerlerine yapılan denetimlerin sonuçlarına ilişkin ise şu bilgilere yer verildi:</p>
      <p>"Yapılan denetimlerde 906 Türk vatandaşı, 118 Suriyeli ve 145 diğer ülke vatandaşı yabancı işçinin kayıtsız istihdam edildiği tespit edilmiş, bu iş yerlerine 6 milyon 158 bin 495 TL para cezası uygulanmıştır. 12 Temmuz- 15 Kasım 2019 tarihleri arasında mevzuata uygun olmayan 4 bin 378 iş yeri tabelasının tamamına yakını uygun hale getirilmiştir. Süreç düzenli olarak takip edilmektedir."</p>
    </article>
  </body>
</html>