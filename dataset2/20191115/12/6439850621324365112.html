<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460923/%E0%A6%B8%E0%A6%95%E0%A6%BE%E0%A6%B2%E0%A7%87%E0%A6%87-%E0%A6%86%E0%A6%AC%E0%A7%81-%E0%A6%9C%E0%A6%BE%E0%A7%9F%E0%A7%87%E0%A6%A6%E0%A7%87%E0%A6%B0-%E0%A6%9C%E0%A7%8B%E0%A7%9C%E0%A6%BE-%E0%A6%86%E0%A6%98%E0%A6%BE%E0%A6%A4%E0%A7%87%E0%A6%B0-%E0%A6%AA%E0%A6%B0-%E0%A6%B8%E0%A7%81%E0%A6%AC%E0%A6%BF%E0%A6%A7%E0%A6%BE%E0%A6%9C%E0%A6%A8%E0%A6%95"/>
    <meta property="og:site_name" content="Daily Janakantha"/>
    <meta property="article:published_time" content="2019-11-15T12:28:00+00:00"/>
    <meta property="og:title" content="সকালেই আবু জায়েদের জোড়া আঘাতের পর সুবিধাজনক অবস্থানে ভারত"/>
    <meta property="og:description" content="অনলাইন ডেস্ক ॥ বিশ্ব টেস্ট চ্যাম্পিয়নশিপে ইন্দোরে দ্বিতীয় দিন সাকলেই বাংলাদেশকে ম্যাচে ফেরালেন আবু জায়েদ। শুক্রবার সকালে তিনি দ্রুত ফেরালেন চেতেশ্বর পূজারা ও বিরাট কোহলিকে। কিন্তু এরপর আর সেই চাপ ধরে রাখতে পারেননি অন্য বোলাররা। যার ফলে জুটি গড়ে ভারতকে সুবিধাজনক অবস্থানে নিয়ে গেছেন মায়াঙ্ক ..."/>
  </head>
  <body>
    <article>
      <h1>সকালেই আবু জায়েদের জোড়া আঘাতের পর সুবিধাজনক অবস্থানে ভারত</h1>
      <address>
        <time datetime="2019-11-15T12:28:00+00:00">15 Nov 2019, 12:28</time>
      </address>
      <figure>
        <img src="http://www.dailyjanakantha.com/files/201911/1573824499_11.jpg"/>
      </figure>
      <p>অনলাইন ডেস্ক ॥ বিশ্ব টেস্ট চ্যাম্পিয়নশিপে ইন্দোরে দ্বিতীয় দিন সাকলেই বাংলাদেশকে ম্যাচে ফেরালেন আবু জায়েদ। শুক্রবার সকালে তিনি দ্রুত ফেরালেন চেতেশ্বর পূজারা ও বিরাট কোহলিকে। কিন্তু এরপর আর সেই চাপ ধরে রাখতে পারেননি অন্য বোলাররা। যার ফলে জুটি গড়ে ভারতকে সুবিধাজনক অবস্থানে নিয়ে গেছেন মায়াঙ্ক আগারওয়াল ও অজিঙ্কা রাহানে।</p>
      <p>দ্বিতীয় দিন লাঞ্চ বিরতির সময় ভারতের রান ৩ উইকেটে ১৮৮। তাদের লিড ৩৮ রানের। দিনের প্রথম সেশনে ২৮ ওভারে ভারত ২ উইকেট হারিয়ে করেছে ১০২ রান।</p>
      <p>আগের দিন ৩২ রানে সহজ ক্যাচ দিয়েও বেঁচে যাওয়া মায়াঙ্ক আগারওয়াল লাঞ্চে গেছেন ৯১ রান নিয়ে। ৮২ রানে আম্পায়ার এলবিডব্লিউ দিলেও এই ওপেনার টিকে গেছেন রিভিউ নিয়ে। রাহানে খেলছেন ৩৫ রানে।</p>
      <p>বাংলাদেশের হয়ে তিনটি উইকেটই নিয়েছেন আবু জায়েদ । আগের দিন রোহিত শর্মার উইকেট নেওয়া পেসার এ দিন ফিরিয়েছেন ফিফটি করা চেতেশ্বর পুজারাকে, শূন্য রানে বিদায় করেছেন বিরাট কোহলিকে। তার বলে ক্যাচও পড়েছে দুটি।</p>
      <p>সকালে জোড়া ধাক্কার পর ভারত এগিয়ে যাচ্ছে মায়াঙ্ক ও রাহানের ব্যাটে। চতুর্থ উইকেটে দুজনের অবিচ্ছিন্ন জুটির রান ৬৯।</p>
      <p>দ্বিতীয় দিনে নিজের প্রথম ওভারে অল্পের জন্য মিস হলেও, দ্বিতীয় ওভারে ঠিকই উইকেট তুলে নেন রাহী। ব্যাটসম্যান ছিলেন সেই পুজারাই। এবার তিনি সপাটে ড্রাইভ করতে যান। কিন্তু ব্যাটের বাইরের কানায় লেগে বল চলে যায় ওয়াইডিশ ফোর্থ স্লিপে দাঁড়ানো সাইফ হাসানের হাতে। যিনি নেমেছিলেন ক্যাচ ছেড়ে ব্যথা পেয়ে মিরাজের বদলি হিসেবে।</p>
      <p>শুধু পুজারাকে ফিরিয়েই থেমে থাকেননি রাহী। নিজের পরের ওভারেই তুলে নিয়েছেন ভারতের সবচেয়ে বড় উইকেটটি। শুরুতে উইকেটের গতিপ্রকৃতি বোঝার জন্য রক্ষণাত্মক ভঙিতে খেলার দিকেই মন দেন কোহলি। দুই বল খেলেন সাবধানে।</p>
      <p>কিন্তু রক্ষা পাননি মুখোমুখি তৃতীয় বলে। রাহীর করা শার্প ইনসুইং ডেলিভারিটি ঠিকঠাক জাজ করতে পারেননি কোহলি। সময়মতো ব্যাট নামিয়ে ডিফেন্স করেন তিনি। কিন্তু ব্যাট ফাঁকি দিয়ে বল আঘাত হানে পেছনের পায়ে। রিভিউ নিয়ে কোহলির উইকেট পায় রাহী।</p>
    </article>
  </body>
</html>