<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204500-mhp-kosyuka-stvoryue-grupu-kompanij-dlya-transformaciyi-biznesu"/>
    <meta property="og:site_name" content="Mind UA"/>
    <meta property="article:published_time" content="2019-11-15T12:00:00+00:00"/>
    <meta property="og:title" content="МХП Косюка створює групу компаній для трансформації бізнесу"/>
    <meta property="og:description" content="В майбутньому МХП може працювати за моделлю венчурного фонду, орієнтуючись на практичне впровадження технічних новинок"/>
  </head>
  <body>
    <article>
      <h1>МХП Косюка створює групу компаній для трансформації бізнесу</h1>
      <h2>В майбутньому МХП може працювати за моделлю венчурного фонду, орієнтуючись на практичне впровадження технічних новинок</h2>
      <address>
        <time datetime="2019-11-15T12:00:00+00:00">15 Nov 2019, 12:00</time>
      </address>
      <p>Агроіндустріальний холдинг «Миронівський хлібопродукт» (МХП) бізнесмена Юрія Косюка створює групу компаній для трансформації бізнесу. Про це <a href="https://www.mhp.com.ua/uk/media/news/details/mkhp-stvorjuje-grupu-kompanij-dlja-transformatsii-biznesu">повідомляє</a> прес-служба МХП</p>
      <p>За словами голови правління холдингу Юрія Косюка, щоб бути конкурентним на світовому ринку, бізнес має все більше йти в діджиталізацію виробництва і застосовувати сучасні технології для управління бізнес-процесами.</p>
      <p>«Майбутнє – за діджиталізацією, новими цифровими рішеннями та штучним інтелектом», – заявив Юрій Косюк</p>
      <p>Він пояснив, що МХП працює над створенням групи компаній, які займатимуться трансформацією бізнесу холдингу.</p>
      <p>«Основне завдання – трансформація бізнесу за різними напрямами завдяки залученню стартапів і впровадженню цифрових технологій. Однією з перших компаній, яка почне трансформацію бізнесу МХП, стане MHP Digital», – розповів Косюк.</p>
      <p>Він припускає, що в майбутньому МХП працюватиме за моделлю венчурного фонду, орієнтуючись на практичне впровадження технічних новинок.</p>
      <p>«Ризик не в тому, щоб пробувати нове, ризик саме в тому, що все може залишитися без змін. Я переконаний, що завдяки цифровим технологіям Україна зможе здійснити стрибок від аграрної країни до постіндустріальної, і бізнес повинен почати трансформацію вже зараз. І те, що держава визначила пріоритетом діджиталізацію, – абсолютно правильне рішення», – відмітив Косюк.</p>
      <p>Нагадаємо: минулого року <a href="https://mind.ua/news/20202740-pov-yazani-mizh-soboyu-pidpriemstva-kosyuka-otrimali-majzhe-1-mlrd-grn-derzhpidtrimki-minulorich">майже 1 млрд грн</a> державної підтримки АПК Мінагрополітики надано чотирьом пов’язаним між собою підприємствам Юрія Косюка.</p>
      <related>
        <h4>Також читайте</h4>
        <a href="https://mind.ua/news/20204445-evropejska-solidarnist-i-golos-zakonoproekt-pro-rinok-zemli-mae-doopracyuvati-specialna-roboch"/>
        <a href="https://mind.ua/news/20204424-agrariyi-otrimali-rezultati-pershih-zakritih-torgiv-ukrzaliznici"/>
        <a href="https://mind.ua/news/20204403-minekonomiki-zvitue-pro-rekordnij-urozhaj-zernovih-nbu-ochikue-pripliv-valyuti"/>
      </related>
    </article>
  </body>
</html>