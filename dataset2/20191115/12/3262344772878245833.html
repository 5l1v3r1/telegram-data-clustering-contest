<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33018/oneplus-7t-recensione-review"/>
    <meta property="og:site_name" content="DDay.it"/>
    <meta property="article:published_time" content="2019-11-15T12:41:00+00:00"/>
    <meta property="og:title" content="OnePlus 7T, recensione. Pochi fronzoli e tanta sostanza"/>
    <meta property="og:description" content="Ci siamo presi un mese di tempo per provare quella che ci sembrava essere la versione più “a fuoco” di questa generazione di OnePlus e 7T si è dimostrato un fido compagno. È un top di gamma a tutti gli effetti con qualche sbavatura, ma costa “soli” 599 euro."/>
  </head>
  <body>
    <article>
      <h1>OnePlus 7T, recensione. Pochi fronzoli e tanta sostanza</h1>
      <h2>Ci siamo presi un mese di tempo per provare quella che ci sembrava essere la versione più “a fuoco” di questa generazione di OnePlus e 7T si è dimostrato un fido compagno. È un top di gamma a tutti gli effetti con qualche sbavatura, ma costa “soli” 599 euro.</h2>
      <address><time datetime="2019-11-15T12:41:00+00:00">15 Nov 2019, 12:41</time> by <a rel="author">Vittorio Romano Barassi</a></address>
      <p>Come negli ultimi anni è stata abituata a fare, OnePlus anche per questa stagione ha voluto presentare un aggiornamento di quella che ormai è diventata una gamma di prodotti, poiché ad essere stati lanciati sui mercati sono OnePlus 7T e OnePlus 7T Pro. <a href="https://www.dday.it/redazione/32646/recensione-oneplus-7t-pro-fotografie">Del modello di punta vi abbiamo già parlato</a> mentre della versione “umana” ci siamo concentrati su una prova a lungo termine che ha portato alla luce come probabilmente, in questo momento, OnePlus 7T sia effettivamente il dispositivo che più incarna la filosofia dell’azienda. <b>OnePlus 7T costa 599 euro nella versione 8/128 GB</b> - quella da noi provata - ed è disponibile nelle colorazioni Glacier Blue e Frosted Silver.</p>
      <h4>C’è un piccolo notch ed un grande oblò posteriore</h4>
      <p>Il design di OnePlus 7T non stupisce per originalità: le linee sanno di “già visto” e non vi sono peculiarità che farebbero spiccare il dispositivo tra la stragrande maggioranza dei prodotti attualmente presenti sul mercato. È un problema comune e anche OnePlus, con questa generazione, non ha fatto nulla per emergere dal “gruppone”. Detto questo, è altresì vero che lo smartphone è realizzato con molta cura, le finiture sono di livello e la sensazione di qualità percepita è elevata. <b>OnePlus 7T pesa 190 grammi</b>, che si sentono tutti ma non danno affatto fastidio poiché ben distribuiti ed assolutamente adeguati - ritornando alla considerazione sulla qualità - al dispositivo che ci si aspetta di stringere tra le mani.</p>
      <figure>
        <img src="https://cdn.dday.it/system/uploads/picture/image/58764/content_big__DSC2587.jpg"/>
      </figure>
      <p>Spicca il piccolo notch che nasconde la fotocamera frontale da 16 megapixel, sui lati della scocca sono presenti ben 6 bande nere per facilitare la ricezione del segnale telefonico e <b>non vi è il jack da 3,5mm</b>. Sul lato sinistro c’è il bilanciere del volume mentre sul lato destro vi è il tasto di blocco/sblocco associato al <b>fantastico “alert slider” dalla finitura zigrinata</b>, ormai marchio di fabbrica OnePlus, che permette di selezionare tra le modalità suoneria, vibrazione e silenzioso. La porzione inferiore è contraddistinta dalla porta USB Type-C 3.1, da cinque fori che permettono all’altoparlante di sistema di far sentire la propria voce e dallo sportellino per l’inserimento di due nanoSIM. Non vi è la possibilità di espansione tramite microSD. Il retro è dominato da un grande oblò ospitante le tre fotocamere principali ed il flash; difficile affermare che sia un elemento di design particolarmente riuscito, ma la simmetria delle parti aiuta a far digerire di più il tutto.</p>
      <figure>
        <img src="https://cdn.dday.it/system/uploads/picture/image/58765/content_big__DSC2588-Modifica.jpg"/>
      </figure>
      <h4>Il display che va a 90Hz fa la sua figura</h4>
      <p>Uno degli elementi su cui OnePlus ha riposto maggiori attenzioni è senza ombra di dubbio il display. OnePlus 7T è equipaggiato con un <b>pannello Fluid AMOLED da 6,55 pollici di diagonale</b> (protetto da Gorilla Glass 5 di Corning, sul quale è pre-applicata una pellicola protettiva che si graffia abbastanza facilmente), con <b>risoluzione massima pari a 1080x2400 pixel e rapporto di forma 20:9</b>. Il display è in grado di riprodurre contenuti HDR10+ e copre al 100% lo spazio DCI-P3, ma la caratteristica che maggiormente lo mette in evidenza è la <b>possibilità di lavorare ad una frequenza di aggiornamento di 90Hz</b> (comunque “dinamica” in base agli scenari e alle applicazioni). Per molti può sembrare una piccolezza e all’inizio ci si fa poco caso, ma una volta abituatisi al refresh rate “pompato” di questo OnePlus si fa davvero fatica a tornare indietro.</p>
      <figure>
        <img src="https://cdn.dday.it/system/uploads/picture/image/58763/content_big__DSC2582.jpg"/>
      </figure>
      <p>Un occhio ben allenato, a parità - o quasi - di prestazioni, non ha affatto problemi a scorgere le differenze di fluidità che scaturiscono dai 90Hz ma anche andando a chiedere un parere a soggetti tutt’altro che avvezzi all’utilizzo dello smartphone, quasi tutti sono stati in grado di riconoscere la maggiore “facilità” nella riproduzione delle immagini di OnePlus 7T rispetto ad altri smartphone “normali”. In ogni caso, c’è la possibilità di scegliere la frequenza di 60Hz “fissa” dalle impostazioni.</p>
      <hr/>
      <hr/>
      <hr/>
      <hr/>
      <p>Anche OnePlus 7T, come la serie precedente, è provvisto di sensore di riconoscimento delle impronte digitali posizionato nella porzione bassa del display; <b>funziona benissimo</b>, sin dai primi utilizzi, imparando col tempo a riconoscere l’impronta principale anche se non posizionata precisamente sulla porzione di schermo dedicata (a dispetto però delle secondarie, sul quale fa un po’ più di fatica). Abbinando lo sblocco con impronte al Face Unlock, il quale funziona egregiamente ma non offre la sicurezza di altri sistemi analoghi, si avrà sempre un dispositivo pronto all’uso. <b>Non ci è piaciuto il comportamento del sensore dedicato alla percezione della luminosità ambientale</b>: spesso tende a sottostimare la luce presente, da cui ne deriva una impostazione della luminosità del display più bassa di quella ottimale.</p>
      <h4>C’è Android 10…e anche qualche bug di gioventù</h4>
      <p>Come da tradizione, OnePlus ha lanciato sul mercato un dispositivo aggiornato all’ultima versione stabile disponibile del sistema operativo targato Google. OnePlus 7T esce dalla confezione di vendita già <b>equipaggiato con Android 10</b> e dopo qualche aggiornamento, al momento della stesura di questo testo, il sistema OxygenOS risulta essere stato portato alla <b>versione 10.0.4.HD65BA</b>. </p>
      <hr/>
      <hr/>
      <hr/>
      <hr/>
      <p>Sebbene lo smartphone abbia sempre manifestato una buona stabilità generale e prestazioni assolutamente da primo della classe (Snapdragon 855+, 8 GB di RAM LPDDR4X e memorie UFS 3.0 2-LANE da 1400/250 MB/s in lettura/scrittura), <b>sin dai primi utilizzi sono emersi piccoli bug che OnePlus sta evidentemente facendo fatica a risolvere</b>. Nel corso del nostro periodo di prova abbiamo abilitato, come di consueto, il tema scuro che ben si sposa con le caratteristiche del display; lo si può fare tramite un apposita sezione presente nelle impostazioni dalla quale è possibile personalizzare anche le icone, i caratteri di sistema e qualche altra piccola finezza.</p>
      <hr/>
      <hr/>
      <hr/>
      <hr/>
      <p>Tema scuro che però non ci ha convinto appieno, poiché <b>spesso sembra andare in crash mostrando menù o applicazioni di sistema (registro chiamate, galleria e launcher su tutti) col tema predefinito chiaro</b>. Abbiamo notato questo comportamento praticamente sempre <b>dopo l’utilizzo di Android Auto</b> e per tornare ad ottenere l’uniformità di sistema bisogna necessariamente andare nelle impostazioni e fare un doppio switch tra tema chiaro/scuro. <b>Nel complesso OnePlus 7T è comunque uno smartphone del quale non si possono non apprezzare la fluidità e le prestazioni generali</b>; il sistema è studiato per “imparare a conoscere” le abitudini dell’utente al fine di restituire un’esperienza d’uso ottimale e velocizzare le operazioni nel contesto degli scenari di utilizzo più frequenti (e lo smartphone non scalda quasi mai).</p>
      <hr/>
      <hr/>
      <hr/>
      <hr/>
      <p>Sotto l’aspetto grafico c’è poco da dire: il sistema è pressoché stock e le personalizzazioni non sono poi così tante. <b>Da segnalare c’è sicuramente il nuovo sistema di navigazione a gesti, definitivamente allineato con quello standard introdotto da Android 10</b>: per simulare il tasto indietro si effettua dunque uno swipe dal lato lungo del dispositivo e non più dai lati della porzione inferiore (lato corto) del display. È un dettaglio, ma chi viene da molti mesi di utilizzo del precedente sistema di navigazione, almeno inizialmente, resterà spiazzato. OnePlus afferma di aver installato anche un <b>nuovo motorino per la vibrazione</b>; sinceramente non abbiamo notato nulla di particolare in merito.</p>
      <h4>Tre fotocamere per inseguire i migliori</h4>
      <p>Per quanto concerne il comparto foto/video OnePlus 7T è provvisto di un modulo composto da tre sensori e altrettante ottiche abbinate. <b>Il sensore principale da 48 MP Sony IMX586 è associato ad un obiettivo f/1.6 stabilizzato per via ottica ed elettronica</b>; in modalità predefinita le fotografie vengono salvate alla risoluzione di 12 MP sfruttando l’interpolazione di 4 pixel.</p>
      <hr/>
      <figure>
        <img src="https://cdn.dday.it/system/uploads/picture/image/58553/content_IMG_20191008_152948.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58554/content_IMG_20191008_152952.jpg"/>
      </figure>
      <p>Fotocamera grandangolare</p>
      <hr/>
      <figure>
        <img src="https://cdn.dday.it/system/uploads/picture/image/58555/content_IMG_20191008_152956.jpg"/>
      </figure>
      <p>Fotocamera "tele"</p>
      <hr/>
      <p>Per scattare effettivamente a 48 MP (ha poco senso) <b>bisogna andare nella modalità PRO</b> (si possono anche salvare le foto in RAW).</p>
      <hr/>
      <figure>
        <img src="https://cdn.dday.it/system/uploads/picture/image/58559/content_IMG_20191028_082037.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58560/content_IMG_20191028_082040.jpg"/>
      </figure>
      <p>Fotocamera grandangolare</p>
      <hr/>
      <figure>
        <img src="https://cdn.dday.it/system/uploads/picture/image/58561/content_IMG_20191028_082044.jpg"/>
      </figure>
      <p>Fotocamera "tele"</p>
      <hr/>
      <p>Le fotografie diurne sono di qualità molto buona, i colori sono fedeli, l’HDR funziona egregiamente e il sistema di messa a fuoco è preciso e rapido nel compiere il suo lavoro; lo stesso non si può dire però quando la luce inizia a calare poiché a risentirne sono principalmente i dettagli e <b>spesso si assiste anche a tempi di posa maggiori del necessario</b>.</p>
      <hr/>
      <figure>
        <img src="https://cdn.dday.it/system/uploads/picture/image/58562/content_IMG_20191028_215255.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58563/content_IMG_20191028_215258.jpg"/>
      </figure>
      <p>Fotocamera grandangolare</p>
      <hr/>
      <figure>
        <img src="https://cdn.dday.it/system/uploads/picture/image/58564/content_IMG_20191028_215305.jpg"/>
      </figure>
      <p>Fotocamera "tele"</p>
      <hr/>
      <p>Non male la modalità Nightscape, <b>ancora abbastanza lontana dai livelli di eccellenza raggiunti dalla famiglia Pixel di Google</b> ma che comunque mostra qualche passo avanti se direttamente confrontata con la precedente generazione OnePlus. Poco da segnalare sulle ottiche grandangolare (16 MP, campo visivo di 117°) e tele (12 MP, zoom 2X), entrambe abbinate ad obiettivo f/2.2: sono utili ma non restituiscono una qualità da far gridare al miracolo. </p>
      <hr/>
      <figure>
        <img src="https://cdn.dday.it/system/uploads/picture/image/58556/content_IMG_20191010_213009.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58558/content_IMG_20191028_080547.jpg"/>
      </figure>
      <p>Fotocamera principale</p>
      <hr/>
      <figure>
        <img src="https://cdn.dday.it/system/uploads/picture/image/58565/content_IMG_20191008_193301.jpg"/>
      </figure>
      <p>Modalità nightscape</p>
      <hr/>
      <p>Molto buoni i video registrati a 1080/60p (con la modalità ultra stabilizzazione), anche se ci si può spingere fino a 2160/60p; con il sensore tele ci si ferma a 2160/30p mentre con quello grandangolare non si va oltre i 1080/30p. Con la modalità slow-motion si può arrivare a 240 fps in FullHD e sino a 480 fps a 720p; <b>OnePlus ha già annunciato che in futuro sarà implementata tramite aggiornamento software anche una modalità a 960 fps</b>. Soddisfacente, infine, il comportamento della fotocamera frontale da 16 MP stabilizzata elettronicamente; fa buoni selfie, registra video a 1080/30p e permette i time-lapse.</p>
      <figure>
        <img src="https://cdn.dday.it/system/uploads/picture/image/58767/content_big__DSC2592.jpg"/>
      </figure>
      <h4>Grande batteria e buona autonomia</h4>
      <p>Utilizzare uno smartphone per diverse settimane aiuta a comprendere i reali valori in gioco quando ti parla di autonomia. La <b>batteria da 3800mAh</b> di OnePlus 7T, dopo le prime ricariche complete, non ci aveva stupito in maniera particolare ma con il passare dei giorni, che assicura sempre un certo grado di “adattamento” delle componenti hardware e un’ottimizzazione software più o meno correlata (si pensi a RAM boost oppure alla frequenza di 90Hz dinamica), <b>la situazione è migliorata sensibilmente e l’autonomia si è assestata su livelli decisamente soddisfacenti</b>. Con OnePlus 7T non è mai un problema arrivare a sera e, qualora si dovesse fare un uso smodato del dispositivo durante la giornata, si può sempre far affidamento al sistema di <b>ricarica ultra rapida WarpCharge 30T (5V/6A) capace di portare lo smartphone dallo 0 al 70% di batteria in 30 minuti</b>.</p>
      <figure>
        <img src="https://cdn.dday.it/system/uploads/picture/image/58768/content_big__DSC2593.jpg"/>
      </figure>
      <p>Completa la connettività: LTE fino a 1.2 Gbps, Wi-Fi 2x2 MIMO 802.11 a/b/g/n/ac dual-band, Bluetooth 5.0 con supporto aptX-aptX HD e LDAC-AAC, NFC e GPS con supporto Galileo/Beidu. <b>Buona ma non eccezionale la ricezione</b>: le chiamate non cadono quasi mai ma nelle zone poco coperte qualche incertezza la si percepisce. In linea generale è buona anche la qualità delle chiamate. C’è il supporto DolbyAtmos ma siamo sempre al cospetto di uno smartphone, quindi è inutile aspettarsi miracoli dall’audio; buono l’audio in cuffia che, lo ricordiamo, esce tramite il connettore USB-C e non attraverso jack da 3.5.</p>
      <h4>OnePlus 7T</h4>
      <figure>
        <img src="https://cdn.dday.it/system/uploads/product/main_image/3329/square_oneplus-7t-cms.jpg"/>
      </figure>
      <table bordered="">
        <tr>
          <td>prezzo di listino</td>
          <td>
            <b>599,00 €</b>
          </td>
        </tr>
        <tr>
          <td>
            <a href="https://www.amazon.it/OnePlus-Smartphone-Frosted-Display-Front-Camera/dp/B07XJ4S3Y8?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07XJ4S3Y8">
              <pic src="https://www.dday.it/images/amazon-logo.png" width="25" height="25"/>
            </a>
          </td>
          <td>
            <a href="https://www.amazon.it/OnePlus-Smartphone-Frosted-Display-Front-Camera/dp/B07XJ4S3Y8?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07XJ4S3Y8">599,00 €</a>
          </td>
        </tr>
      </table>
      <h4>Il giusto compromesso per chi cerca un top di gamma dal prezzo “ragionevole”</h4>
      <p>OnePlus 7T si dimostra essere uno smartphone concreto e potentissimo, rispettando a pieno la linea aziendale e proponendo anche un prezzo di acquisto che, se messo nel polverone dei top di gamma attuali, non risulta essere neppure così elevato. Con 599 euro ci si porta a casa un dispositivo che, a parte un sistema operativo ancora non proprio maturo (ma migliorerà con gli aggiornamenti), non ha reali punti di debolezza. OnePlus 7T fa tutto e lo fa bene; la fotocamera è ancora un passo indietro a prodotti che - a listino - costano il doppio ma non lo si può crocifiggere per questo: gli scatti sono di buona fattura e certamente di qualità superiore alla stragrande maggioranza dei medio-gamma presenti sul mercato. Il display da 90Hz, infine, è un valore aggiunto.</p>
      <ul>
        <li>
          <mark>
            <b>7.8</b>
          </mark>
        </li>
        <li>Qualità: <b>8</b></li>
        <li>Longevità: <b>8</b></li>
        <li>Design: <b>7</b></li>
        <li>Semplicità: <b>7</b></li>
        <li>D-Factor: <b>8</b></li>
        <li>Prezzo: <b>8</b></li>
      </ul>
      <h3>Cosa ci piace</h3>
      <p>
        <i>Prestazioni da vero top di gamma</i>
      </p>
      <p>
        <i>Buona autonomia di sistema</i>
      </p>
      <p>
        <i>C'è già Android 10</i>
      </p>
      <h3>Cosa non ci piace</h3>
      <p>
        <i>La personalizzazione Oxygen OS presenta qualche bug</i>
      </p>
      <p>
        <i>Sensore di luminosità poco convincente</i>
      </p>
      <p>
        <i>Design anonimo</i>
      </p>
    </article>
  </body>
</html>