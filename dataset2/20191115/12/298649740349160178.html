<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/15/salute-hiv-diminuiscono-nuovi-casi-ma-aumentano-diagnosi-tardive-pn_20191115_00170/"/>
    <meta property="og:site_name" content="Askanews"/>
    <meta property="article:published_time" content="2019-11-15T12:51:16+00:00"/>
    <meta property="og:title" content="Salute, Hiv: diminuiscono nuovi casi ma aumentano diagnosi tardive"/>
    <meta property="og:description" content="Roma, 15 nov. (askanews) – I dati delle nuove diagnosi di HIV in Italia mostrano per la prima volta una diminuzione rispetto agli anni precedenti con una riduzione di circa il 20% rispetto al 2017. Lo evidenziano gli ultimi dati del Centro Operativo AIDS (Coa) dell’Istituto SUperiore di Sanità. La riduzione – sottolinea la responsabile […]"/>
  </head>
  <body>
    <article>
      <h1>Salute, Hiv: diminuiscono nuovi casi ma aumentano diagnosi tardive</h1>
      <h2>Fondamentale l'uso dei test in caso di comportamenti a rischio</h2>
      <address>
        <time datetime="2019-11-15T12:51:16+00:00">15 Nov 2019, 12:51</time>
      </address>
      <figure>
        <img src="http://www.askanews.it/wp-content/uploads/2019/11/20191115_135109_A0C78E12.jpg"/>
      </figure>
      <p>Roma, 15 nov. (askanews) – I dati delle nuove diagnosi di HIV in Italia mostrano per la prima volta una diminuzione rispetto agli anni precedenti con una riduzione di circa il 20% rispetto al 2017. Lo evidenziano gli ultimi dati del Centro Operativo AIDS (Coa) dell’Istituto SUperiore di Sanità. La riduzione – sottolinea la responsabile del Coa, Barbara Suligoi – interessa tutte le modalità di trasmissione, sia eterosessuali che malattie sessualmente trasmesse ed è probabilmente da attribuire in modo principale all’efficacia delle terapie antiretrovirali ed alle nuove Linee Guida Terapeutiche che prevedono di iniziare la terapia precocemente dopo la diagnosi.</p>
      <p>Purtroppo continua ad aumentare la quota di persone (57% nel 2018) che scoprono di essere sieropositive molti anni dopo essersi infettate e vengono pertanto diagnosticate quando il loro sistema immunitario è già compromesso; questo è evidentemente l’effetto di una scarsa consapevolezza sulla diffusione ancora ampia di HIV nel nostro Paese e del rischio che si corre di contrarre l’HIV attraverso rapporti sessuali non protetti.</p>
      <p>I giovani tra i 25 e i 29 anni costituiscono il gruppo maggiormente colpito in termini di incidenza, sottolineando l’urgenza di strategie di prevenzione mirate agli adolescenti ed ai giovanissimi. Dai dati emerge che l’offerta del test HIV in contesti informali (test in piazza, auto test, test in strada, easy test, test in sedi extrasanitarie) costituisce uno strumento prezioso per raggiungere i giovani e identificare nuove diagnosi.</p>
      <p>In particolare tra gli stranieri si osserva invece una relativa stabilizzazione delle nuove diagnosi evidenziando una possibile vulnerabilità di questa popolazione nell’accesso ai servizi di assistenza per HIV.</p>
      <p>L’HIV può restare asintomatico e silente per molti anni prima di dare qualche manifestazione rilevabile. Quindi, la prevenzione di questa infezione rimane prioritaria ancora oggi. Resta fondamentale l’uso del test HIV, da effettuare ogni qualvolta ci si sia esposti a rapporti sessuali non protetti con persone di cui non si conosce bene lo stato di salute, e dell’uso del preservativo, che in modo semplice e sicuro consente di proteggersi dall’HIV e da numerose altre infezioni sessualmente trasmesse.</p>
    </article>
  </body>
</html>