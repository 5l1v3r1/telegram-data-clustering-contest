<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Olga-Arnau-converteix-presidenta-FMC_0_2344565651.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:40:26+00:00"/>
    <meta property="og:title" content="Olga Arnau es converteix en la primera presidenta de la FMC"/>
    <meta property="og:description" content="Per primera vegada, ERC i no el PSC se situa al capdavant de l'ens municipalista"/>
  </head>
  <body>
    <article>
      <h1>Olga Arnau es converteix en la primera presidenta de la FMC</h1>
      <h2>Per primera vegada, ERC i no el PSC se situa al capdavant de l'ens municipalista</h2>
      <address>
        <time datetime="2019-11-15T12:40:26+00:00">15 Nov 2019, 12:40</time>
      </address>
      <p>L'alcaldessa de Vilanova i la Geltrú, Olga Arnau, és des d'aquest divendres la nova presidenta de la Federació de Municipis de Catalunya (FMC), <a href="https://www.ara.cat/politica/Olga-Arnau-Federacio-Municipis-Catalunya_0_2309769144.html">tal com va avançar l'ARA</a>. L'assemblea de l'ens municipalista, celebrada a Barcelona, l'ha elegit per unanimitat després d'un pacte al qual primer van arribar ERC i JxCat i després s'hi han sumat la resta de formacions polítiques. Arnau, independent però vinculada a Esquerra, acaba amb trenta-vuit anys de lideratge socialista a la FMC.</p>
      <p>Arnau és alcaldessa de Vilanova des del 15 de juny passat, gràcies a la confiança dels regidors d'ERC, als quals es van sumar els de la CUP i JxCat, malgrat que el PSC havia sigut la força més votada. Ara haurà de combinar el càrrec amb el de presidenta de la FMC, rellevant Xavier Amor (2014-2019), Manuel Bustos (2004-2014), Manel Mas (1995-2004) i Joaquim Nadal (1981-1995), tots del PSC. Arnau serà, doncs, la primera dona en presidir la FMC i tot just la segona que presidirà una de les dues entitats municipalistes, ja que a l'ACM, també fundada el 1981, només n'hi ha hagut una, Pilar Blasco.</p>
      <p>Tot i que el seu nom ja fa temps que havia quedat tancat, no ha pogut ser elegida fins ara perquè l'assemblea de la federació va quedar ajornada com a conseqüència de la repetició electoral a Espanya. Inicialment estava previst que l'elecció de la nova presidenta es fes a mitjans d'octubre.</p>
    </article>
  </body>
</html>