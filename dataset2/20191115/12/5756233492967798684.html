<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621628/%D8%A7%D8%B9%D8%B7%D8%A7%DB%8C-%D9%88%D8%A7%D9%85-%DB%B5%DB%B0-%D9%85%DB%8C%D9%84%DB%8C%D9%88%D9%86%DB%8C-%D9%88-%D8%B3%D8%A7%D8%AE%D8%AA-%D8%A7%D8%AA%D8%A7%D9%82%DA%A9%E2%80%8C%D9%87%D8%A7%DB%8C-%DB%B1%DB%B2-%D9%85%D8%AA%D8%B1%DB%8C-%D8%A8%D8%B1%D8%A7%DB%8C-%D8%B2%D9%84%D8%B2%D9%84%D9%87%E2%80%8C%D8%B2%D8%AF%DA%AF%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T12:02:00+00:00"/>
    <meta property="og:title" content="اعطای وام ۵۰ میلیونی و ساخت اتاقک‌های ۱۲ متری برای زلزله‌زدگان"/>
    <meta property="og:description" content="رییس سازمان مدیریت بحران کشور آخرین تصمیم گیری‌ها در مورد اقدامات دولت برای مناطق زلزله زده آذربایجان شرقی را تشریح کرد."/>
  </head>
  <body>
    <article>
      <h1>اعطای وام ۵۰ میلیونی و ساخت اتاقک‌های ۱۲ متری برای زلزله‌زدگان</h1>
      <h2>جزئیات تسهیلات دولت به زلزله‌زدگان آذربایجان شرقی اعلام شد</h2>
      <address>
        <time datetime="2019-11-15T12:02:00+00:00">15 Nov 2019, 12:02</time>
      </address>
      <p>
        <i>رییس سازمان مدیریت بحران کشور آخرین تصمیم گیری‌ها در مورد اقدامات دولت برای مناطق زلزله زده آذربایجان شرقی را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسماعیل نجار، با اشاره به اقدامات انجام شده از سوی دستگاه های مختلف در روزهای پس از وقوع زلزله در آذربایجان شرقی، اظهارکرد: هماهنگی خوبی میان دستگاه های مختلف وجود داشت و اقدامات در مناطق زلزله زده همچنان ادامه دارد. در حال حاضر فرآیند بازسازی و اسکان موقت زلزله زدگان آغاز شده است.<br/>وی با بیان اینکه برای اسکان موقت هر خانواده زلزله زده، ۱۰ میلیون تومان به آنان پرداخت خواهد شد، گفت: زلزله زدگان می توانند با این پول جایی را برای خود پیدا کرده و موقتا در آن ساکن شوند. امکان دیگری هم برایشان وجود دارد و آن این است که به جای دریافت این ۱۰ میلیون تومان یک اتاقک ۳*۴ متر از سوی بنیاد مسکن انقلاب اسلامی و شرکت انبوه سازان استان در گوشه ای از خانه شان ساخته شود تا این افراد داخل این اتاقک ها بروند و پس از بازسازی کامل نیز می توانند از این اتاقک ها در حیاط منازل جدید خود نیز استفاده کنند.</p>
      <figure>
        <img src="https://aftabnews.ir/files/fa/news/1398/8/24/359558_482.jpg"/>
      </figure>
      <p>رییس سازمان مدیریت بحران کشور درباره ایکه آیا دیگر کانکسی به زلزله زدگان اهدا نخواهد شد، گفت: تصمیم بر این شد که دیگر کانکسی به زلزله زدگان داده نشود، البته در جاهایی که ممکن است میزان تخریب بسیار بالا باشد و نیاز به کانکس باشد، تعدادی کانکس در یک منطقه قرار خواهد گرفت تا زلزله زدگان داخل آن بروند.</p>
      <p><b>۵۰۰۰ هزار واحد مسکونی نیازمند نوسازی یا تعمیر</b><br/>نجار درمورد تعداد واحدهای مسکونی آسیب دیده در زلزله نیز به ایسنا گفت: حدود ۳۰۰۰واحد مسکونی باید نوسازی شود و حدود ۲۰۰۰ واحد هم نیاز به تعمیر دارد که یکسری تسهیلات به دارندگان این واحدها داده خواهد شد.</p>
      <p>وی با بیان اینکه میزان تسهیلات برحسب قرارگیری واحد مسکونی در نقاط شهری و روستایی و نیز تعمیری یا تخریبی بودن نوع واحد متفاوت است، ادامه داد: واحدهای روستایی ۴۰ میلیون وام چهار درصد و واحدهای شهری نیز ۵۰ میلیون وام پنج درصد دریافت خواهند کرد. علاوه بر آن پنج میلیون تومان نیز وام بلاعوض معیشتی به زلزله زدگان داده خواهد شد.</p>
      <p>نجار افزود: واحدهای شهری ۱۲ میلیون و واحدهای روستای ۱۰ میلیون وام بلاعوض دیگر نیز از دولت دریافت خواهد کرد.</p>
      <p>رییس سازمان مدیریت بحران کشور با اشاره به واحدهای تعمیری نیز گفت: این واحدها نیز بر حسب میزان آسیبی که دیده اند، تا سقف ۱۵میلیون تومان وام برای تعمیر و ۵ میلیون تومان وام بلاعوض دریافت خواهند کرد.</p>
      <p>به گفته نجار برای واحدهای احداثی هشت تن سیمان رایگان و برای تعمیری ها یک تن سیمان رایگان نیز در نظر گرفته شده است.</p>
    </article>
  </body>
</html>