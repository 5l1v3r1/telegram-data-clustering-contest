<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/svetoven-futbol/man-yunayted-naddava-za-slozhil-mesi-i-ronaldo-v-malkiya-si-dzhob_443192.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-15T12:03:00+00:00"/>
    <meta property="og:title" content="Ман Юнайтед наддава за сложил Меси и Роналдо в малкия си джоб"/>
    <meta property="og:description" content="Оле Гунар Солскяер иска свой сънародник да подсили атаката на тима"/>
  </head>
  <body>
    <article>
      <h1>Ман Юнайтед наддава за сложил Меси и Роналдо в малкия си джоб</h1>
      <h2>Оле Гунар Солскяер иска свой сънародник да подсили атаката на тима</h2>
      <address>
        <time datetime="2019-11-15T12:03:00+00:00">15 Nov 2019, 12:03</time>
      </address>
      <figure>
        <img src="https://static.blitz.bg/documents/thumbnails/sport/780/201911/1573752307gettyimages-1185741097.jpg"/>
        <figcaption>снимка: Getty Images/Gulliver</figcaption>
      </figure>
      <p>Манчестър Юнайтед възнамерява да се включи в битката за младия голмайстор на австрийския шампион Ред Бул Залцбург Ерлинг Холанд. 19-годишният норвежки нападател прави истински фурор, като има 26 гола в 18 мача от началото на сезона във всички турнири.</p>
      <p>Момчето планина, както наричат 191-сантиметровия футболист, вече има седем гола за четири мача от началото на груповата фаза на Шампионската лига, което е с два повече от всеки друг, участвал в турнира. В историята на ШЛ нито един футболист не е постигал такава резултатност, дори големите звезди на днешното време Лионел Меси и Кристиано Роналдо.</p>
      <p>Според норвежкия вестник "Дагбладет" от Юнайтед ще направят всичко възможно, за да привлекат скандинавеца следващото лято, а за трансфера може да помогне и това, че мениджърът Оле Гунар Солскяер е приятел с бащата на футболиста. Солскяер и Ерлинг Холанд работеха заедно в норвежкия Молде в тийнейджърските години на нападателя, след което той премина в Залцбург.</p>
    </article>
  </body>
</html>