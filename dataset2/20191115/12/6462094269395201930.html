<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/pietu-prancuzijoje-per-smarku-snygi-zuvo-zmogus-300-tukst-bustu-neturi-elektros-54362/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-15T12:04:54+00:00"/>
    <meta property="og:title" content="Pietų Prancūzijoje per smarkų snygį žuvo žmogus, 300 tūkst. būstų neturi elektros"/>
    <meta property="og:description" content="Pietų Prancūzijoje per smarkų snygį žuvo žmogus, maždaug 300 tūkst. namų ūkių liko be elektros ir sutriko traukinių bei automobilių eismas."/>
  </head>
  <body>
    <article>
      <h1>Pietų Prancūzijoje per smarkų snygį žuvo žmogus, 300 tūkst. būstų neturi elektros</h1>
      <address>
        <time datetime="2019-11-15T12:04:54+00:00">15 Nov 2019, 12:04</time>
      </address>
      <p>Pietų Prancūzijoje per smarkų snygį žuvo žmogus, maždaug 300 tūkst. namų ūkių liko be elektros ir sutriko traukinių bei automobilių eismas.</p>
      <p>63 metų vyras žuvo ketvirtadienį vakare Izero departamente, kai ant jo užvirto sniego svorio neatlaikęs medis. Nelaimė įvyko, kai vyras bandė nutempti kitą nuvirtusį medį, nurodė vietos pareigūnai.</p>
      <p>Elektros tinklų operatorė „Enedis“ informavo, kad penktadienį be elektros buvo 300 tūkst. namų, daugiausia – Dromo, Ardešo, Izero ir Ronos departamentuose, televizijai BMF sakė įmonės atstovas spaudai.</p>
      <p>Izero departamentui priklauso Grenoblis, o Ronos departamente yra Liono miestas.</p>
      <p>„Tai išimtinė situacija, nes smarkiai prisnigta vienoje zonoje ir padaryta didžiulės žalos mūsų elektros perdavimo linijoms“, – sakė „Enedis“ atstovas.</p>
      <p>„Yra nuvirtusių medžių, ant elektros perdavimo linijų laidų prišalusių šakų, sukėlusių trumpuosius jungimus“, – sakė jis ir pridūrė, kad gedimų šalinimo darbus apsunkina nepalankios oro sąlygos ir klaidūs keliai.</p>
      <p>Per mažiau nei parą Alpių prieigose iškrito iki 30 cm sniego, Liono oro uoste – 15 centimetrų.</p>
      <p>Meteorologijos agentūra „Meteo France“ iki penktadienio ryto atšaukė perspėjimus dėl kelionių beveik visame paveiktame regione, bet paliko galioti perspėjimus dėl sniego ir plikledžio Sonos ir Luaros departamente.</p>
      <p>Traukinių operatorė SNCF pranešė, kad nuvirtusiems medžiams ir nukritusioms šakoms blokavus tris svarbias geležinkelio linijas netoli Liono ir Grenoblio, eismas jose sustojo mažiausiai iki penktadienio popietės.</p>
      <p>Naktį teko evakuoti žmones iš kelių traukinių; keleiviai buvo nuvežti į kitus traukinius ar apgyvendinti viešbučiuose.</p>
      <p>Ketvirtadienį pareigūnai sustabdė sunkvežimių eismą, kad būtų išvengta spūsčių intensyviai naudojamuose keliuose, bet vėliau penktadienį suvaržymai turėtų būti atšaukti.</p>
      <p>Keliuose rajonuose dar nevažinėja mokykliniai autobusai.</p>
    </article>
  </body>
</html>