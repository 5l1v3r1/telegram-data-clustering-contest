<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04718171"/>
    <meta property="og:site_name" content="De Standaard"/>
    <meta property="article:published_time" content="2019-11-15T12:12:00+00:00"/>
    <meta property="og:title" content="Rechter steekt stokje voor duel tussen Villarreal en Atlético Madrid in Miami"/>
    <meta property="og:description" content="De competitiewedstrijd tussen Villarreal en Atlético Madrid, dat gepland stond op 6 december, wordt definitief niet in de Amerikaanse stad Miami gespeeld, ..."/>
  </head>
  <body>
    <article>
      <h1>Rechter steekt stokje voor duel tussen Villarreal en Atlético Madrid in Miami</h1>
      <address>
        <time datetime="2019-11-15T12:12:00+00:00">15 Nov 2019, 12:12</time>
      </address>
      <p>
        <b>De competitiewedstrijd tussen Villarreal en Atlético Madrid, dat gepland stond op 6 december, wordt definitief niet in de Amerikaanse stad Miami gespeeld, maar gewoon in Spanje. Een rechtbank in Madrid wilde geen bevelschrift opleggen aan de Spaanse voetbalbond RFEF, om zo af te dwingen dat de wedstrijd toch in het buitenland wordt afgewerkt.</b>
      </p>
      <p>La Liga, de organisator van de Spaanse competitie, was een zaak begonnen tegen de Spaanse bond omdat die weigert om het spelen van competitiewedstrijden in het buitenland toe te staan. Volgens La Liga heeft de RFEF hier geen zeggenschap over. De behandeling van deze zaak komt in februari volgend jaar voor. Vooruitlopend daarop boog een rechtbank in Madrid zich al over het in Miami geplande duel tussen Villarreal en Atlético.</p>
      <p>“La Liga respecteert de uitspraak, wat echter niet vooruitloopt op de uitkomst van de zaak, die in februari 2020 wordt bepaald”, laat de competitieorganisator weten. “We hopen dat La Liga vanaf februari officieel wedstrijden buiten de Spaanse grenzen mag organiseren.”</p>
      <p>Begin dit jaar probeerde La Liga al om de wedstrijd van FC Barcelona tegen de buren uit Girona in het Hard Rock Stadium in Miami te laten plaatsvinden, maar na protest van de Spaanse bond en andere voetbalinstanties ging dat plan niet door.</p>
    </article>
  </body>
</html>