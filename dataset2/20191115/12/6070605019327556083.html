<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/consell-ministres-Celaa-Valerio-pensions_0_2344565646.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:41:10+00:00"/>
    <meta property="og:title" content="Celaá ofereix diàleg però reclama als partits independentistes que &quot;abandonin el seu monòleg&quot;"/>
    <meta property="og:description" content="La ministra portaveu assegura que l'acord entre el PSOE i UP és una &quot;clara aposta pel diàleg&quot;"/>
  </head>
  <body>
    <article>
      <h1>Celaá ofereix diàleg però reclama als partits independentistes que "abandonin el seu monòleg"</h1>
      <h2>La ministra portaveu assegura que l'acord entre el PSOE i UP és una "clara aposta pel diàleg"</h2>
      <address>
        <time datetime="2019-11-15T12:41:10+00:00">15 Nov 2019, 12:41</time>
      </address>
      <p>La ministra portaveu en funcions, Isabel Celaá, ha aprofitat la roda de premsa posterior al consell de ministres d'aquest divendres, el primer després del 10-N, per pressionar ERC perquè accepti facilitar la investidura de Pedro Sánchez. Celaá ha assegurat que el preacord signat dimarts entre el PSOE i Unides Podem per a una coalició de govern servirà per "superar la crisi territorial a Catalunya" i "garantir la convivència".</p>
      <p>Segons Celaá, el preacord "suposa una clara aposta pel diàleg", sempre dins de la Constitució, però ha demanat als partits sobiranistes "que abandonin el seu monòleg per reconèixer aquells que no són independentistes". “Qui s’hi oposi haurà d’explicar per què i quina alternativa proposa”, ha asseverat. Sobre la mesa de diàleg que reclamen els partits sobiranistes, la ministra portaveu en funcions ha reiterat l'argument de Sánchez: primer els partits a Catalunya "han de parlar entre ells". </p>
      <p>Isabel Celaá considera que el preacord entre el PSOE i Unides Podem "és la clau que pot obrir la porta a la governabilitat" i ha demanat "responsabilitat" i "sentit d'estat" a la resta de formacions polítiques d'esquerres perquè donin suport al futur govern de coalició. "La ciutadania ha votat majoritàriament progrés, no ha donat llum verda a receptes conservadores i encara menys a fórmules involucionistes", ha destacat la portaveu del govern espanyol. En qualsevol cas, tot i les dificultats que tindrà Sánchez per formar govern, Celaá ha descartat la possibilitat d'unes terceres eleccions.</p>
    </article>
  </body>
</html>