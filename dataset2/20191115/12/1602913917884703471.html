<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/bogdan-badea-directorul-general-al-hidroelectrica-riscam-iarasi-insolventa-18589135"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T12:25:26+00:00"/>
    <meta property="og:title" content="Bogdan Badea, directorul general al Hidroelectrica: Riscăm iarăşi insolvenţa"/>
    <meta property="og:description" content="Directorul General al Hidrolelectrica Bogdan Badea a declarat vineri, în conferinţa Focus Energetic, că Hidroelectrica riscă să intre din nou în insolvenţă din cauza unui proiect de ordin al ANRE care obligă Hidroelectrica şi Nuclearelectrica să asigure tot consumul reglementat."/>
  </head>
  <body>
    <article>
      <h1>Bogdan Badea, directorul general al Hidroelectrica: Riscăm iarăşi insolvenţa</h1>
      <address><time datetime="2019-11-15T12:25:26+00:00">15 Nov 2019, 12:25</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Directorul General al Hidrolelectrica Bogdan Badea a declarat vineri, în conferinţa Focus Energetic, că Hidroelectrica riscă să intre din nou în insolvenţă din cauza unui proiect de ordin al ANRE care obligă Hidroelectrica şi Nuclearelectrica să asigure tot consumul reglementat.</p>
      <p>"Privesc cu îngrijorare proiectul de ordin ANRE. Sunt extrem de îngrijorat dacă Hidroelectrica şi Nuclearelectrica vor trebui să suporte tot consumul reglementat de la 1 ianuarie. Vrem să ajungem în situaţia în care Hidroelectrica va reintra în insolvenţă prin supracontractare prin reglementare? Este vreo strategie ca Hidroelectrica să reintre în insolvenţă? Unul dintre principalele motive privind intrarea în insolvenţă a fost supracontractarea şi nu pot să nu-mi amintesc de trecut, nu pot să nu fac o paralelă între ce s-a întâmplat atunci şi acum", a explicat Badea.</p>
      <p>Acesta a mai apreciat că OUG 114 a fost o lovitură pentru piaţa energetică.</p>
      <p>"Hidroelectrica va fi pusă să cumpere din piaţă şi să dea la preţ subvenţionat. Vă spun că nu vom face acest lucru şi vom ataca acest ordin cu toate mijloacele. Nu am înţeles de ce doar anumiţi operatori, nu înţelegem de ce a trebuit şi care sunt beneficiile pentru populaţie această OUG 114, care nu a fost decât o lovitură pentru piaţa de energie", a spus directorul Hidroelectrica.</p>
      <p>Bogdan Badea a aduăgat că decizia Apelor Române de a creşte preţul pentru utilizarea apei cu 23% va afecta Hidroelectrica, dar şi ceilalţi producători.</p>
      <p>"Constatăm că Apele Române s-a gândit să crească preţul pentru utilizarea apei cu 23%, chestiune care nu va afecta doar Hidroelectrica, ci şi pe ceilalţi producători. Pentru Hidroelectrica, cheltuielile cu apa vor creşte de la 334 milioane la 410 milioane. Deci, pe de o parte, suntem reglementaţi să vindem la preţ mic, iar, pe de altă parte, ne sunt majorate costurile", a mai spus Bogda Badea.</p>
      <p>Directorul General al Hidroelectrica a avertizat că "Dacă nu vom găsi înţelegere în România, ne vom adresa Comisiei Europene. Ne adresăm deja şi vom contesta, sunt prea multe semne de întrebare".</p>
    </article>
  </body>
</html>