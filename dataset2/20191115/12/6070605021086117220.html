<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/vida-novellada-Neus-Catala-cinema_0_2344565644.html?utm_medium=social&amp;utm_source=facebook&amp;utm_campaign=ara"/>
    <meta property="og:site_name" content="Ara.cat"/>
    <meta property="article:published_time" content="2019-11-15T12:00:29+00:00"/>
    <meta property="og:title" content="'Un cel de plom', la vida novel·lada de Neus Català, al cinema"/>
    <meta property="og:description" content="Carme Martí va escriure el llibre després d'hores de conversa amb Neus Català"/>
  </head>
  <body>
    <article>
      <h1>'Un cel de plom', la vida novel·lada de Neus Català, al cinema</h1>
      <h2>Carme Martí va escriure el llibre després d'hores de conversa amb Neus Català</h2>
      <address>
        <time datetime="2019-11-15T12:00:29+00:00">15 Nov 2019, 12:00</time>
      </address>
      <p><a href="https://www.ara.cat/cultura/Mor-Neus-Catala-veu-Ravensbruck_0_1187281459.html">Neus Català</a> va plantar cara als nazis, va lluitar a la Resistència francesa i va sobreviure a l'horror de Ravensbrück. Quan va ser alliberada de l'infern, el 5 de maig del 1945, es va prometre no oblidar les companyes. Fins al final es va mantenir <a href="https://www.ara.cat/suplements/diumenge/Neus_Catala-100_anys-Guiamets-camp_de_concentracio-Albert_Om_0_1442855710.html"> fidel a la seva lluita</a> per la memòria. L'escriptora Carme Martí, que mai va deixar de visitar-la a la residència d'avis dels Guiamets (Priorat), va tenir hores i hores de conversa amb ella i va escriure la novel·la <i>Un cel de plom</i> (Amsterdam, 2012). La novel·la, que ja va ser portada al teatre amb Mercè Arànega en la pell de Català el 2015, ara saltarà a la gran pantalla.</p>
      <p>La productora catalana Principal Segona Films n'ha adquirit els drets audiovisuals. "Volem recrear els fets reals viscuts per Neus Català i novel·lats per Carme Martí amb el màxim respecte i rigor possible, especialment en el seu pas pel camp d'extermini de Ravensbrück, a Alemanya, i la seva implicació en el sabotatge d'armament al camp de treball forçat de Holleischen, a l'aleshores Txecoslovàquia", afirma el productor Miquel Romans.</p>
      <p>Martí està il·lusionada amb el projecte: "Aquesta història és una autèntica lliçó de vida i de solidaritat i, tant als fills de la Neus com a mi, ens fa molta il·lusió que pugui arribar al gran públic a través d'una pel·lícula. Després de ser alliberada el 1945, la Neus va dedicar la resta de la seva vida a assegurar que no es perdria la memòria del que ella i les seves companyes havien vist i patit, i aquest projecte és una manera més de continuar la lluita per la memòria".</p>
      <p>
        <a href="https://www.ara.cat/cultura/Neus-Catala-veu-dones_0_2215578549.html">Neus Català, la veu de les dones</a>
      </p>
      <p>Neus Català, que sempre va ser una dona tossuda i valenta, va morir a l'abril als 103 anys, tranquil·lament al llit i envoltada pels seus fills i per la gent que estimava.</p>
    </article>
  </body>
</html>