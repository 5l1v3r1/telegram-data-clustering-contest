<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158466_1007.html"/>
    <meta property="og:site_name" content="Novsport"/>
    <meta property="article:published_time" content="2019-11-15T12:40:00+00:00"/>
    <meta property="og:title" content="Черно море вкара пет на Нефтохимик в контрола"/>
    <meta property="og:description" content="Илиан Илиев пробва седем юноши от школата на тима"/>
  </head>
  <body>
    <article>
      <h1>Черно море вкара пет на Нефтохимик в контрола</h1>
      <address><time datetime="2019-11-15T12:40:00+00:00">15 Nov 2019, 12:40</time> by <a rel="author">Пламен Димитров chernomorepfc.bg</a></address>
      <p>Черно море победи с 5:2 Нефтохимик в контролна среща, играна на стадион “Efbet Арена” в Бургас.  Илиан Илиев използва доста юноши от школата на тима. Общо седем футболисти, продукт на академията на “моряците” играха срещу “шейховете”.<br/> <br/>Дани Кики откри резултата в началото на срещата. Атакуващият футболист на “моряците” бе изведен фронтално срещу вратаря на домакините и реализира за 1:0. Малко преди това Живко Петков с глава нацели напречната греда. В 25-ата минута Фахд центрира отдясно, а влезлият на скорост Мехди Букаси с глава реализира за 2:0. Три минути по-късно домакините удариха още една греда чрез Иван Цачев. В 34-ата минута Нефтохимик върна един гол. След центриране отдясно футболист на домакините стреля с глава, Митрович успя да се разпъне и избие топката, но при добавката Диян Молдованов с глава реализира за 1:2.<br/> <br/>На почивката Илиан Илиев направи три промени. На местата на Цветомир Панов, Емил Янчев и Дани Кики в игра се появиха Васил Панайотов, Родриго Енрике и Димитриос Хантакиас. Още в първата минута на втората част Аристот Ндонгала бе фаулиран в наказателното поле, а Васил Панайотов превърна отсъдената дузпа в гол – 3:1 за Черно море. В 56-ата минута Васил Панайотов бе изведен от дясно от Родриго, халфът центрира остро по земя към задна греда, където Меди Букаси стреля. Топката се отби в гредата и влетя в мрежата за 4:1. В следващата атака Нефтохимик намали. Живко Петков бе намерен непокрит в наказателното поле и от близо разтреля Митрович за 4:2. В 62-рата минута Аристот Ндонгала стреля от точката на дузпата, топката се отби в напречната греда и се върна към Лъчезар Йорданов, който от воле “скъса” мрежата за 5:2. В 65-ата минута играта напуснаха Мехди Букаси, Аристот Ндонгала, Лъчезар Йорданов, Мирослав Енчев и Миодраг Митрович. Техните места заеха Петър Вуцов, Павел Георгиев, Мартин Милушев, Йордан Радев и Димитър Иванов.<br/> <br/>До края на срещата варненци създадоха няколко добри атаки, но не успяха да ги завършат и да направят победата си още по-убедителна.</p>
    </article>
  </body>
</html>