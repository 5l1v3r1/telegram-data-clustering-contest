<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_ukrayinciv-zaklikali-do-povstannya/938322"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T12:25:00+00:00"/>
    <meta property="og:title" content="Українців закликали до повстання"/>
    <meta property="og:description" content="Директорія УНР закликала українців до антигетьманського повстання 15 листопада 1918-го. Відповідні листівки з'явились на стінах київських будинків. Повалення режиму готувалося задовго до події, але безпосереднім приводом до нього стала &quot;Грамота про федерацію з небільшовицькою Росією&quot; ..."/>
  </head>
  <body>
    <article>
      <h1>Українців закликали до повстання</h1>
      <address><time datetime="2019-11-15T12:25:00+00:00">15 Nov 2019, 12:25</time> by <a rel="author">Gazeta.ua</a></address>
      <p>Директорія УНР закликала українців до антигетьманського повстання <b>15 листопада 1918-го</b>. Відповідні листівки з'явились на стінах київських будинків.</p>
      <p>Повалення режиму готувалося задовго до події, але безпосереднім приводом до нього стала "Грамота про федерацію з небільшовицькою Росією" видана гетьманом Української держави<b> Павлом Скоропадським</b> 14 листопада.</p>
      <p>"Україна всіма силами старалась допомогти своїм братам, виявляючи їм велику гостинність і підтримуючи всіми можливими засобами боротьбу їх за утворення в Росії твердого державного ладу. Нині перед нами встають нові державні завдання. Держави згоди здавна були приятелями колишньої великої й єдиної Російської держави. Тепер після пережитого Росією великого заколоту умови її майбутнього істнування мають, безумовно, змінитись. На інших початках, на принципах федеративних має відновитися давня могучість і сила Всеросійської держави", - йшлося в ній. При цьому більшовики все ще контролювали центри Росії та були непереможеними.</p>
      <p>Уже 15 листопада командир Січових стрільців і майбутній засновник ОУН <b>Євген Коновалець</b> мав зустріч із гетьманом у Києві. Намагався переконати того відкликати грамоту, але гетьман затвердив новий уряд на чолі з російським монархістом<b> Сергієм Гербелем</b>. Тоді Коновалець рушив до Білої Церкви, де уже стояв готовий до підтримки Директорії загін із 1,5 тис. стрільців.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_krah-getmanatu-stav-katastrofoyu-na-vse-yiyi-zhittya-pomerla-donka-skoropadskogo/887990"/>
      </related>
      <p>У самих листівках члени Директорії називали гетьмана генералом російської служби та німецьким посіпакою, катом демократії, який робив все для повернення України в Росію. Запропонували діячеві та його уряду мирно залишити займані посади, а російським військовим скласти зброю та залишити межі України. Українців, натомість, закликали озброїтися та протистояти старим "буржуазним" порядкам.</p>
      <p>Розпочалося повстання, внаслідок якого Директорія захопить владу та майже одразу програє її більшовикам і білогвардійцям.</p>
      <figure>
        <img src="https://static2.gazeta.ua/img2/cache/gallery/938/938322_1_w_1200.jpg?v=0"/>
        <figcaption>Директорія закликала українців до повстання проти гетьмана Скоропадського<cite>Автор: archives.gov.ua</cite></figcaption>
      </figure>
      <blockquote>Радянська Росія 13 листопада 1918-го <a href="https://gazeta.ua/articles/history/_zaradi-vijni-z-ukrayincyami-rosiya-rozirvala-mizhnarodnij-dogovir/937936">в односторонньому порядку розірвала Брест-Литовський мирний договір</a>. Це дозволило більшовикам продовжити військову інтервенцію в Україну. Вони видали директиву про "надання військової допомоги трудящим України". А в грудні 1918-го армія більшовика Володимира Антонова-Овсієнка вже сплюндрувала країну. Їй протистояли війська нової влади - Директорії УНР.</blockquote>
    </article>
  </body>
</html>