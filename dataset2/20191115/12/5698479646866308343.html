<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/15/turkey-fatih-drillship-starts-operations-off-ne-cyprus-despite-of-eu-sanction-threatens"/>
    <meta property="og:site_name" content="euronews"/>
    <meta property="article:published_time" content="2019-11-15T12:34:06+00:00"/>
    <meta property="og:title" content="ترکیه به رغم تهدید اتحادیه اروپا حفاری نفتی در شرق قبرس را آغاز کرد"/>
    <meta property="og:description" content="ترکیه در حالی آغاز عملیات حفاری خود را اعلام می‌کند که اتحادیه اروپا در مورد این عملیات «غیرقانونی» در آب‌های قبرس هشدار داده و این کشور را تهدید به تحریم کرده است."/>
  </head>
  <body>
    <article>
      <h1>ترکیه به رغم تهدید اتحادیه اروپا حفاری نفتی در شرق قبرس را آغاز کرد</h1>
      <address><time datetime="2019-11-15T12:34:06+00:00">15 Nov 2019, 12:34</time> by <a rel="author">یورونیوز فارسی </a></address>
      <p>ترکیه عملیات حفاری نفت و گاز خود در سواحل شمال شرقی قبرس را به رغم تهدید اتحادیه اروپا آغاز کرد.</p>
      <p>به گزارش خبرگزاری آناتولی، فواد اوکتای، معاون رئیس جمهوری ترکیه روز جمعه ۲۴ آبان اعلام کرد «فاتح»، کشتی حفاری نفت و گاز این کشور عملیات خود را از روز سه‌شنبه در جنوب دماغه «قارپوز» آغاز کرده است.</p>
      <p>ترکیه پیش از این عملیات حفاری نفتی در غرب جزیره قبرس را نیز با کشتی «یاووز» <a href="https://farsi.euronews.com/2019/11/11/illegal-drilling-in-cyprus-eu-refines-sanctions-framework-against-turkey">آغاز کرده بود</a>.</p>
      <p>دولت ترکیه در حالی آغاز عملیات حفاری خود را اعلام می‌کند که اتحادیه اروپا در مورد این عملیات «غیرقانونی» در آب‌های قبرس هشدار داده و این کشور را تهدید به تحریم کرده است. مقام‌های اروپایی روز دوشنبه گذشته در بروکسل، پایتخت بلژیک اعلام کردند که با تعیین یک «چارچوب قانونی» برای هدف قراردادن افراد مرتبط با این اقدام در ترکیه گامی جدید را برای مجازات آنکارا برداشته‌اند.</p>
      <p>معاون رئیس جمهوری ترکیه روز جمعه در مورد سیاست اتحادیه اروپا گفت: «طرح تحریم ترکیه از سوی اتحادیه اروپا به بهانه فعالیت‌های حفاری و اکتشاف نفت در مدیترانه شرقی بی‌معنی است.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/07/09/eu-warns-turkey-with-oil-drilling-in-east-of-mediterranean-sea">واکنش تند اتحادیه اروپا به ادامه حفاری‌های نفتی ترکیه در مدیترانه</a>
        </li>
        <li>
          <a href="https://farsi.euronews.com/2019/07/13/turkey-said-turkish-cypriots-propose-cooperation-over-cyprus-gas">ق‍برس؛ پیشنهاد بخش ترک‌نشین به دولت برای همکاری در استخراج گاز</a>
        </li>
      </ul>
      <p>ترکیه که پیش از عملیات کشتی «فاتح»، حفاری نفتی در غرب جزیره قبرس را نیز با کشتی «یاووز» آغاز کرده بود، روز دوشنبه گذشته هم در واکنش به تصمیم اتحادیه اروپا گفته بود که از در برابر اروپا «عقب‌نشینی» نکرده و به عملیات خود در شرق مدیترانه ادامه می‌دهد زیرا منطقه نفتی جدید را جزیی از قلمرو خود می‌داند.</p>
      <p>کشف ذخایر تازه گاز و نفت در سواحل شرقی مدیترانه اخیرا سبب بروز مناقشه‌ میان قبرس به عنوان یکی از اعضای اتحادیه اروپا و ترکیه‌ای شده است که بخش شمالی این جزیره را در کنترل دارد.</p>
      <p>ترکیه به رغم روابط رو به کاهشی که با اروپا دارد، همچنان به طور رسمی خواستار پیوستن به اتحادیه اروپاست.</p>
    </article>
  </body>
</html>