<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640090/%D9%85%D8%AD%D9%88-%D8%AF%D9%88%D9%84%D8%AA-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D9%87-%D9%85%D8%B9%D9%86%D8%A7%DB%8C-%D9%85%D8%AD%D9%88-%D9%85%D8%B1%D8%AF%D9%85-%DB%8C%D9%87%D9%88%D8%AF%DB%8C-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T12:29:00+00:00"/>
    <meta property="og:title" content="محو دولت اسرائیل به معنای محو مردم یهودی نیست"/>
    <meta property="og:description" content="حضرت آیت‌الله خامنه‌ای تصریح کردند: محو دولت اسرائیل به معنای محو آن رژیم تحمیلی و اراذلی مانند نتانیاهو است، نه مردم یهودی."/>
  </head>
  <body>
    <article>
      <h1>
        <a href="https://www.bultannews.com/fa/news/640090/%D9%85%D8%AD%D9%88-%D8%AF%D9%88%D9%84%D8%AA-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D9%87-%D9%85%D8%B9%D9%86%D8%A7%DB%8C-%D9%85%D8%AD%D9%88-%D9%85%D8%B1%D8%AF%D9%85-%DB%8C%D9%87%D9%88%D8%AF%DB%8C-%D9%86%DB%8C%D8%B3%D8%AA">محو دولت اسرائیل به معنای محو مردم یهودی نیست</a>
      </h1>
      <h2>حضرت آیت‌الله خامنه‌ای تصریح کردند: محو دولت اسرائیل به معنای محو آن رژیم تحمیلی و اراذلی مانند نتانیاهو است، نه مردم یهودی.</h2>
      <address><time datetime="2019-11-15T12:29:00+00:00">15 Nov 2019, 12:29</time> by <a rel="author">بولتن نیوز | bultannews.com</a></address>
      <p><b>گروه سیاسی</b>: صبح امروز در عید میلاد با سعادت <b>پیامبر</b> اعظم(ص) و امام جعفر صادق(ع)، سران قوا، جمعی از مسئولان نظام، سفرای کشورهای اسلامی و میهمانان شرکت کننده در سی و سومین اجلاس بین المللی وحدت اسلامی با رهبر انقلاب دیدار کردند.</p>
      <p> </p>
      <p> </p>
      <p>به گزارش <a href="https://www.bultannews.com/">بولتن نیوز</a>، محورهای بیانات رهبر معظم انقلاب در این دیدار به شرح زیر است:</p>
      <p>- نامگذاری هفته‌ی وحدت در جمهوری اسلامی یک نامگذاری محض نیست، یک تاکتیک سیاسی هم نیست، [بلکه] یک اعتقاد و ایمان قلبی است. جمهوری اسلامی به معنای واقعی، معتقد به لزوم اتحاد امت اسلامی است.</p>
      <p>- وحدت، مراتبی دارد؛ پایین‌ترین مرتبه‌اش این است که مذاهب و اقوام علیه هم دست به تعرض نزنند؛ مرتبه‌ی بالاتر این است که در مقابل دشمن مشترک، دست به دست هم بدهند؛ از این بالاتر اینکه کشورهای اسلامی هم‌افزایی کنند؛ و مرحله‌ی بالاتر اینکه همه‌ی دنیای اسلام متحد شوند برای رسیدن به تمدن نوین اسلامی.</p>
      <p>- اگر کشورهای اسلامی [حتی] پایین‌ترین مراتب وحدت را هم رعایت میکردند، این‌همه مصیبت در دنیای اسلام وجود نداشت. قضیه‌ی فلسطین، امروز بزرگ‌ترین مصیبت دنیای اسلام است.</p>
      <p>- موضع ما در قضیه‌ی فلسطین قطعی و اصولی است. امام از پیش از انقلاب، خطر نفوذ و ظلم صهیونیست‌ها را تصریح می‌کرد؛ اولِ پیروزی انقلاب هم جمهوری اسلامی مرکز صهیونیست‌ها در تهران را به فلسطینی‌ها داد. این، هم یک کار واقعی بود، هم یک کار نمادین. ما به فلسطینی‌ها کمک کردیم و باز هم کمک میکنیم، هیچ‌گونه ملاحظه‌ای هم نداریم و همه‌ی دنیای اسلام باید این کار را بکند.</p>
      <p>- در بیانات امام راحل و بیانات مسئولین جمهوری اسلامی، مکرر [مسئله‌ی] «محو دولت اسرائیل» مطرح شده؛ این به معنای محو مردم یهودی نیست؛ ما با آنها هیچ کاری نداریم. این به معنای محو آن حکومت و رژیم تحمیلی است. محو رژیم صهیونیستی یعنی مردم فلسطینی که صاحبان اصلی آن سرزمینند، خودشان دولت خودشان را انتخاب کنند و اراذلی مانند نتانیاهو را ازاله کنند، و این اتفاق خواهد افتاد؛ مثل کشورهای بالکان که بعد از ۶۰ سال مستقل شده و ملت به کشور خودشان برگشتند.</p>
      <p>- ما طرف‌دار مردم و استقلال فلسطین هستیم؛ ما یهودستیز نیستیم. یهودی‌ها در کشور خودمان با کمال امنیت دارند زندگی میکنند.</p>
    </article>
  </body>
</html>