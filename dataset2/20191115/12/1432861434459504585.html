<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/boxing/nacionalniqt-stadion-e-opciq-za-macha-na-kubrat-pulev-1406527.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-15T12:40:00+00:00"/>
    <meta property="og:title" content="Националният стадион е опция за мача на Кубрат Пулев"/>
    <meta property="og:description" content="Националният стадион Васил Левски е сред вариантите за домакин на битката на Кубрат Пулев за световната титла на IBF Това разкри мениджърът на топ боксьора ни Ивайло Гоцев"/>
  </head>
  <body>
    <article>
      <h1>Националният стадион е опция за мача на Кубрат Пулев</h1>
      <address><time datetime="2019-11-15T12:40:00+00:00">15 Nov 2019, 12:40</time> by <a rel="author">Sportlive.bg</a></address>
      <p>Националният стадион "Васил Левски" е сред вариантите за домакин на битката на <a href="https://www.sportlive.bg/tags/1593"><b>Кубрат Пулев</b></a> за световната титла на IBF. Това разкри мениджърът на топ <a href="https://www.sportlive.bg/sport/boxing"><b>бокс</b></a>ьора ни Ивайло Гоцев. Кобрата се завърна в сряда вечер от САЩ, след като постигна 28-ата си победа (14 с нокаут) в 29-ия си мач на професионалния ринг. Той надигра по точки в 10 рунда Райдел Букър (26-3) и така защити званието за официален претендент на международната федерация.</p>
      <p>Българинът ще пътува за Саудитска Арабия в началото на декември, за да гледа на живо боя на актуалния шампион Анди Руис с Антъни Джошуа. Кубрат трябва да се изправи срещу победителя от мача, а ако той откаже, ще се проведе среща за вакантната титла със следващия в ранглистата (Агит Кабайел или Адам Ковнацки).</p>
      <p>Според мениджъра на Пулев - Ивайло Гоцев, вариантите за организиране на срещата са няколко. Една от опциите е "Васил Левски", а други такива са САЩ, Великобритания и отново Саудитска Арабия. Всичко това зависи от съперника, с когото ще боксира Кобрата. Ако мачът е за вакантна титла, то шансовете България да е домакин на събитието ще нараснат значително, пише "Тема спорт".</p>
      <p>"По-удобният съперник от Джошуа и Руис ще е победителят, защото това ще бъде единственият. Но както видяхме, и в първата среща имаше изненада. Анди Руис може да повтори тази изненада, защото той има сила на удара, неговият стил е много агресивен, а Джошуа има проблеми точно срещу такива съперници. Затова аз мисля, че Анди Руис ще спечели, ако е добре подготвен.</p>
      <figure>
        <img src="https://i.actualno.com/actualno_2013/upload/2018/04/02/0655478001522663088_big.jpg"/>
      </figure>
      <p>Аз го познавам от 25 години, той винаги е бил в супертежка категория, винаги са му личали излишните килограми, но в крайна сметка това не му пречи. Така че може би това е неговата сила, тези допълнителни килограми, с които влиза. Имайте предвид, че той има силен удар и скорост, много е бърз в ръцете, така че излишното тегло не му пречи в случая", отчете Гоцев на родна земя. Мениджърът допълни, че следващата седмица ще бъде потвърден и съперникът на Тервел Пулев на галавечерта в Пловдив на 14 декември. Тево трябва да боксира за вакантната Интерконтинентална титла на WBA. "Всичко е ясно и всичко е много добре наредено. Противник има и ще го обявим официално в следващите няколко дни. В Пловдив ще съобщим името и детайлите около срещата", каза още Гоцев пред медиите на летището. . <b><i><a href="https://www.sportlive.bg/sport/boxing/Boqt-Pulev-Bukyr-e-bil-zaplashen-ot-prekratqvane-zaradi-neaktivnost-1404805.html">А защо мачът с Букър е бил заплашен от прекратяване вижте в този материал. </a></i></b></p>
      <related>
        <h4>Още по темата</h4>
        <a href="https://www.sportlive.bg/timeout/timeoutother/Kobrata-za-Dzheni-Sushi-Osyznah-greshkata-si-i-nqma-da-q-povtorq-1405097.html"/>
        <a href="https://www.sportlive.bg/sport/boxing/Kubrat-Pulev-posochi-s-koj-ot-Ruis-i-Dzhoshua-iska-da-se-bie-1405070.html"/>
        <a href="https://www.sportlive.bg/sport/boxing/Kubrat-Pulev-razkri-kak-Bukyr-se-e-opital-da-go-provokira-po-vreme-na-dvuboq-1405014.html"/>
        <a href="https://www.sportlive.bg/sport/boxing/VIDEO-Udarite-na-Kubrat-Pulev-s-koito-zatvori-okoto-na-Bukyr-1404803.html"/>
      </related>
    </article>
  </body>
</html>