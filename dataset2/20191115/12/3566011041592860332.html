<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547440.html/%D9%87%D9%81%D8%AA%D9%87-%D9%88%D8%AD%D8%AF%D8%AA--%D8%B1%D9%88%D8%B2%D9%87%D8%A7%DB%8C-%D9%87%D9%85%D8%AF%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T12:21:00+00:00"/>
    <meta property="og:title" content="هفته وحدت، روزهای همدلی"/>
    <meta property="og:description" content="وحدت تضمینی برای بقا و حفظ اسلام است و هفته وحدت فرصت مغتنمی برای همبستگی و یک‎دلی جهان اسلام است."/>
  </head>
  <body>
    <article>
      <h1>هفته وحدت، روزهای همدلی</h1>
      <h2>کلیدواژه ای که تضمین بقای اسلام شدY</h2>
      <address>
        <time datetime="2019-11-15T12:21:00+00:00">15 Nov 2019, 12:21</time>
      </address>
      <p>وحدت تضمینی برای بقا و حفظ اسلام است و هفته وحدت فرصت مغتنمی برای همبستگی و یک‎دلی جهان اسلام است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/">شبکه اطلاع رسانی مرصاد</a>، "وَاعتَصِموا بِحَبلِ اللَّهِ جَمیعًا وَلا تَفَرَّقوا ۚ وَاذکُروا نِعمَتَ اللَّهِ عَلَیکُم إِذ کُنتُم أَعداءً فَأَلَّفَ بَینَ قُلوبِکُم..." این نص صریح قرآن کریم است برای ادامه راه که بر مسلمانان تکلیف شده است.</p>
      <p>وحدت و دوری از تفرقه بر اساس این آیه شریفه یک وظیفه الهی است که به عنوان رمز بقای دین مبین اسلام بارها بر آن تاکید شده است.</p>
      <p>اما محور وحدت باید دین خدا باشد نه مذهب؛ بر همین مبنا هرگونه تفرقه و تشتت در این مسیر که تنها به اقتدار مسلمانان ضربه می زند محکوم است.</p>
      <p>برای توجه بیشتر به این امر مهم، هفته وحدت به فرمان حضرت امام خمینی (ره)، بنیانگذار جمهوری اسلامی ایران <i>که خود از منادیان وحدت در جهان اسلام بودند</i> نامگذاری شد.</p>
      <p>امروز پس از گذشت سالها از این نامگذاری بیش از پیش به اهمیت این موضوع پی می بریم و بر ضرورت وجود وحدت در جامعه واقف هستیم.</p>
      <p>این هفته فرصت مناسبی است تا ضرورت همبستگی و یک‎دلی جهان اسلام به ویژه در این زمان پُر از فتنه با دقت و اهمیت بیشتری مورد بررسی قرار گیرد.</p>
      <p>
        <b>وحدت موجب استحکام اسلام است</b>
      </p>
      <p>حجت الاسلام محمد حجتی در گفتگو با خبرنگار مرصاد وحدت در جامعه را دستور شرعی و حکم عقل دانست و اظهار داشت: وحدت بین مسلمانان یکی از نعمتهای الهی است که عامل ایجاد این وحدت در جامعه اسلامی، قرآن کریم و نبوت پیامبر اکرم(ص) است.</p>
      <p>امام جمعه موقت کرمانشاه افزود: در سایه وحدت میان مسلمانان است که می‌توان دین اسلام را حفظ کرد.</p>
      <p>وی خاطر نشان کرد: وحدت بین مسلمانان نباید منحصر به هفته وحدت باشد بلکه باید در طول سال وحدت حفظ شود و همدلی و همگرایی بین مردم زبانزد خاص و عام باشد.</p>
      <p>حجت الاسلام حجتی وحدت را تضمین کننده بقای اسلام دانست و ادامه داد: تا زمانی که این امر مهم در جامعه اسلامی ساری و جاری باشد اسلام آسیبی نخواهد دید لذا دشمنان همواره به دنبال کمرنگ کردن وحدت و اختلاف افکنی بین مسلمانان هستند.</p>
      <p>وی بیان داشت: در این عرصه باید طوری رفتار کنیم که دشمن به خود اجازه ندهد به دنبال یافتن راه نفوذ و ایجاد تفرقه باشد باید با همین اتحاد دشمنان را مایوس کنیم.</p>
      <p>امام جمعه موقت کرمانشاه به تقویت وحدت بین مسلمانان تا کید کرد و گفت: بدون شک وحدت سبب استحکام اسلام می شود و کشور را در برابر هر گونه تهدیدی بیمه خواهد کرد.</p>
      <p>
        <b>اختلاف و تفرقه افکنی راهبرد دشمن است</b>
      </p>
      <p>حجت الاسلام سید محمد حسین ضیغمیان در گفتگو با خبرنگار مرصاد ضمن تبریک هفته وحدت به مسلمانان اظهار داشت: ثلث آیات قرآن کریم به بیان سرگذشت اقوام گذشته اختصاص یافته و بعد از آن هم تاکید بر عبرت گرفتن از سرگذشت این اقوام شده است.</p>
      <p>وی افزود: خداوند در قرآن کریم علت ها و دلایل پیروزی و موفقیت های اقوام مختلف را بیان فرموده اند که عمده ترین آنها وحدت بوده است.</p>
      <p>امام جمعه بیستون گفت: آنچه در کلام وحی بیان شده نمایانگر این است که هر زمان قومی با هم وحدت داشتند بر دشمن غالب و پیروز شده اند.</p>
      <p>حجت‌الاسلام ضیغمیان ادامه داد: البته هر زمان تفرقه بین اقوام ایجاد شده پرچم اقتدارشان به زمین افتاده است.</p>
      <p>وی تصریح کرد: دشمن هم این مطلب را متوجه شده که هر جا قومی متفرق شوند می تواند بر آنها غلبه کند.</p>
      <p>امام جمعه بیستون بیان داشت: یکی از مهمترین راهبردهای دشمن جدا کردن شیعه از سنی و اختلاف افکنی است که اگر موفق به این کار شود حتما بر مسلمانان غلبه پیدا می کند که با وجودت وحدت بین شیعه و سنی همواره با شکست مواجه شده است.</p>
      <p>وی بیان داشت: اگر همه به خاطر خدا و رضای او صحبت و رفتار کنیم هیچ تفرقه ای ایجاد نمی شود، چون تفرقه از هوای نفس است.</p>
      <p>انتهای پیام/</p>
    </article>
  </body>
</html>