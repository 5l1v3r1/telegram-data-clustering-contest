<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819131-na-budivnictvo-aeroportu-v-dnipropetrovskij-oblasti-zaklali-milard.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T12:55:00+00:00"/>
    <meta property="og:title" content="На будівництво аеропорту в Дніпропетровській області заклали мільярд"/>
    <meta property="og:description" content="На будівництво міжнародного аеропорту в Дніпропетровській області у проєкті бюджету України-2020, який прийняла Верховна Рада України, закладено 1 млрд грн."/>
  </head>
  <body>
    <article>
      <h1>На будівництво аеропорту в Дніпропетровській області заклали мільярд</h1>
      <h2>На будівництво міжнародного аеропорту в Дніпропетровській області у проєкті бюджету України-2020, який прийняла Верховна Рада України, закладено 1 млрд грн.</h2>
      <address>
        <time datetime="2019-11-15T12:55:00+00:00">15 Nov 2019, 12:55</time>
      </address>
      <p>Про це повідомив <a href="https://adm.dp.gov.ua/ua/news/na-budivnictvo-mizhnarodnogo-aeroportu-v-dnipropetrovskij-oblasti-vidilili-1-mlrd-grn">голова облдержадміністрації Олександр Бондаренко</a>.</p>
      <p>«Новому аеропорту на Дніпропетровщині – бути. Будівництво, про яке мріє вся область, якого чекає вся країна, розпочнеться у 2020 році. На це у держбюджеті закладено 1 млрд грн», – зазначив Бондаренко</p>
      <p>Він висловив вдячність міністру інфраструктури Владиславу Криклію і всім народним депутатам, які підтримали цей історичний проєкт.</p>
      <p>«Для нашого регіону сучасне летовище стане величезним стрибком, новим етапом в розвитку бізнесу, туризму, медицини. Тому для обласної влади – це один з головних пріоритетів», - підкреслив голова ОДА.</p>
      <p>Як відомо, проєкт з будівництва <a href="https://www.ukrinform.ua/tag-aeroport">аеропорту</a> область втілюватиме на умовах державно-приватного партнерства. Злітно-посадкову смугу зведуть держкоштом. В термінал інвестує українська промислово-фінансова група DCH.</p>
      <p>«Новий аеропорт на Дніпропетровщині – проєкт національного рівня. Його будівництво – це важлива частина моєї стратегії з розвитку інфраструктури України. Тому контролюватимемо виконання проєкту разом з головою ОДА Олександром Бондаренком», – наголосив Криклій.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2818804-lvivskij-aeroport-stane-lokacieu-dla-turisticnogo-forumu.html">Львівський аеропорт стане локацією для туристичного форуму</a>
      </blockquote>
      <p>За проєктом, злітно-посадкова смуга аеропорту буде довжиною 3,2 км. Цього достатньо, аби приймати повітряні судна усіх типів, в тому числі Боїнг 777. Там встановлять сучасні системи навігації, метеорологічне і світлосигнальне обладнання.</p>
      <p>Новий міжнародний термінал та VIP-термінал у єдиному комплексі матимуть високу пропускну здатність. На рік – до 3 млн людей.</p>
    </article>
  </body>
</html>