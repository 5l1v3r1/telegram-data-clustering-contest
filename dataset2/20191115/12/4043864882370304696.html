<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232068/"/>
    <meta property="og:site_name" content="Українська правда"/>
    <meta property="article:published_time" content="2019-11-15T12:30:23+00:00"/>
    <meta property="og:title" content="Посаді Богдана хочуть надати статус &quot;корупційно ризикованої&quot;"/>
    <meta property="og:description" content="Національне агентство з питань запобігання корупції пропонує внести посаду керівника Офісу президента до переліку посад з високим та підвищеним рівнем корупційних ризиків."/>
  </head>
  <body>
    <article>
      <h1>Посаді Богдана хочуть надати статус "корупційно ризикованої"</h1>
      <address>
        <time datetime="2019-11-15T12:30:23+00:00">15 Nov 2019, 12:30</time>
      </address>
      <p>Національне агентство з питань запобігання корупції пропонує внести посаду керівника Офісу президента до переліку посад з високим та підвищеним рівнем корупційних ризиків.</p>
      <p><b>Джерело:</b> <a href="https://nazk.gov.ua/uk/novyny/nazk-proponuye-vnesty-posadu-kerivnyka-ofisu-prezydenta-do-pereliku-posad-z-vysokym-ta-pidvyshhenym-rivnem-koruptsijnyh-ryzykiv">НАЗК,</a> коментар керівника відділу інформаційної політики та зв’язків зі ЗМІ Олександра Свириденка "Українській правді"</p>
      <p><b>Дослівно:</b> "До переліку посад з високим корупційним ризиком, окрім посади керівника Офісу президента, НАЗК пропонує також віднести посади першого заступника та заступника керівника ОПУ".</p>
      <p><b>Пряма мова Свириденка</b>: "Агентство вивчає корупційні ризики в кожному органі державної влади з урахуванням його специфіки. Вивчивши специфіку діяльності Офісу президента НАЗК дійшло висновку, що посади є з високим та підвищеним рівнем корупційних ризиків. Тож НАЗК пропонує внести їх у перелік цих посад і застосовувати до них максимальний рівень контролю".</p>
      <p><b>Деталі:</b> речник НАЗК нагадав, що раніше керівник Адміністрації президента не був суб’єктом декларування і показувати доходи міг лише з доброї волі. Згідно зі змінами у законодавстві, які набрали чинності 18 жовтня, глава Офісу президента Андрій Богдан та його заступники мають подавати електронні декларації. НАЗК буде проводити повну перевірку цих декларацій.</p>
      <p>Стосовно імплементації нинішнього наказу НАЗК щодо змін до переліку посад з високим та підвищеним рівнем корупційних ризиків Свириденко пояснив, що тепер цей документ має бути зареєстрований у Міністерстві юстиції.</p>
      <p><b>Додатково:</b> НАЗК вказує, що також до посад з високим корупційним ризиком належать посади керівників та заступників керівників структурних підрозділів у складі самостійних структурних підрозділів центрального апарату Національного банку, а також керівників та заступників керівників самостійних структурних підрозділів територіальних управлінь Державної судової адміністрації.</p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/14/7231988/"/>
        <a href="https://www.pravda.com.ua/news/2019/11/13/7231876/"/>
        <a href="https://www.pravda.com.ua/news/2019/11/12/7231778/"/>
      </related>
    </article>
  </body>
</html>