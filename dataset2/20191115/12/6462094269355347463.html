<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/vyru-veido-odos-prieziura-ziema-specialiste-pataria-i-ka-atkreipti-demesi-54371/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-15T12:19:39+00:00"/>
    <meta property="og:title" content="Vyrų veido odos priežiūra žiemą: specialistė pataria, į ką atkreipti dėmesį"/>
    <meta property="og:description" content="Ar vyrai gali naudoti moterišką kosmetiką ir kodėl vis dar gajus mitas, kad žiemą drėkinamasis kremas netinka? Ar žinote, kad vyrų oda storesnė už moterų, bet 55 gyvenimo metais ji suplonėja ir tampa žymiai panašesnė į moterų? Į šiuos ir kitus klausimus atsakymus pateikia didžiausios Lietuvoje kosmetikos gamybos bendrovės „BIOK laboratorija“ naujų produktų specialistė Gintarė Mykolaitienė."/>
  </head>
  <body>
    <article>
      <h1>Vyrų veido odos priežiūra žiemą: specialistė pataria, į ką atkreipti dėmesį</h1>
      <address>
        <time datetime="2019-11-15T12:19:39+00:00">15 Nov 2019, 12:19</time>
      </address>
      <p>
        <b>Ar vyrai gali naudoti moterišką kosmetiką ir kodėl vis dar gajus mitas, kad žiemą drėkinamasis kremas netinka? Ar žinote, kad vyrų oda storesnė už moterų, bet 55 gyvenimo metais ji suplonėja ir tampa žymiai panašesnė į moterų? Į šiuos ir kitus klausimus atsakymus pateikia didžiausios Lietuvoje kosmetikos gamybos bendrovės „BIOK laboratorija“ naujų produktų specialistė Gintarė Mykolaitienė.</b>
      </p>
      <p>„Iš tiesų abiejų lyčių atstovų veido oda – gana panaši. Esminis skirtumas yra jos storis – vidutiniškai vyrų oda yra net 20-25 proc. storesnė. Tačiau apie 55-60 metus ji tampa plonesnė ir beveik nebesiskiria nuo moterų. Todėl veido odos priežiūros priemonės taip pat dažnu atveju kone vienodos. Iš tiesų dažniausiai skiriasi tik kvapas. Todėl jei pasibaigė vyrų įprastai naudojamas kremas, jie gali drąsiai pasiskolinti mamos, sesers, žmonos ar draugės veido kremą, jei tik neerzina priemonės kvapas“, – juokauja „BIOK laboratorijos“ naujų produktų specialistė.</p>
      <p>
        <b>Vengti spiritinių priemonių</b>
      </p>
      <p>Tačiau ne visi veido odos priežiūrai skirti kremai, losjonai, balzamai abiem lytim yra vienodi. Dažnu atveju jie gali skirtis tuo, kad vyrų priemonės bus papildytos raminančiais, galbūt antiseptinį poveikį turinčiais ingredientais, kurie puikiai tinkami naudoti po skutimosi ir, žinoma, gali turėti tas pačias drėkinančias ir raminančias funkcijas.</p>
      <p>Tačiau anot specialistės, didžioji dalis vyrų vis dėlto klysta rinkdamiesi priemones po skutimosi. Pastebima, jog dažniausiai jie renkasi losjonus, kuriuose yra nemažas kiekis alkoholio – kai kuriose priemonėse jis sudaro net 30-50 proc. Arba dar blogiau – ant odos netepa nieko.</p>
      <p>„Ypač žiemą oda yra labiau linkusi į sudirgimą ir išsausėjimą, todėl apskritai spiritinių priemonių vertėtų naudoti minimaliai. Nors alkoholis pasižymi antiseptiniu poveikiu, tačiau jis taip pat ir sausina odą. Tad po skutimosi alkoholio turinčias priemones naudoti galima, bet odą papildomai, ypač žiemą, būtina patepti raminančių, minkštinančių ir drėkinančių savybių turinčiais produktais. Tam geriausia ieškoti priemonių su propoliu, medetkų ar ramunėlių ekstraktais, alavijo geliu ir pantenoliu, kurie puikiai tinka po skutimosi. O odos drėgmei palaikyti rinkitės hialurono, šlapalo ar emolientų turinčius produktus“, –  pataria G. Mykolaitienė.</p>
      <p>Kosmetikos produktai skirti vyrams gali išsiskirti ir pojūčiais. Skirtingi tyrimai rodo, jog dažnai vyrams nepatinka pernelyg didelis plėvelės ar riebumo jausmas ant odos, kuris ne retai palieka ir blizgesį. Todėl dažnai gamintojai stengiasi net ir riebų kremą pagaminti kuo mažiau lipnų, malonesnį naudoti. Tokį, nuo kurio neliktų per didelio blizgesio ant odos, bet jis puikiai maitintų ir apsaugotų žiemos metu.</p>
      <p>„Iš tiesų geriausia produktus rinktis pagal jų sudėtį. Riebumo ir lipnumo jausmą priemonėse dažniausiai sukelia aliejai arba sviestai, pavyzdžiui, taukmedžio. Todėl atkreipkite dėmesį į priemonių etiketes: jei pirmoje vietoje puikuojasi šie ingredientai, o jūs riebumo nenorite, verčiau tokio kremo nesirinkite. Tačiau jei šios sudedamosios dalys išsidėsčiusios etiketės apačioje, produktas turėtų pateisinti lūkesčius. Mat tokia priemonė turės aliejui ar sviestui būdingų gerųjų savybių, bet nesuteiks lipnumo efekto ar nereikalingo blizgesio“, – aiškina specialistė.</p>
      <p>
        <b>Būtina ir drėkinti</b>
      </p>
      <p>„Iš pažįstamų vyrų ir net moterų kone kiekvieną žiemą išgirstu, jog šaltojo sezono metu reikėtų naudoti tik maitinamąjį veido kremą ir kuo riebesnį, mat taip oda saugoma nuo šalčio. Tai – mitas. Jei šaltyje būname neilgai, drąsiai galima ir net reikia naudoti drėkinamąjį kremą. Tik svarbu pasitepus palaukti bent 15 minučių, kol šis susigers. Nereikėtų pamiršti, jog veido odai ir žiemą labai reikalinga drėgmė“, –  veido odos priežiūros klaidas toliau vardija G. Mykolaitienė.</p>
      <p>Specialistė taip pat ragina vyrus kartą per savaitę ar mėnesį iš moteriškos lyties atstovių pasiskolinti veido šveitiklį. Jautresnei ir sausesnei odai tiks celiulioziniai, švelnesnių dalelių ir gomažiniai (minkštų lipnių dalelių) šveitikliai. O riebesnę ar mišrią odą turintys gali rinktis produktus su riešutų kevalų ar vaisių, uogų sėklų abrazyvinėmis dalelėmis. Reguliarus šios priemonės naudojimas padės palaikyti odos švarą, gaivą ir jaunatviškumą.</p>
    </article>
  </body>
</html>