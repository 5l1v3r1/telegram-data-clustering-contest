<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ukrajina-rosija-gaz-vitrenko-putin/30273571.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T12:07:21+00:00"/>
    <meta property="og:title" content="Вітренко пояснив ціну газових пропозицій Путіна"/>
    <meta property="og:description" content="Виконавчий директор НАК «Нафтогаз України» Юрій Вітренко прокоментував пропозицію президента Росії Володимира Путіна про можливість зниження ціни російського газу для України на 20–25% у разі відновле"/>
  </head>
  <body>
    <article>
      <h1>Вітренко пояснив ціну газових пропозицій Путіна</h1>
      <address>
        <time datetime="2019-11-15T12:07:21+00:00">15 Nov 2019, 12:07</time>
      </address>
      <p>Виконавчий директор НАК «Нафтогаз України» Юрій Вітренко <a href="https://www.facebook.com/yuriy.vitrenko/posts/10157027624943458">прокоментував</a> пропозицію президента Росії Володимира Путіна про можливість зниження ціни російського газу для України на 20–25% у разі відновлення прямого постачання сировини.</p>
      <p>«Газ із Росії і так має бути на 20–25 відсотків дешевшим, ніж газ з Європи, оскільки «Газпром» при прямих поставках не платить за його транспортування в Європу», – вказав український високпосадовець.</p>
      <p>Вітренко вважає, що така знижка мала б рахуватися від рівня «ціна на німецькому ринку мінус вартість транспортування від кордону Росії до Німеччини».</p>
      <p>«Причому знижка у 20-25 відсотків, враховуючи майбутні обсяги імпорту газу, не зможе реалістично компенсувати відмову від 3 мільярдів доларів, які нам зараз має сплатити «Газпром» за рішенням Стокгольмського арбітражу», – відзначив виконавчий директор НАК «Нафтогаз України».</p>
      <p>Президент Володимир Путін 14 листопада на пресконференції за підсумками саміту БРІКС у Бразилії <a href="https://www.vedomosti.ru/business/news/2019/11/15/816347-putin-rasskazal-o-riskah-prekrascheniya-tranzita-gaza">заявив</a> про ризики припинення транзиту газу через Україну і можливе загострення ситуації через поданий в листопаді позов «Нафтогазу» проти «Газпрому». Путін зазначив, що Росія готова укласти угоду щодо транзиту газу з Україною, надавши знижку на газ у разі прямих почстачань.</p>
      <p>Раніше цього місяця Юрій Вітренко <a href="https://www.radiosvoboda.org/a/news-naftohaz-hazprom-arbitrazh/30249816.html">повідомив</a>, що «Нафтогаз України» направив до Стокгольмського арбітражу «Заяву про захист і зустрічні позовні вимоги» у відповідь на позовні вимоги російського газового монополіста «Газпрому».</p>
      <p>«Нафтогаз» і «Газпром» після попередніх рішень Стокгольмського арбітражу, за якими в підсумку «Газпром» виявився винним «Нафтогазові» мільярди доларів, продовжують судові й арбітражні суперечки. Зокрема, «Газпром» оскаржує ті арбітражні рішення в Апеляційному суді Стокгольму (але ці розгляди не зупиняють виконання рішень арбітражу). Українська сторона, зі свого боку, вимагає від російської багатомільярдних відшкодувань у разі можливого припинення транзиту російського газу до Європи через Україну.</p>
      <p>У Москві ж висувають як передумову переговорів про продовження транзиту так зване «взаємне врегулювання спорів», маючи на увазі відмову сторін від своїх вимог – що призвело б до втрат Україною тих багатомільярдних сум, які «Газпром» винен «Нафтогазові». Натомість у Києві нагадують, що всі спори між ними вже врегулював Стокгольмський арбітраж (і загалом на користь України).</p>
    </article>
  </body>
</html>