<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597478/ptd-katadiki-paranomis-anakiryksis-me-minyma-enopsei-verolinou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T12:04:00+00:00"/>
    <meta property="og:title" content="ΠτΔ: Καταδίκη παράνομης ανακήρυξης με μήνυμα ενόψει Βερολίνου"/>
    <meta property="og:description" content="Το μήνυμά του για την επέτειο της παράνομης ανακήρυξης του ψευδοκράτους, έστειλε ο Πρόεδρος της Δημοκρατίας, Νίκος Αναστασιάδης.    Μεταξύ άλλων,..."/>
  </head>
  <body>
    <article>
      <h1>ΠτΔ: Καταδίκη παράνομης ανακήρυξης με μήνυμα ενόψει Βερολίνου</h1>
      <address><time datetime="2019-11-15T12:04:00+00:00">15 Nov 2019, 12:04</time> by <a rel="author">SigmaLive</a></address>
      <p><b>Το μήνυμά του για την επέτειο της παράνομης ανακήρυξης του ψευδοκράτους, έστειλε ο Πρόεδρος της Δημοκρατίας, Νίκος Αναστασιάδης. <br/></b> <br/>Μεταξύ άλλων, αναφέρει ότι «η φετινή επέτειος συνοδεύεται με έξαρση της τουρκικής προκλητικότητας σε όλα τα πεδία», προσθέτοντας πως «η χώρα μας σε αυτή την προσπάθεια δεν είναι μόνη». <br/> <br/>«Όποιες και αν είναι οι  τουρκικές προθέσεις,  τίποτε δεν θα αναστείλει την αποφασιστικότητα μου και την πολιτική μου βούληση να είμαι απολύτως θετικός και δημιουργικός κατά τη συνάντηση στις 25 Νοεμβρίου», σημειώνει. <br/> <br/><b>Αυτούσια η δήλωση: <br/></b> <br/>Συμπληρώνονται σήμερα 36 χρόνια από την παράνομη και διεθνώς καταδικασθείσα ανακήρυξη του ψευδοκράτους.<br/> <br/>Η παράνομη αυτή πράξη προκάλεσε την άμεση αντίδραση της διεθνούς κοινότητας η οποία με τα ψηφίσματα 541 (1983) και 550 (1984) του Συμβουλίου Ασφαλείας καταδίκασε τη μονομερή ενέργεια της Τουρκίας ως νομικά άκυρη και ζήτησε την άμεση ανάκληση της.<br/> <br/>Η φετινή επέτειος συνοδεύεται με έξαρση της τουρκικής προκλητικότητας σε όλα τα πεδία, αφού την ώρα που ετοιμαζόμαστε για την επικείμενη συνάντηση με τον ΓΓ των Ηνωμένων Εθνών, η Τουρκία επιχειρεί νέα παράνομη γεώτρηση στα ανοικτά της Καρπασίας, ενώ εξαγγέλλεται άνοιγμα της περίκλειστης περιοχής των Βαρωσίων.<br/> <br/>Η χώρα μας σε αυτή την προσπάθεια δεν είναι μόνη. Η θέση μας στην Ευρωπαϊκή Ένωση αποτελεί σημαντικό πλεονέκτημα το οποίο αξιοποιούμε καθημερινά, προκειμένου όχι μόνο να ισχυροποιούμε την κρατική μας οντότητα. αλλά και να δίνουμε απαντήσεις στις τουρκικές προκλήσεις.<br/> <br/>Είναι προφανές πως η Τουρκία με τις ενέργειες της επιχειρεί να μας θέσει  προ νέων τετελεσμένων τα οποία θα μας υποχρεώσουν να προβούμε σε υποχωρήσεις  που θα προκαταλαμβάνουν τα αποτελέσματα των διαπραγματεύσεων.<br/> <br/>Θέλω να στείλω το μήνυμα πως όποιες και αν είναι οι  τουρκικές προθέσεις,  τίποτε δεν θα αναστείλει την αποφασιστικότητα μου και την πολιτική μου βούληση να είμαι απολύτως θετικός και δημιουργικός κατά τη συνάντηση στις 25 Νοεμβρίου, στο Βερολίνο, έχοντας ως στόχο την υιοθέτηση των όρων αναφοράς , όπως άλλωστε ήταν και η συναντίληψη που επιτεύχθηκε κατά τη συνάντηση μου με τον Τουρκοκύπριο ηγέτη Μουσταφά Ακιντζί στις 9 Αυγούστου 2019.<br/> <br/>Προκειμένου να υπάρξουν τα προσδοκόμενα αποτελέσματα, απαιτείται να ανταποκριθεί και η άλλη πλευρά,  με την ίδια καλή θέληση και θετικό πνεύμα και χωρίς να απαιτεί προαποφάσεις για θέματα, τα οποία θα αποτελέσουν μέρος της διαπραγμάτευσης.<br/> <br/>Παραμένω δεσμευμένος σε μία  λύση που θα συνάδει με τις αρχές του διεθνούς δικαίου, τα ψηφίσματα του Συμβουλίου Ασφαλείας των Ηνωμένων Εθνών, τις Συμφωνίες Κορυφής, το Ευρωπαϊκό Κεκτημένο και τις αρχές επί τις οποίες εδράζεται η Ευρωπαϊκή Ένωση.<br/> <br/>Μόνο μια λύση η οποία εξυπηρετεί τα  νόμιμα συμφέροντα όλων των Κυπρίων και ανατρέπει τα τετελεσμένα που δημιούργησε η εισβολή μπορεί να είναι λειτουργική και βιώσιμη.<br/> <br/>Με τις θέσεις που διαχρονικά έχουμε υιοθετήσει έχουμε αποδείξει πως σεβόμαστε τις ανησυχίες της τουρκοκυπριακής κοινότητας και είμαστε έτοιμοι να κάνουμε ό,τι είναι δυνατόν για να υπερβούμε τις διαφωνίες που έχουμε. Ωστόσο, θα ήθελα με την ίδια σαφήνεια να ξεκαθαρίσω πως δεν θα μπορούσαμε να αποδεχτούμε καμία παραβίαση αρχών που θα οδηγούσε σε μία μη λειτουργική και άρα μη βιώσιμη λύση.<br/> </p>
    </article>
  </body>
</html>