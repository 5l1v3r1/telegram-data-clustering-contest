<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04718177"/>
    <meta property="og:site_name" content="De Standaard"/>
    <meta property="article:published_time" content="2019-11-15T12:29:00+00:00"/>
    <meta property="og:title" content="Strengere grenscontroles door Tsjernobyl-toerisme"/>
    <meta property="og:description" content="Wit-Rusland wil de controles aan de grens met Oekraïne opvoeren, nu het toerisme in het besmette gebied rond het Oekraïense Tsjernobyl in opmars is."/>
  </head>
  <body>
    <article>
      <h1>Strengere grenscontroles door Tsjernobyl-toerisme</h1>
      <address>
        <time datetime="2019-11-15T12:29:00+00:00">15 Nov 2019, 12:29</time>
      </address>
      <p>
        <b>Wit-Rusland wil de controles aan de grens met Oekraïne opvoeren, nu het toerisme in het besmette gebied rond het Oekraïense Tsjernobyl in opmars is.</b>
      </p>
      <p>Wit-Rusland moet ‘de staatsgrens langs de omtrek van de Tsjernobyl-zone sluiten’, aldus Anatoly Lappo, functionaris van het Wit-Russische comité voor de staatsgrenzen, in uitspraken die het staatsnieuwsagentschap BelTA heeft gepubliceerd.</p>
      <p>‘Er is een heel grote besmetting aan de grenslijn. Mensen moeten daar niet heengaan’, aldus Lappo. Het epicentrum van de nucleaire ramp met de kerncentrale bevond zich op ongeveer 10 kilometer van de Wit-Russische grens.</p>
      <p>De razend populaire mini-serie ‘<a href="https://www.standaard.be/cnt/dmf20190519_04411420">Chernobyl</a>’ van HBO zorgt voor sinds dit jaar voor een boost in het toerisme naar de spookstad Tsjernobyl. Dit jaar telde Oekraïne al meer dan 100.000 mensen die een bezoek brachten aan de zogeheten ‘exclusion zone’ of uitsluitingszone rond de kerncentrale van Tsjernobyl. Dat is het hoogste aantal tot dusver.</p>
      <p>
        <b>Drones</b>
      </p>
      <p>Op 26 april 1986 ontplofte reactor 4 van de centrale in Tsjernobyl, op een honderdtal kilometer ten noorden van Kiev. Een groot deel van Europa, maar vooral Oekraïne, Rusland en Wit-Rusland raakten vervuild na de explosie. In 2011 maakte Oekraïne massatoerisme naar de site mogelijk, aangezien de stralingsniveaus tot beheersbare waarden waren gedaald.</p>
      <p>Wit-Rusland bewaakt het grensgebied momenteel met drones. ‘We zijn van plan om bewakingscamera’s te installeren en een controlecentrum op te richten in Choiniki’, aldus Lappo. Choiniki ligt in het zuidwesten van Wit-Rusland, net buiten de ‘exclusion zone’.</p>
    </article>
  </body>
</html>