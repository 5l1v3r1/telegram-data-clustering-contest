<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/bizinterview/makdonaldz-v-ukrajini-pro-zrostannya-cin-i-novi-tendenciji-yuliya-badritdinova-interv-yu-50053596.html"/>
    <meta property="og:site_name" content="НВ"/>
    <meta property="article:published_time" content="2019-11-15T07:30:00+00:00"/>
    <meta property="og:title" content="Часто потрібні великі інвестиції, щоб стати постачальником МакДональдз — Юлія Бадрітдінова"/>
    <meta property="og:description" content="Генеральний директор МакДональдз в Україні Юлія Бадрітдінова про тенденції на ресторанному ринку, нові технології та доставку"/>
  </head>
  <body>
    <article>
      <h1>Часто потрібні великі інвестиції, щоб стати постачальником МакДональдз — Юлія Бадрітдінова</h1>
      <h2>Генеральний директор МакДональдз в Україні Юлія Бадрітдінова про тенденції на ресторанному ринку, нові технології та доставку</h2>
      <address><time datetime="2019-11-15T07:30:00+00:00">15 Nov 2019, 07:30</time> by <a rel="author">Олександра Нєкращук</a></address>
      <p>МакДональдз — це найбільша мережа ресторанів, яка працює в Україні в одному й тому самому форматі. Останні декілька років по всьому світу мережа впроваджує інновації: гості можуть самостійно замовляти страви та змінювати їх рецепти, отримувати замовлення за столиком чи встановити додаток. Компанія придбала стартапи Dynamic Yield Ltd та Apprente, які допомагають працювати на McDrive. Що відбувається в українських ресторанах мережі? Чи зростає кількість відвідувачів, чи планує компанія працювати по франчайзингу та які інновації впроваджує — в інтерв'ю НВ Бізнес розказала генеральний директор Макдональдз в Україні Юлія Бадрітдінова.</p>
      <p>
        <b>Два роки тому в київських ресторанах зафіксували зростання кількості відвідувачів. Ця тенденція відбувається і цього року. Чи відчули ви цей тренд?</b>
      </p>
      <p>Кількість відвідувачів збільшується, продажі зростають помірно. На жаль, ми не можемо ділитися цифрами. Однак, якщо побачити, скільки людей у наших закладах зараз, то навіть помірне зростання — це дуже багато людей.</p>
      <p>Індекс споживчих настроїв зараз рекордний за останні роки. Це відкриває багато можливостей для бізнесу. Зрозуміло, якщо у людей кращий настрій, вони частіше ходять у ресторани і, зокрема, до нас. А це значить, що ми більше виробляємо, більше платимо податків. Усім добре.</p>
      <p>Знаєте, МакДональдз ніколи не припиняв вкладати кошти в Україну. Однак зараз плануємо ще більше використовувати той потенціал, який бачимо в країні. Плануємо ділитися нашими практиками ведення бізнесу, наприклад, через Американську торгову палату.</p>
      <p>
        <b>На київському ресторанному ринку постійно змінюються тенденції. П’ять років тому почали з’являтися бургерні, а зараз мода на них поступово вщухає. Бургери — одна з основних страв у вашому меню. Як пристосовуєтесь до нових тенденцій?</b>
      </p>
      <p>Бургери в нашій мережі — це не страва на один день. Це наш бізнес, у якому ми вже більше 70 років. Тренди проходять, і ми їх використовуємо, скоріше, для сезонних пропозицій. Наприклад, нові інгредієнти, булочки виготовлені за спеціальними рецептами. Однак класичні страви в наших закладах — поза часом. Люди люблять нас за цей унікальний смак.</p>
      <p>МакДональдз — це не тільки їжа, це ще й сервіс. З кожним роком у нас все менше часу. І тому МакДональдз, як ніколи, зараз в тренді. Ми робимо все, щоб люди змогли отримати усе швидше — запускаємо доставку, McDrive. Нещодавно робили акцію: якщо за 45 секунд відвідувача не обслужили на McDrive, то він отримував чізбургер в подарунок.</p>
      <p>
        <b>Власної доставки у МакДональдз немає. Ви співпрацюєте з Glovo з грудня 2018 року. Чи задоволені результатами?</b>
      </p>
      <p>У більшості країн у МакДональдз немає власної доставки. Виключення — лише декілька країн, як правило, в Азії. У Сінгапурі, наприклад, декілька кур'єрів можуть доставляти їжу тільки в одному хмарочосі, де дуже багато офісів. Наша корпоративна модель полягає в тому, що ми займаємось тим бізнесом, у якому добре розуміємось. Бургери, сервіс — це наше. А при доставці використовуємо партнерів, оскільки це зовсім інший бізнес.</p>
      <p>Зараз на доставку в Україні припадає невелика частка продажів, однак вона дуже швидко зростає. В цілому корпорація за рік збільшила продажі через системи доставки в три-чотири рази. Як правило, замовлення на доставку більше, ніж у ресторані. Напевно, збирають заявки з усієї сім'ї чи офісу, коли замовляють їжу. Бувають і інші випадки. Люди можуть замовити біг-мак і все. В Україні є цікава особливість — всі замовлення розподілені рівномірно протягом дня, у деяких країнах вони скупчені ввечері, коли люди повертаються з роботи додому.</p>
      <p>
        <b>Проводите переговори з UberEats, які теж вийшли в Україну?</b>
      </p>
      <p>Ми відкриті до співпраці. Хочемо бути скрізь, де є наші відвідувачі. Це питання часу, комерційних умов. У багатьох країнах МакДональдз працює з двома, з трьома різними службами доставки.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/166/big/0964700901785f07fd29937e0da832b6.png?stamp=20191114185405&amp;q=85&amp;output=jpg&amp;bg=white"/>
        <figcaption>Фото: фото НВ</figcaption>
      </figure>
      <p>
        <b>Про інвестиції</b>
      </p>
      <p>
        <b>Ви говорили про інвестиції. У які проекти вкладаєте кошти?</b>
      </p>
      <p>У нас є три напрями для інвестицій. Перший — це нові ресторани. Навіть в кризові роки ми відкривали по три-чотири ресторани на рік. У нас є наміри збільшувати темпи зростання.</p>
      <p>Другий напрям — модернізація ресторанів, які вже працюють. Не просто змінюємо інтер'єр, а створюємо додаткові посадкові місця, про що просять наші відвідувачі. Проводимо переобладнання кухні. Звичайно відкриваємо термінали, якими користується біля 60% відвідувачів наших ресторанів. І їхня кількість зростає. Річ у тому, що на терміналах самообслуговування відвідувачі можуть прибрати певні інгредієнти чи додати, наприклад, м’ясо, сир. В нових ресторанах процеси на кухні влаштовані інакше, щоб вони могли, не втрачаючи швидкість, готувати на замовлення.</p>
      <p>Основне, що ми змінюємо — додаємо нові ролі в ресторані. Наприклад, у ресторанах з’явилася посада експерта з гостинності, яка цікава нашим молодим співробітникам. У чому їхня особливість? Експерти виходять у зал і вони не на роботі, вони на місії — створювати приємні моменти для відвідувачів. Наприклад, людина щось шукає, і експерт має запропонувати це принести, наприклад, трубочку. Увага і ці невеликі моменти дуже потрібні сучасним людям. Частину процесів ми автоматизуємо за допомогою терміналів, а людей, що звільнилися, виводимо в зал для спілкування і допомоги відвідувачам.</p>
      <p>Отже третій напрям інвестицій — розвиток талантів, інвестиції в людей. Це окрема велика тема, я можу про неї говорити довго!</p>
      <p>Читайте також:<br/><a href="https://style.nv.ua/ukr/food-drink/shchastya-jicti-nv-nazivaye-top-100-naykrashchih-restoraniv-ukrajini-2019-50018618.html">&amp;nbspЩастя їcти. НВ називає ТОП-100 найкращих ресторанів України 2019</a></p>
      <p>
        <b>У деяких ресторанах ви намагалися працювати з офіціантами. Чи вдалим виявився цей досвід?</b>
      </p>
      <p>Так, попит на обслуговування за столиками є. Наприклад, приходить людина об 11 годині дня попити каву, перекусити та поспілкуватись — зручно робити замовлення на терміналі, а потім чекати за столиком. Попит на цей сервіс досить швидко зростає.</p>
      <p>
        <b>Про інновації</b>
      </p>
      <p>
        <b>Багато інновацій можна побачити в ресторанах мережі за кордоном. Ви берете досвід МакДональдз, що є у всьому світі, чи можете щось робити своє?</b>
      </p>
      <p>Термінали, облаштування кухні, швидкість обслуговування — це глобальні вимоги. Їх мають дотримуватись усі. Наприклад, із 37 тис. ресторанів по всьому світу, половина — модернізовані. В Україні таких вже 30%.</p>
      <p>Основне, що в нас є — це наші співробітники. Інвестиції в таланти — це вимога життя. Це ж наш дуалізм. З одного боку, ми багато автоматизуємо, з іншої боку нам потрібне персональне спілкування, відвідувачам необхідно більше уваги. Тому ми розвиваємо у людей ці навички. У нас є внутрішні і міжнародні тренінги, які адаптуються під конкретну країну. Наприклад, в українців гостинність у крові, тому нам це легко вдається.</p>
      <p>
        <b>Як ви вирішуєте проблему дефіциту персоналу?</b>
      </p>
      <p>У нас такої проблеми немає, укомплектованість персоналу — 100%. Специфіка нашої галузі полягає в тому, що є велика текучість кадрів. По-перше, приблизно 30% співробітників — студенти, які хочуть вийти на роботу. І ми даємо їм таку можливість. Вони можуть приходити як на тимчасовий підробіток, так і можуть залишатися.</p>
      <p>Зараз в Україні, окрім міграції, відбувається демографічна криза. У такі моменти працює репутація бренду, який будувався весь цей час. Люди приходять на роботу в МакДональдз, тому що вони знають, що їх тут будуть навчати. Це міжнародна компанія з високими стандартами, де є можливість знайти друзів. У нас є безліч прикладів, коли люди починали роботу в МакДональдз і робили хорошу кар'єру. До вимог молоді доводиться прилаштовуватись. У нас є чат-бот для набору персоналу, можна зайти на сайт і ознайомитись з майбутніми обов’язками.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/164/big/1c287966024d54bff05ac1b1857b31cb.png?stamp=20191114184432&amp;q=85&amp;output=jpg&amp;bg=white"/>
        <figcaption>Фото: фото НВ</figcaption>
      </figure>
      <p>
        <b>За останній рік-півтора ціни в ресторанах зросли в середньому на 25−30%. Ця тенденція не оминула і МакДональдз. Як на це відреагували споживачі?</b>
      </p>
      <p>У нас ціни зростають на рівень інфляції, не більше. Вартість продукції зростає у постачальників. Важливий фактор — комунальні послуги, які зараз більше дорожчають для бізнесу, ніж для звичайних споживачів. Ми повинні захищати свій прибуток, щоб потім інвестувати і реінвестувати в нові проекти і людей. Тому піднімаємо ціни, однак завжди намагаємось залишити доступні продукти.</p>
      <p>МакДональдз запустив мобільний додаток. Нас давно запитували про програму лояльності, і це — наша відповідь. Ми поки не можемо надати можливість людям замовити через додаток, однак публікуємо в ньому спеціальні пропозиції.</p>
      <p>
        <b>Зараз спостерігається інша тенденція: ті, хто відкрили ресторани два роки тому, починають їх активно закривати. Чи надходять вам пропозиції купити приміщення під ресторан?</b>
      </p>
      <p>Я не можу говорити про закриття інших ресторанів, оскільки у мене немає такої інформації. Взагалі, у країні достатньо майданчиків, однак у нас дуже багато вимог до них. Пропозицій надходить багато. Навіть якщо у приміщенні раніше розміщувався ресторан, то ми практично все зносимо и будуємо заново. Ще від будівництва ми закладаємо певні вимоги для розміщення кухні, залу та інше.</p>
      <p>
        <b>Останні декілька років МакДональдз відриває заклади в торгівельних центрах. Наскільки мені відомо, ресторан мережі з’явиться в ТРЦ Блокбастер Mall. Чи плануєте відкриватися у всіх нових торгових центрах?</b>
      </p>
      <p>Кожна країна проходить «бум» побудови торгових центрів. Напевно, зараз він спостерігається у нас. Стратегія МакДональдз проста: ми йдемо туди, де наші відвідувачі. Якщо буде відкриватися більше торгових центрів, відкриватимемо більше закладів. Однак ми розглядаємо й окремі приміщення, оскільки McDrive також користується популярністю. Є райони, у яких немає торгових центрів, однак там потрібен ресторан і доставка.</p>
      <p>Читайте також:<br/><a href="https://nv.ua/ukr/biz/markets/teper-oficiyno-makdonaldz-v-ukrajini-otrimav-novogo-direktora-50013644.html">&amp;nbspТепер офіційно. МакДональдз в Україні отримав нового директора</a></p>
      <p>
        <b>Starbucks не продає франчайзинг на український ринок, хоча бажаючих дуже багато. Думаю, бажаючих купити франшизу МакДональдз теж багато. Чи думає компанія про цю модель в Україні?</b>
      </p>
      <p>Ми працюємо франчайзингом в усьому світі. В Україні всі ресторани належать компанії. Поки вважаємо, що економічно вигідним є оперувати самостійно. Тож планів з розвитку франчайзингової мережі немає.</p>
      <p>
        <b>Про постачальників</b>
      </p>
      <p>
        <b>Більшу кількість інгредієнтів компанія закуповує в Україні, частину — імпортує. Чи плануєте збільшувати кількість постачальників в нашій країні?</b>
      </p>
      <p>Ми постійно працюємо в напрямку збільшення кількості постачальників з України, яких наразі близько 70%. Це такий процес, який ніколи не зупиняється — постійно шукаємо кращі можливості. Однак під час переговорів з постачальниками треба враховувати наскільки ці підприємства відповідають нашим вимогам. І часто необхідні великі інвестиції, щоб стати постачальником МакДональдз. Наприклад, потрібно додати точки контролю, для встановлення яких потрібно перебудувати цех.</p>
      <p>Інколи це нам економічно не вигідно. Наприклад, завод у Польщі виробляє картоплю-фрі для половини Європи і він дуже потужний. Фактично МакДональдз такі потужності замовив. І поки завод справляється з тими потужностями, нам не потрібно шукати альтернативу. Але постачальників картоплі по-селянськи шукаємо в Україні, так само як і бекону. Здається, що бекон має точно вироблятися в Україні. Однак не все так просто. Наприклад, у когось не вистачає потужностей, комусь необхідно інвестувати додатково. Інвестори, які хочуть працювати тільки з МакДональдз, з’являються постійно.</p>
      <p>
        <b>Припустимо, інвестор підписав з вами договір, вклав кошти в розвиток підприємства. Чи зможе він підписати довготривалий контракт з МакДональдз?</b>
      </p>
      <p>Ми купуємо інгредієнти, ми не купуємо завод. Це комерційна історія: підприємці розвивають виробництво, ми платимо за їхню продукцію. Звичайно, у нас є тендери, глобальні контракти. Немає такого, що постачальника вибираємо на все життя. Це ринок. Якщо з’явиться крутіший постачальник, з кращою ціною, ми з радістю будемо з ним співпрацювати. Бо наші відвідувачі чекають якості та гарної ціни.</p>
      <p>
        <b>Ви казали, що купуєте стартапи. Чи розглядаєте українські стартапи, чи це відбувається тільки на міжнародному рівні?</b>
      </p>
      <p>МакДональдз знає все про бургери, знає про сервіс, а от канали, інструменти спілкування з відвідувачами — це те, що намагаємось залучити. Інвестиції в технології найкраще робити централізовано. І не тільки тому, що це вигідніше по грошах. Наприклад, одна з останніх наших покупок — стартап Dynamic Yield Ltd, який допомагає працювати на McDrive. Це штучний інтелект, який аналізує продажі ресторанів в конкретний період, погоду та рекомендує певні страви споживачам. Попит дійсно відрізняється.</p>
      <p>Ще один приклад — прийом замовлення, який є людським фактором. Буває, щось не так почуємо на Драйві. Щоб цього не відбувалось і щоб вивільнити людей, зараз тестується ще одна технологія, яку ми придбали — стартап Apprente з Кремнієвої Долини, що допомагає приймати голосове замовлення. Його приймає штучний інтелект, замовлення обробляється і людина проїжджає далі, платить і вже коли забирає свій пакет спілкується з нашими працівниками.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/165/big/7f63174e987400ec267dee9b0e2d567d.png?stamp=20191114184654&amp;q=85&amp;output=jpg&amp;bg=white"/>
        <figcaption>Фото: Фото НВ</figcaption>
      </figure>
      <p>
        <b>Тренди змінюються. Над якими програмами плануєте працювати у найближчі роки?</b>
      </p>
      <p>Ми працюємо над цілісним досвідом і шляхом наших клієнтів. І частиною цього досвіду стає питання сортування і переробки упаковки, відходів. В Україні цим питанням переймається поки невелика кількість людей, хоча багато ініціативних людей і організацій вже працюють над цим, і з кожним роком їх усе більше. Наприклад, моя донька намалювала постер про те, які є типи сміття, куди і що сортувати, куди викидати. Він висить на кухні. Потихеньку починаємо впроваджувати нові підходи і в наших ресторанах, робимо тестування різних підходів до сортування. Багато чого здаємо на переробку вже досить довго.</p>
      <p>
        <b>То будете в ресторанах встановлювати декілька контейнерів для збору сміття?</b>
      </p>
      <p>Працюємо над цим. У всьому світі проходять тести, потрібно зрозуміти, як це зробити. Всім має бути зручно. Глобально МакДональдз планує до 2025 року розібратись з цим питанням.</p>
    </article>
  </body>
</html>