<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/JoXmgX/sd-stoerste-parti-i-sverige-paa-maaling"/>
    <meta property="og:site_name" content="Aftenbladet"/>
    <meta property="article:published_time" content="2019-11-15T07:07:23+00:00"/>
    <meta property="og:title" content="SD største parti i Sverige på måling"/>
    <meta property="og:description" content="Sverigedemokraterna får 24 prosent oppslutning på en fersk måling, noe som gjør dem til Sveriges største parti."/>
  </head>
  <body>
    <article>
      <h1>SD største parti i Sverige på måling</h1>
      <h2>Sverigedemokraterna får 24 prosent oppslutning på en fersk måling, noe som gjør dem til Sveriges største parti.</h2>
      <address><time datetime="2019-11-15T07:07:23+00:00">15 Nov 2019, 07:07</time> by <a rel="author">NTB</a></address>
      <p>For første gang siden Demoskop startet å utføre målinger for <a href="https://www.aftonbladet.se/nyheter/samhalle/a/e8Rp6g/historisk-matning-nu-ar-sd-storst-i-sverige">Aftonbladet</a> , er Sverigedemokraterna Sveriges største parti.</p>
      <p>Socialdemokraterna får 22 prosent oppslutning på målingen, det laveste tallet partiet noensinne har fått i en Demoskop-måling.</p>
      <p>SD-leder Jimmie Åkesson sier han ikke er overrasket over at målingen går hans vei.</p>
      <p>– Vi har sett en utvikling i hele høst der vi har nærmet oss Socialdemokraterna, sier han til Aftonbladet.</p>
      <p>Partisekretær Lena Rådström Baastad i Socialdemokraterna sier hun er skuffet over den lave oppslutningen i målingen.</p>
      <p>– Jeg er ikke overrasket over det året vi har lagt bak oss. Med gjengdrap, skuddvekslinger og eksplosjoner. Der må vi som regjeringsparti betale en pris, sier hun til avisen.</p>
      <p>Ifølge Demoskop tar Sverigedemokraterna velgere fra Socialdemokraterna og Moderaterna. Moderaterna, som også taper velgere til Kristdemokraterna, får 17,8 prosent på målingen.</p>
    </article>
  </body>
</html>