<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thrissur/local-news/2019/11/15/thrissur-google-not-the-reason-for-accident.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T07:52:00+00:00"/>
    <meta property="og:title" content="കാറിനെ വഴി തെറ്റിച്ചു പുഴയിലിറക്കിയതു ഗൂഗിൾ മാപ്പ് അല്ല, അധികൃതർ"/>
    <meta property="og:description" content="തൃശൂർ∙ വഴി തെറ്റിച്ചു പുഴയിലിറക്കിയതു ഗൂഗിളല്ല , മുന്നറിയിപ്പു നൽകാത്ത അധികൃതർ. ഗൂഗിൾ മാപ്പു നോക്കി കാർ ഓടിച്ചുവന്നു പുഴയിലിറങ്ങി തലനാരിഴകൊണ്ടു.Thrissur News. തൃശൂർ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>കാറിനെ വഴി തെറ്റിച്ചു പുഴയിലിറക്കിയതു ഗൂഗിൾ മാപ്പ് അല്ല, അധികൃതർ</h1>
      <address><time datetime="2019-11-15T07:52:00+00:00">15 Nov 2019, 07:52</time> by <a rel="author">മനോരമ ലേഖകൻ</a></address>
      <p>തൃശൂർ∙ വഴി തെറ്റിച്ചു പുഴയിലിറക്കിയതു ഗൂഗിളല്ല , മുന്നറിയിപ്പു നൽകാത്ത അധികൃതർ. ഗൂഗിൾ മാപ്പു നോക്കി കാർ ഓടിച്ചുവന്നു പുഴയിലിറങ്ങി തലനാരിഴകൊണ്ടു രക്ഷപ്പെട്ട പട്ടിക്കാട് സ്വദേശി സെബാസ്റ്റ്യൻ കാരിക്കൽ പറഞ്ഞു. ഗായത്രിപ്പുഴയ്ക്കു കുറുകെയുള്ള എഴുന്നള്ളത്തുകടവു ചെക്ക‌്ഡാമിനു മുകളിലൂടെ കാറിൽ വന്ന സെബാസ്റ്റ്യനും കുടുംബവും ശനിയാഴ്ച രാത്രി എട്ടരയ്ക്കാണു ഒഴുക്കുള്ള പുഴയിലേക്കു തെന്നി ഇറങ്ങിയത്. പാലക്കാട്ടുനിന്നു തൃശൂരിലേക്കു വരുമ്പോൾ കുതിരാനിൽ ഗതാഗതക്കുരുക്കുള്ളതിനാലാണു പരിചയമില്ലാത്ത തിരുവില്വാമല വഴി ഡ്രൈവ് ചെയ്യാൻ തീരുമാനിച്ചത്.</p>
      <p>ഏറ്റവും ദൂരം കുറഞ്ഞ റൂട്ടാണു ഗൂഗിളിനോട്ടു ചോദിച്ചതെന്നു സെബാസ്റ്റ്യൻ പറയുന്നു. ഗൂഗിളതു കാണിക്കുകയും ചെയ്തു. തിരുവില്വാമലയിൽനിന്നു ചേലക്കരയിലേക്കു സംസ്ഥാന പാതയെക്കാൾ 6 കിലോമീറ്റർ കുറവാണു ഗായത്രിപുഴയിലെ എഴുന്നള്ളത്തു കടവു ചെക്കുഡാമിനു മുകളിലൂടെയുള്ള റോഡ്. ചെക്ക് ഡാമിനു മുകളിലൂടെയാണു വെള്ളം നിറഞ്ഞൊഴുകുമ്പോൾ വെള്ളത്തിലൂടെ ഓടിക്കണം.</p>
      <p>
        <b>സെബാസ്റ്റ്യൻ പറയുന്നു </b>
      </p>
      <p>പുഴയിൽ വെള്ളം കുറവായിരുന്നതിനാൽ പുഴയ്ക്കു കുറുകെ ചെക്ക‌് ഡാമിന്റെ മുകളിലെ വഴി തുറന്നു കിടക്കുകയായിരുന്നു. പുഴയിലെ വെള്ളം ഉയർന്നു റോഡിലേക്കു കയറിയതും കലങ്ങിയ മഴവെള്ളം റോഡിൽ ഒഴുകിയിരുന്നതും കാരണം പുഴയും വഴിയും തിരിച്ചറിയാൻ കഴിഞ്ഞില്ല എന്തെങ്കിലും റിഫ്ളക്ടറോ, കൈവരിയോ, അപായസൂചനകളോ ഒന്നും ഇല്ലാതിരുന്നതിനാൽ വശം ചേർത്തപ്പോൾ പുഴയിലേക്കിറങ്ങിപ്പോയി.</p>
      <figure>
        <img src="https://img-mm.manoramaonline.com/content/dam/mm/local/thrissur/local-news/images/2019/11/15/thrissur-barrier.jpg"/>
        <figcaption>കാർ അപകടത്തിനു ശേഷം ചെക്കു ഡാമിന്റെ ഒരു വശത്തു തിരുവില്വാമല ഗ്രാമപഞ്ചായത്തു സ്ഥാപിച്ച തടസ്സം.</figcaption>
      </figure>
      <p>വളരെ പതുക്കെയായതിനാൽ കാർ റോഡിൽ നിന്നു വഴുതിയപ്പോയെന്നു പെട്ടെന്നു തിരിച്ചറിയുകയും പുറകിലെ ഡോറിലൂടെ ഞങ്ങളെല്ലാവരും സുരക്ഷിതരായി പുറത്തിറങ്ങുകയും ചെയ്തു. കൂരിരുട്ടിൽ ജീവൻ തിരികെ കിട്ടിയല്ലോ എന്നാശ്വസിച്ചു. യാത്രയിലെ ശ്രദ്ധക്കുറവല്ല ഞങ്ങൾ വീണതിനു കാരണം. ഒരു അപായ സൂചനയും ഇവിടെ ഇല്ലായിരുന്നു. ’</p>
      <p>
        <b>മുൻപും അപകടം</b>
      </p>
      <p>ചെക്ക‌് ഡാമിന്റെ വശങ്ങളിൽ റയിലുകൾ സ്ഥാപിക്കണമെന്നും മുന്നറിയിപ്പു നൽകണമെന്നും നാട്ടുകാർ പല തവണ ആവശ്യപ്പെട്ടതാണ്. ജില്ലാ പഞ്ചായത്തും തിരുവില്വാമല, കൊണ്ടാഴി പഞ്ചായത്തുകളുമാണ് ഇതു ചെയ്യേണ്ടത്. 2018ലെ മഴക്കാലത്തു ബൈക്കിൽ തടയണയിലൂടെ പോയ 2 പേർ ഒഴുക്കിൽപ്പെടുകയും ഒരാൾ മരിക്കുകയും ചെയ്തു. ഇതിലെ പോകുന്ന വാഹനങ്ങൾ വേനൽക്കാലത്തുപോലും പുഴയിലേക്കു വീഴുക പതിവാണ്.</p>
      <p>ഒഴുക്കുള്ളപ്പോൾ തടയണയിലൂടെയുള്ള ഗതാഗതം അപകടകരമായതിനാൽ ഗതാഗതം തടയണമെന്ന നിർദേശമുണ്ടായെങ്കിലും ഗ്രാമപഞ്ചായത്തുകൾ ഇതിനു സ്ഥിരം സംവിധാനമൊരുക്കിയിട്ടില്ല. ഒരു കര കൊണ്ടാഴി പഞ്ചായത്തിന്റെയും മറുകര തിരുവില്വാമല ഗ്രാമപഞ്ചായത്തിന്റെയും അതിർത്തിയിലാണ്. ശനിയാഴ്ച കാർ പുഴയിൽ ഇറങ്ങിയ ശേഷം തിരുവില്വാമല ഭാഗത്തു തടയണയ്ക്കു കുറുകെ ഇരുമ്പുവടി സ്ഥാപിച്ചുവെങ്കിലും മറുഭാഗത്തു ഇപ്പോഴും തടസ്സമില്ല. കൊണ്ടാഴി പഞ്ചായത്തും ഇവിടെ തടസ്സം സൃഷ്ടിച്ചിരുന്നു. ഇപ്പോഴതു നിലവിലില്ല.</p>
      <p>
        <b>ഇനി തടയും</b>
      </p>
      <p>മഴ കഴിയുന്നതുവരെ വാഹനങ്ങൾ കടത്തിവിടില്ലെന്നു കൊണ്ടാഴി ഗ്രാമപഞ്ചായത്ത് അധികൃതർ പറഞ്ഞു. അപകടം തടയാൻ തിരുവില്വാമല പഞ്ചായത്തും സംവിധാനം ഏർപ്പെടുത്തും. ഡാമിനുമുകളിൽ റയിൽ സ്ഥാപിക്കേണ്ടതും മുന്നറിയിപ്പു നൽകേണ്ടതും ജില്ലാ പഞ്ചായത്താണ്.</p>
    </article>
  </body>
</html>