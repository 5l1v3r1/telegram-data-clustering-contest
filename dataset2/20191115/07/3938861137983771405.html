<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_bojovogo-generala-areshtuvali-cherez-bronezhileti/938235"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:36:00+00:00"/>
    <meta property="og:title" content="Бойового генерала арештували через бронежилети"/>
    <meta property="og:description" content="Печерський районний суд Києва 11 листопада арештував генерал-майора 41-річного Дмитра Марченка. Він &amp;mdash; начальник Головного управління розвитку й забезпечення Збройних сил України. Слідчі Державного бюро розслідувань звинувачують Марченка у закупівлі неякісних бронежилетів &quot;Корсар-М3&quot;, ..."/>
  </head>
  <body>
    <article>
      <h1>Бойового генерала арештували через бронежилети</h1>
      <address><time datetime="2019-11-15T07:36:00+00:00">15 Nov 2019, 07:36</time> by <a rel="author">Софія СТАРОКОНЬ</a></address>
      <figure>
        <img src="https://static2.gazeta.ua/img2/cache/gallery/938/938235_1_w_1200.jpg?v=0"/>
        <figcaption>Генерал Дмитро Марченко (праворуч) перед засіданням у Печерському районному суді Києва 11 листопада. Його прийшли підтримати близько двох сотень людей<cite>Автор: WWW.FACEBOOK.COM.COM MAKS.DIZHECHKO</cite></figcaption>
      </figure>
      <p>Печерський районний суд Києва 11 листопада арештував генерал-майора <b>41-річного Дмитра Марченка</b>. Він — начальник Головного управління розвитку й забезпечення Збройних сил України.</p>
      <p>Слідчі Державного бюро розслідувань звинувачують Марченка у закупівлі неякісних бронежилетів "Корсар-М3", що виробляє компанія "Темп-3000". 26 червня провели обшуки. Вилучили 11 тис. бронежилетів. Експертиза показала, що 70% засобів захисту прострілюються, якщо намокнуть. Слідчі вважають, що Марченко знав про це, однак узяв на озброєння. Держава зазнала 100 млн грн збитків.</p>
      <p>— Із бронежилетами все в порядку. Але Державне бюро розслідувань оббрехало мене на всю країну, — каже Марченко. — У мого батька було два серцеві напади. Всі сусіди кажуть: "Саша, ми думали, що твій Діма — герой. А він нашим солдатам що попало видавав".</p>
      <p>Арешт пов'язує з політикою.</p>
      <p>— Якщо доведуть, що бронежилети неякісні і в цьому винен я — проситиму максимального покарання. Але якщо це не так, то навіщо оббріхувати.</p>
      <p>Дмитра Марченка готові взяти на поруки Герой України Євген Межевикін, народний депутат Ахтем Чийгоз і волонтер Олексій Мочанов. Суд їм відмовив. У рішенні вказав, що на період слідства генерал може вийти під 75 млн грн застави.</p>
      <p>Дмитро Марченко — кадровий військовий. Народився в райцентрі Вознесенськ на Миколаївщині. Командував розвідкою в 79-й десантно-штурмовій бригаді.</p>
      <p>Під час анексії Криму вів на півострові розвідницьку діяльність. Із початком війни на Донбасі відправився на фронт. Воював у Донецькому аеропорті.</p>
      <p>— Я бачив його біля Пісків, у Карлівці (села поблизу Донецького аеропорту. — ГПУ), — згадує волонтер Тимофій Златкін. — Допомагав волонтерам, вирішував проблеми армії. В аеропорту особисто вивозив поранених і одразу повертався.</p>
      <p>У вересні 2015-го Дмитра Марченка призначили начальником Головного управління розвитку й забезпечення ­Міністерства оборони.</p>
      <p>— Арешт Марченка деморалізує військових. Люди покидають армію, — продовжує Златкін. — Розуміють, якщо якісно виконуватимуть свою роботу — їх судитимуть. Далі будуть казати, що всі учасники бойових дій — убивці мирних шахтарів Донбасу.</p>
      <p>— Експерти чітко сказали, що Марченко не займався закупівлями, а лише писав технічні умови. Всі закупівлі погоджував тендерний комітет Міноборони, — каже колишній народний депутат Борислав Береза, 45 років. — Але вони не є відповідачами. Як і ті, хто проводив експертизу бронежилетів, і ті, хто їх приймав. Марченка призначили крайнім. Дивно, що його не звинувачують у зґвалтуванні. Бо відповідний орган потенційно міг.</p>
    </article>
  </body>
</html>