<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741811"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T07:26:00+00:00"/>
    <meta property="og:title" content="'ไอเอ็นจี-คลัง'เข้าซื้อหุ้นเพิ่มทุนคงสถานะผู้ถือหุ้นใหญ่ทีเอ็มบีธนชาต"/>
    <meta property="og:description" content="ไอเอ็นจีและกระทรวงการคลังเข้าซื้อหุ้นเพิ่มทุนธนาคารทหารไทย เพื่อคงสถานะผู้ถือหุ้นใหญ่ภายหลังการรวมกิจการกับธนาคารธนชาต"/>
  </head>
  <body>
    <article>
      <h1>'ไอเอ็นจี-คลัง'เข้าซื้อหุ้นเพิ่มทุนคงสถานะผู้ถือหุ้นใหญ่ทีเอ็มบีธนชาต</h1>
      <address>
        <time datetime="2019-11-15T07:26:00+00:00">15 Nov 2019, 07:26</time>
      </address>
      <p>
        <b>ไอเอ็นจีและกระทรวงการคลังเข้าซื้อหุ้นเพิ่มทุนธนาคารทหารไทย เพื่อคงสถานะผู้ถือหุ้นใหญ่ภายหลังการรวมกิจการกับธนาคารธนชาต</b>
      </p>
      <p>รายงานข่าวจากธนาคารทหารไทย เปิดเผยว่า เมื่อวันที่ 14 พ.ย.ที่ผ่านมาได้แจ้งต่อตลาดหลักทรัพย์ห่งประเทศไทยถึงการที่ผู้ถือหุ้นใหญ่อย่างไอเอ็นจีแบงก์ และกระทรวงการคลัง ได้ใช้สิทธิทีเอสอาร์ เข้าซื้อหุ้นสามัญเพิ่มทุนของธนาคารทหารไทยแล้ว ทำให้คงสถานะหนึ่งในผู้ถือหุ้นใหญ่ของธนาคารภายหลังการรวมกิจการกับธนาคารธนชาต<br/><br/>สำหรับไอเอ็นจีได้รับการจัดสรรสิทธิทีเอสอาร์หรือใบแสดงสิทธิในการซื้อหุ้นสามัญเพิ่มทุนที่โอนสิทธิได้ตามสัดส่วนการถือหุ้นทีเอ็มบีทั้งทางตรงและทางอ้อมผ่านไอเอ็นจี ซัพพอร์ต โฮลดิ้ง บีวี กว่า 9,077 ล้านหน่วย ขณะที่กระทรวงการคลัง มีสิทธิทีเอสอาร์ กว่า 8,498 ล้านหน่วย <br/><br/>ทั้งนี้ไอเอ็นจีได้เริ่มเข้าดำเนินการใช้สิทธิซื้อหุ้นเพิ่มทุนแล้ว ขณะที่กระทรวงการคลังได้ใช้สิทธิครบตามจำนวนที่มีผ่านกองทุนวายุภักษ์หนึ่ง โดยกระทรวงการคลังได้แสดงความจำนงในการจองซื้อหุ้นเพิ่มทุนเกินสิทธิที่มีอยู่เดิม หากมีผู้ถือหุ้นรายอื่นไม่ใช้สิทธิทีเอสอาร์เต็มจำนวน <br/><br/>อย่างไรก็ตามระยะเวลาการใช้สิทธิทีเอสอาร์ เริ่มตั้งแต่วันที่ 8-22 พ.ย.นี้ คาดว่าจะเข้าซื้อหุ้นทั้งหมดในธนาคารธนชาตได้แล้วเสร็จภายในเดือนธ.ค.ปีนี้ ซึ่งนอกเหนือจากการเพิ่มทุนจากผู้ถือหุ้นปัจจุบันด้วยทีเอสอาร์แล้ว ผู้ถือหุ้นเดิมทุกรายของธนาคารธนชาต รวมถึงผู้ถือหุ้นหลักอย่าง บริษัท ทุนธนชาต จำกัด (มหาชน) และธนาคารแห่งโนวาสโกเทีย จะนำเงินที่ได้รับชำระจากการขายหุ้นธนาคารธนชาตกลับเข้ามาซื้อหุ้นเพิ่มทุนของธนาคารทหารไทย โดยเบื้องต้นคาดว่าโครงสร้างผู้ถือหุ้นจะประกอบด้วย ไอเอ็นจี 22% ทุนธนชาต 21% กระทรวงการคลัง (รวมกองทุนรวมวายุภักษ์หนึ่ง) 20% และโนวาสโกเทีย 6%</p>
    </article>
  </body>
</html>