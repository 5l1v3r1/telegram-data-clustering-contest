<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/15/drog-loszer-potencianovelo-mit-nem-talaltak-a-miskolci-jomadarnal"/>
    <meta property="og:site_name" content="infostart"/>
    <meta property="article:published_time" content="2019-11-15T07:55:51+00:00"/>
    <meta property="og:title" content="Drog, lőszer, potencianövelő - mit nem találtak a miskolci jómadárnál?"/>
    <meta property="og:description" content="A 32 éves férfi és társa ellen már el is rendelte a bíróság az előzetes letartóztatást."/>
  </head>
  <body>
    <article>
      <h1>Drog, lőszer, potencianövelő - mit nem találtak a miskolci jómadárnál?</h1>
      <address><time datetime="2019-11-15T07:55:51+00:00">15 Nov 2019, 07:55</time> by <a rel="author">Infostart / MTI</a></address>
      <h3>A 32 éves férfi és társa ellen már el is rendelte a bíróság az előzetes letartóztatást.</h3>
      <p>Kábítószert, éles lőszert és hamisított potencianövelőt találtak a nyomozók egy 32 éves miskolci férfinál, társánál pedig lőszereket. A bíróság elrendelte mindkét gyanúsított letartóztatását - közölte a rendőrség pénteken honlapján.</p>
      <p>A közlemény szerint a múlt pénteken elfogott V. László lakásán 10 gramm amfetamint, több mint 500 adag potencianövelőt, teljesítményfokozó szereket, valamint 168 éleslőszert találtak a nyomozók. A férfit kábítószer-kereskedelem, lőfegyverrel vagy lőszerrel visszaélés és egészségügyi termék hamisítása bűntett elkövetésének megalapozott gyanújával őrizetbe vették.</p>
      <p>A nyomozás során kiderült az is, hogy a miskolci férfi kitől szerezhette a lőszereket. L. Sándor 34 éves miskolci lakost hétfőn a Terrorelhárítási Központ műveleti egységének segítségével fogták el, nála további lőszereket találtak. A nyomozók a férfit lőfegyverrel vagy lőszerrel visszaélés bűntett elkövetésének megalapozott gyanújával hallgatták ki, majd őrizetbe vették.</p>
      <p>
        <i>Nyitókép: Pexels</i>
      </p>
    </article>
  </body>
</html>