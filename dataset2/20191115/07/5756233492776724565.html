<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621532/%DB%B2%DB%B4-%D8%AF%D9%84%DB%8C%D9%84-%D8%A8%D8%B1%D8%A7%DB%8C-%D8%A7%D9%86%D8%B1%DA%98%DB%8C-%DA%A9%D9%85-%D9%88-%D8%AE%D8%B3%D8%AA%DA%AF%DB%8C-%D9%85%D8%AF%D8%A7%D9%88%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T07:24:00+00:00"/>
    <meta property="og:title" content="۲۴ دلیل برای انرژی کم و خستگی مداوم"/>
    <meta property="og:description" content="سطوح انرژی انسان به طور مستقیم با خلق و خو و استرس وی پیوند خورده است، از این رو، احساس خستگی مداوم می تواند به نوسانات خلقی و استرس بیشتر منجر شود."/>
  </head>
  <body>
    <article>
      <h1>۲۴ دلیل برای انرژی کم و خستگی مداوم</h1>
      <address>
        <time datetime="2019-11-15T07:24:00+00:00">15 Nov 2019, 07:24</time>
      </address>
      <p>
        <i>سطوح انرژی انسان به طور مستقیم با خلق و خو و استرس وی پیوند خورده است، از این رو، احساس خستگی مداوم می تواند به نوسانات خلقی و استرس بیشتر منجر شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«آیا احساس خستگی مداوم و سطوح پایین انرژی شما را متعجب کرده است؟ بهتر است بدانید که در جهان تنها نیستید. سطوح پایین انرژی یک نگرانی بزرگ برای بسیاری از مردم است. همه ما هر از گاهی به واسطه فعالیت بدنی زیاد یا خواب ناکافی خستگی را تجربه می کنیم، اما خستگی مداوم می تواند نشانه ای از انواع مختلف شرایط و بیماری های جدی باشد که نباید نادیده گرفته شوند. اگر فکر می کنید یک دلیل پزشکی در پس احساس خستگی شدید و مداوم شما قرار دارد، مراجعه به پزشک برای بررسی دقیق شرایط بهترین گزینه است.</p>
      <p>خستگی مداوم و سطوح پایین انرژی می تواند نشانه ای از عادات بد و عوامل سبک زندگی منفی نیز باشد. در این شرایط، شما می توانید برخی گزینه های بهتر را جایگزین عادات ناسالم خود کرده و نتایج آن بر سطوح انرژی خود را بررسی کنید همچنین، سطوح انرژی انسان به طور مستقیم با خلق و خو و استرس وی پیوند خورده است، از این رو، احساس خستگی مداوم می تواند به نوسانات خلقی و استرس بیشتر منجر شود. اگر با سطوح پایین انرژی و احساس خستگی مداوم مواجه هستید و دلیل مشخص این شرایط را نمی دانید باید برای بررسی دقیق شرایط به پزشک مراجعه کنید.</p>
      <figure>
        <img src="https://aftabnews.ir/files/fa/news/1398/8/23/359328_781.jpg"/>
      </figure>
      <p>سبک زندگی چگونه می تواند بر سطوح انرژی تاثیرگذار باشد؟</p>
      <p>برخی عادات ناسالم می توانند به واقع موجب تخلیه انرژی انسان شوند. به عنوان مثال، خوراکی های مصرفی شما اثر بزرگی بر سطوح انرژیتان در طول روز دارند. مصرف الکل می تواند به سطوح پایین انرژی منجر شود. همچنین، دنبال کردن یک رژیم غذایی نامناسب و عدم تامین سوخت مورد نیاز بدن می تواند سطوح پایین انرژی را موجب شود. در کنار مصرف یک رژیم غذایی مغذی، انجام ورزش یا فعالیت بدنی کافی و پرهیز از یک سبک زندگی کم تحرک باید در دستور کار شما قرار بگیرد. افزون بر این، اگر ساعات کار شما غیر معمول است، مانند افرادی که شیف شب کار می کنند، این شرایط می تواند در الگوهای خواب شما اختلال ایجاد کرده و به سطوح پایین انرژی منجر شود. شرایط خانواده نیز می تواند در اختلال خواب شما نقش داشته باشد، به ویژه اگر دارای یک فرزند کوچک باشید.</p>
      <p>ایجاد تغییر در برخی از این موارد ممکن است به بهبود سطوح انرژی شما کمک کند، اما ممکن است دلایل دیگری در پس احساس خستگی مداوم و سطوح پایین انرژی نیز قرار داشته باشند. در ادامه با برخی دلایل شایع این شرایط بیشتر آشنا می شویم.</p>
      <p>خواب شبانه ناکافی و بی کیفیت</p>
      <p>گاهی اوقات در طول روز برای انجام وظایف خود با کمبود وقت مواجه می شویم و مجبور هستیم تا دیر وقت بیدار بمانیم یا صبح زودتر از خواب بیدار شویم تا کار ناتمام خود را به اتمام برسانیم. خواب ناکافی و بی کیفیت شبانه می تواند پیامدهای منفی برای بدن به همراه داشته باشد که بی تردید به سود سلامت انسان نیستند. برای بهره‌مندی از فواید خواب باید در طول روز مقداری فعالیت بدنی داشته باشید که به ذهن و بدن برای تجربه خواب عمیق مورد نیازشان کمک می کند و بی تحرکی می تواند در این زمینه اختلال ایجاد کند. همچنین، خواب شبانه ممکن است به واسطه چرت زدن های طولانی در طول روز یا دنبال نکردن یک برنامه معمول خواب دچار اختلال شود. خوابیدن در طول روز می تواند در ریتم شبانه روزی طبیعی بدن اختلال ایجاد کند. اگر بدن شما نداند چه زمانی باید انتظار به خواب رفتن را داشته باشد، قادر به یافتن روالی نیست که بتواند روی آن حساب باز کند.</p>
      <p>استرس</p>
      <p>استرس زیاد می تواند تاثیری منفی بر سطوح انرژی بدن انسان داشته باشد. در شرایطی که افراد بسیاری در زندگی خود با استرس فراوان مواجه هستند، برخی از چگونگی مدیریت کارآمد و پیشگیری از تاثیر منفی آن بر سلامت خود آگاه هستند. از جمله مواردی که می توانند موجب افزایش استرس شوند بدون این که خود شما متوجه آن باشید می توان به رسانه های اجتماعی، خانواده و شغل اشاره کرد.</p>
      <p>مصرف بیش از حد نوشیدنی های انرژی‌زا</p>
      <p>مصرف بیش از حد کافئین، به ویژه هنگام بعد از ظهر، می تواند اختلال جدی در خواب شما ایجاد کند. نوشیدنی های انرژی‌زا دارای کافئین بسیار بیشتری نسبت به یک فنجان قهوه هستند و همچنین سرشار از شکر هستند. سطوح بالای ویتامین B در نوشیدنی های انرژی‌زا می تواند راه حلی سریع برای افزایش سطوح انرژی در زمانی باشد که با احساس خستگی مواجه هستید، اما در ادامه به افت شدید انرژی منجر خواهد شد.</p>
      <p>مصرف ناکافی پروتئین</p>
      <p>عدم وجود پروتئین با کیفیت بالا در رژیم غذایی ممکن است با سطوح پایین انرژی و احساس خستگی شما در ارتباط باشد. با مصرف پروتئین های با کیفیت بالا که دارای اسیدهای آمینه مورد نیاز بدن هستند، احتمال بیشتری دارد سطوح پایدار انرژی در طول روز تجربه کنید. از جمله گزینه های غذایی برای دریافت پروتئین با کیفیت بالا می توان به مرغ، ماهی، تخم مرغ، لوبیا لیما، گندم کامل، ذرت و عدس اشاره کرد.</p>
      <p>مصرف ناکافی آب</p>
      <p>تامین ناکافی آب مورد نیاز بدن می تواند اثری منفی بر عملکرد مغز داشته باشد. مصرف آب کافی برای جایگزینی آب از دست رفته بدن به واسطه دفع ادرار، مصرف برخی داروها، تعریق یا مصرف نوشیدنی هایی مانند نوشابه و الکل اهمیت دارد. کم آبی بدن به بی تعادلی در سطوح الکترولیت ها نیز منجر می شود که افت انرژی بدن را به همراه خواهد داشت. حتی کم آبی جزئی بدن نیز می تواند به دشواری در تمرکز و سطوح پایین انرژی منجر شود.</p>
      <p>رژیم غذایی نامناسب</p>
      <p>مصرف بیش از حد کربوهیدرات ها یا غذاهای کم ارزش، مانند پیتزا و چیپس، می تواند به افت سطوح انرژی بدن و احساس خستگی مداوم منجر شود. اگرچه این قبیل خوراکی ممکن است در ابتدا موجب افزایش سریع و ناگهانی انرژی شوند، اما فرد در ادامه به همان میزان با افت سریع انرژی خود مواجه خواهد شد. یک رژیم غذایی نامناسب به دلایل مختلفی می تواند شکل بگیرد. اگر سبک زندگی یا عادات روزانه شما موجب شوند تا بیشتر وعده های غذایی خود را از رستوران ها تهیه کنید، احتمال مصرف غذاهای کم ارزش مانند فست فودها بیش از آن که بدن توانایی رسیدگی به آنها را داشته باشد، افزایش می یابد. زمانی که موضوع سلامت کلی بدن، از جمله حفظ هوشیاری و سطوح انرژی در طول روز مطرح می شود، رژیم غذایی مناسب باید یکی از اولویت های اصلی شما باشد.</p>
      <p>سبک زندگی کم تحرک</p>
      <p>بسیاری از مردم دارای مشاغلی هستند که آنها را وادار به نشستن های طولانی مدت طی روز می کند. افزون بر نشستن در کنار اعضای خانواده و تماشای تلویزیون یا انجام بازی های رایانه ای، این عاملی بزرگ است که به یک سبک زندگی کم تحرک منجر می شود. حتی اگر افراد قصد داشته باشند تا فعالیت بدنی بیشتری در طول روز داشته باشند، ممکن است برخی موارد مانع از آن شوند. بیشتر افراد پس از پایان ساعات کاری روزانه خود ترجیح می دهند به خانه رفته و استراحت کنند و تمایل چندانی به رفتن به باشگاه یا فعالیت های اجتماعی ندارند. این شرایط می تواند میزان فعالیت های فضای آزاد که افراد در آنها شرکت می کنند را کاهش دهد. بدن انسان بیشتر برای فعالیت و نه نشستن های طولانی مدت تکامل یافته است و زمانی که این امر محقق نمی شود، اغلب به احساس خستگی و سطوح پایین انرژی منجر می شود.</p>
      <p>حساسیت های غذایی</p>
      <p>حساسیت های غذایی بدون این که از این مساله آگاهی باشید می توانند دلیل احساس خستگی و سطوح پایین انرژی شما باشند. گاهی اوقات، حساسیت های غذایی به عوارض جانبی مانند خستگی یا احساس کلی ضعف در سلامت منجر می شوند، اما شرایط به اندازه ای هشدار دهنده نیست که فرد برای مراجعه به پزشک ترغیب شود. از جمله گزینه های غذایی رایج که مردم به آنها حساسیت دارند می توان به گلوتن، لبنیات، تخم مرغ، ذرت و بوقلمون اشاره کرد. از آنجایی که برخی مواد غذایی می توانند موجب احساس خستگی در انسان شوند، بررسی رژیم غذایی غذایی و در صورت امکان حذف برخی موارد مشکوک برای چند هفته و بررسی نتایج می تواند مفید باشد.</p>
      <p>مصرف ناکافی کالری</p>
      <p>کالری های غذای مصرفی شما به انرژی تبدیل می شوند که در طول روز از آن استفاده می کنید. پس شما باید به میزان کافی غذا مصرف کنید تا سوخت مورد نیاز بدن تامین شود. در غیر این صورت، سوخت و ساز بدن کند خواهد شد که می تواند به کاهش انرژی و افزایش وزن بدن منجر شود. همچنین، مصرف کافی ویتامین ها و مواد معدنی مورد نیاز بدن برای ارائه عملکرد در سطحی مطلوب اهمیت دارد. مصرف ۱,۲۰۰ در کالری در روز می تواند از تامین نیازهای بدن اطمینان حاصل کند.</p>
      <p>سندرم خستگی مزمن/سندرم خستگی آدرنال</p>
      <p>افراد بسیاری، به ویژه زنانی که در دهه چهارم و پنجم زندگی خود قرار دارند، بی تعادلی های هورمونی را تجربه می کنند که می تواند به احساس خستگی مداوم منجر شود. بی تعادلی هورمونی می تواند موجب علائم دیگری از جمله موارد زیر شود:</p>
      <p>- دشواری در تمرکز</p>
      <p>- افزایش یا کاهش وزن</p>
      <p>- بی خوابی</p>
      <p>- کاهش میل جنسی</p>
      <p>- تغییر در اشتها</p>
      <p>- مشکلات گوارشی</p>
      <p>- اضطراب</p>
      <p>- ریزش مو</p>
      <p>در صورت مواجهه با بی تعادلی های هورمونی، بسیاری از هورمون های کلیدی با توجه به سطح استرس در بدن دچار نوسان می شوند. بر همین اساس، سطوح بالای استرس و علائم خستگی آدرنال ارتباط نزدیکی با هم دارند.</p>
      <p>بیماری تیروئید</p>
      <p>سطوح پایین انرژی یکی از علائم شایع کم کاری تیروئید است. این شرایط به واسطه کاهش تولید هورمون در تیروئید رخ دهد. کم کاری تیروئید می تواند به دلایل مختلفی از جمله استرس، رژیم غذایی نامناسب، مصرف بیش از حد کربوهیدرات ها، مصرف ناکافی پروتئین با کیفیت بالا، گواتر، یا قرار گرفتن در معرض تشعشع و مواد سمی شکل بگیرد. از جمله علائم کم کاری تیروئید می توان به خستگی، نوسانات خلقی، و افزایش وزن اشاره کرد. در صورت درمان کم کاری تیروئید بهبود علائم را تجربه خواهید کرد.</p>
      <p>سندرم روده نشت کننده</p>
      <p>سندرم روده نشت کننده شرایطی است که در آن دیواره روده کوچک آسیب دیده و غذای گوارش نشده، باکتری ها و مواد زائد سمی با عبور از آن وارد جریان خون می شوند. ابتلا به این شرایط می تواند موجب افت سطوح انرژی بدن انسان شود زیرا می تواند از جذب مواد مغذی مورد نیاز برای عملکرد عادی بدن جلوگیری کند. از دیگر علائم سندرم روده نشت کننده می توان به موارد زیر اشاره کرد:</p>
      <p>- سیستم ایمنی ضعیف</p>
      <p>- سردرد</p>
      <p>- یبوست یا اسهال</p>
      <p>- از دست دادن حافظه</p>
      <p>- راش های پوستی</p>
      <p>- هوس های غذایی برای کربوهیدرات های پالایش شده</p>
      <p>کم خونی</p>
      <p>از شایع‌ترین علائم سطوح پایین آهن و گلبول های قرمز خون می توان به خستگی، احساس ضعف و سطوح پایین انرژی اشاره کرد. در صورت ابتلا به کم خونی یا آنمی ممکن است از سطوح کافی انرژی برای انجام فعالیت های عادی روزانه خود حتی به رغم خواب و استراحت کافی برخوردار نباشید.</p>
      <p>این به دلیل آن است که خون حاوی اکسیژن و مواد مغذی به میزان کافی در اختیار سلول ها و بافت های بدن قرار نمی گیرد.</p>
      <p>برخی انواع کم خونی به واسطه رژیم غذایی نامناسب که دارای سطوح پایین ویتامین ها یا آهن هستند، شکل می گیرند. کم خونی می تواند به واسطه برخی بیماری ها و شرایط پزشکی نیز شکل بگیرد.</p>
      <p>درمان کم خونی ممکن است شامل تغییراتی در رژیم غذایی یا مصرف مکمل های ویتامین، به ویژه ویتامین B۱۲ و فولات شود. برای کمک به بدن در جذب آهن، ویتامین C یک مکمل خوب محسوب می شود.</p>
      <p>برای دریافت آهن بیشتر از رژیم غذایی، مصرف گوشت یکی از بهترین گزینه ها است. گوشت قرمز بهترین گزینه در این زمینه محسوب می شود و از دیگر منابع غذایی خوب می توان به جگر، مرغ، ماهی، و بوقلمون اشاره کرد.</p>
      <p>افسردگی</p>
      <p>ابتلا به افسردگی می تواند به معنای تجربه سطوح پایین انرژی بدن باشد. احساس خستگی در فرد مبتلا به افسردگی می توانند چنان شدید باشد که حتی وی تمایلی به خارج شدن از تختخواب خود نداشته باشید. افزون بر سطوح پایین انرژی، افراد بسیاری که از افسردگی رنج می برند با بی خوابی نیز مواجه هستند. از سوی دیگر، برخی دیگر احساس می کنند که می توانند کل روز را بخوابند. سطوح بالای استرس به واسطه مشکلات عاطفی حل نشده و عدم قرار گرفتن در معرض نور خورشید به میزان کافی می تواند به بی تعادلی در سطوح انتقال دهنده های عصبی منجر شود که می تواند در ریتم شبانه روزی طبیعی بدن انسان اختلال ایجاد کند. در نهایت، افراد مبتلا به افسردگی اغلب یک رژیم غذایی نامناسب سرشار از غذاهای فرآوری شده و تهی از ریزمغذی ها را مصرف می کنند که می تواند به کاهش سطوح انرژی منجر شود.</p>
      <p>بی تعادلی قند خون</p>
      <p>مقاومت به انسولین و هیپوگلیسمی دو دلیل اصلی بی تعادلی قند خون هستند. به واسطه نوسانات قند خون، هر دو مورد می توانند به عملکرد نامناسب میتوکندری برای تولید انرژی منجر شوند. بی‌تعادلی‌های قند خون می توانند به واسطه مصرف کربوهیدرات های پالایش شده که موجب افزایش سریع و ناگهانی قند خون و سپس افت سریع آن شوند، شکل بگیرند. در صورت کاهش مصرف کربوهیدرات های پالایش شده احتمالا انرژی بیشتر و نوسانات خلقی کمتر را تجربه خواهید کرد. همچنین، احتمال ابتلا به دیابت نیز کاهش خواهد یافت.</p>
      <p>آپنه خواب</p>
      <p>مطالعات نشان داده اند که آپنه خواب یا وقفه های تنفسی هنگام خواب می تواند به سطوح پایین انرژی منجر شود. افزون بر این، افرادی که آپنه خواب نشخیص داده نشده دارند، لزوما با احساس خواب آلودگی مواجه نیستند و ممکن است تنها کمبود انرژی را احساس کنند. این اختلال در خواب می تواند به سردردهای صبحگاهی، مشکلات حافظه، و دشواری در تمرکز نیز منجر شود. در صورت عدم درمان، آپنه خواب ممکن است به بیماری قلبی منجر شود.</p>
      <p>بیماری قلبی</p>
      <p>قلب یک بیمار قلبی توانایی پمپاژ خون به میزان کافی برای تامین نیازهای بدن را ندارد. در این شرایط بدن ارسال خون حاوی اکسیژن به اندام هایی با اهمیت کمتر، به ویژه عضلات دست ها و پاها، را کاهش می دهد و در عوض اندام های کلیدی مانند مغز و قلب در اولویت قرار می گیرند. بر همین اساس، افراد مبتلا به بیماری قلبی اغلب با دشواری در انجام فعالیت های روزانه خود مانند پیاده‌روی، ورزش، و حتی رانندگی مواجه می شوند و همچنین از سینه درد رنج می برند.</p>
      <p>هپاتیت</p>
      <p>هپاتیت به واسطه بروز التهاب در کبد شکل می گیرد که اندامی کلیدی برای تجزیه سموم و تولید پروتئین های مورد نیاز برای لخته شدن خون، سوخت و ساز و ذخیره کربوهیدرات ها است. زمانی که کبد ملتهب است، وظایف آن نیز دچار اختلال می شوند. بسیاری از افراد مبتلا به هپاتیت C با احساس خستگی مداوم و سطوح پایین انرژی آشنا هستند. خستگی یکی از نشانه های اصلی این بیماری و همچنین از عوارض جانبی شایع روش های درمان هپاتیت C محسوب می شود. در صورت عدم درمان، هپاتیت می تواند به مرگ بیمار منجر شود.</p>
      <p>داروها</p>
      <p>خستگی یکی از عوارض جانبی شایع برخی داروهای بدون نسخه و تجویزی است که از آن جمله می توان به داروهای ضد اضطراب، داروهای ضد افسردگی، استاتین ها برای کلسترول بالا و داروهای فشار خون بالا اشاره کرد. پیش از آغاز مصرف دارویی جدید، راهنمای آن را مطالعه کرده تا با عوارض جانبی احتمالی آشنا شوید. گاهی اوقات این عوارض جانبی با گذشت زمان از بین می روند، اما اگر موجب اختلال در زندگی عادی شما می شوند می توانید با پزشک خود درباره تغییر دارو یا دوز مصرفی آن صحبت کنید.</p>
      <p>اضطراب</p>
      <p>اضطراب می تواند احتمال احساس خستگی و سطوح پایین انرژی را افزایش دهد. اضطراب و نگرانی مداوم می تواند به بی خوابی منجر شود. این شرایط از تجربه خواب ترمیم کننده بدن جلوگیری می کند که می تواند سطوح پایین انرژی در روز بعد را موجب شود.</p>
      <p>آسیب های عاطفی</p>
      <p>تجربه آسیب های عاطفی می تواند اثری منفی بر سطوح انرژی بدن انسان داشته باشد، به ویژه اگر استرس موجب یک اختلال اضطراب شده یا از خواب کافی شما را محروم کرده باشد. با توجه به ژنتیک، شیمی مغز و سطح اضطراب، این می تواند عاملی بزرگ در تحلیل رفتن انرژی شما باشد.</p>
      <p>الکل</p>
      <p>مصرف الکل، به ویژه هنگام شب، می تواند به اختلال در خواب منجر شود. زمانی که الکل بدن وارد بدن می شود، سطح هورمون استرس اپی‌نفرین را افزایش می دهد که می تواند ضربان قلب را افزایش داده و ذهن را تحریک کند که به اختلال در خواب منجر می شود. نوشیدن الکل موجب کم آبی بدن نیز می شود که خود می تواند دلیلی برای سطوح پایین انرژی باشد.</p>
      <p>ورزش نکردن</p>
      <p>شاید عجیب به نظر برسد اما انجام ورزش می تواند به افزایش سطوح انرژی بدن منتج شود. ورزش نکردن، بدن و ذهن را وارد وضعیتی می کند که به تداوم استراحت تمایل دارند. با افزایش فعالیت بدنی احساس بهتری در طول روز خواهید داشت.</p>
      <p>سندرم پای بی قرار</p>
      <p>فرد مبتلا به سندرم پای بی قرار نیاز شدید به تکان دادن پای خود را احساس می کند که این شرایط می تواند وی را هنگام شب بیدار نگه دارد. فرد ممکن است با احساس خزش یا دردی عمیق در پای خود نیز مواجه باشد. بدون در نظر گرفتن علائم، سندرم پای بی قرار می تواند در خواب اختلال ایجاد کرده و کیفیت آن را کاهش دهد که این شرایط می تواند به احساس خستگی در طول روز منجر شود.»</p>
    </article>
  </body>
</html>