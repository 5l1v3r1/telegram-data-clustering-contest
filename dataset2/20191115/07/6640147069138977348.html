<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/hooper-e-il-nome-dellarchitettura-nvidia-che-succedera-ad-ampere/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T07:38:00+00:00"/>
    <meta property="og:title" content="Hooper è il nome dell'architettura Nvidia che succederà ad Ampere? | Tom's Hardware"/>
    <meta property="og:description" content="Secondo indiscrezioni, Nvidia starebbe già lavorando su Hopper, nome dell'architettura che dovrebbe succedere ad Ampere."/>
  </head>
  <body>
    <article>
      <h1>Hooper è il nome dell'architettura Nvidia che succederà ad Ampere? | Tom's Hardware</h1>
      <address>
        <time datetime="2019-11-15T07:38:00+00:00">15 Nov 2019, 07:38</time>
      </address>
      <p>Le voci su Nvidia <b>Ampere</b> <a href="https://www.tomshw.it/hardware/nvidia-ampere-marzo-gtc-gaming-computex/">si fanno più insistenti</a>, segno che nel 2020 vedremo l’arrivo di una nuova architettura. In attesa di saperne di più, sembra che la casa di Santa Clara abbia già ben chiaro <b>il nome e le caratteristiche del successore di Ampere</b>: secondo il leaker Twitter “<a href="https://twitter.com/kopite7kimi">Kopite7kimi</a>” dopo Ampere toccherà a <b>Hopper</b>.</p>
      <p>Nvidia da diversi anni ha scelto di usare il nome di eminenti scienziati per le architetture di calcolo, da Fermi a Kepler, per passare a Maxwell e Turing, solo per fare alcuni nomi.</p>
      <p>Hopper, per chi non lo sapesse, è legato a <b>Grace Murray Hopper</b>, una matematica, informatica e militare statunitense ritenuta da molti una pioniera della programmazione informatica e famosa per il suo lavoro sul primo computer digitale della Marina, l’Harvard Mark I.</p>
      <figure>
        <img src="https://www.tomshw.it/images/images/2019/11/grace-murray-hopper-63089.768x432.jpg"/>
      </figure>
      <p>Secondo l’utente Twitter “Kopite7kimi”, l’architettura Hopper introdurrebbe anche un <b>progetto MCM (multi-chip module), cioè su un package saranno contenuti più die</b> al fine di offrire GPU complessivamente più grandi e potenti.</p>
      <p>Nvidia sta sperimentando da tempo nel campo dei multi-chip module con il <a href="https://www.tomshw.it/hardware/rc-18-maggiori-dettagli-sul-chip-sperimentale-di-nvidia/">progetto conosciuto come RC 18</a>, rivolto però al mondo dell’intelligenza artificiale. Sappiamo anche che AMD sta sperimentando in tal senso e Intel, che si prepara a sbarcare nel 2020 nel mondo delle GPU, ha diverse tecnologie per realizzare progetti del tutto simili.</p>
      <p>Il futuro è quindi tracciato, ma dire quando vedremo la prima soluzione MCM è difficile. Prendete il tutto come un’indiscrezione, non c’è nulla di definitivo. In ogni caso è possibile che qualora il progetto MCM venga adottato (2021/2022?) riguardi anzitutto la gamma di acceleratori Tesla.</p>
    </article>
  </body>
</html>