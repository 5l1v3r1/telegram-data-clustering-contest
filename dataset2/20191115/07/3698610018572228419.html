<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-zelenskogo-obicyayut-kardinalnu-pererobku-zakonu-pro-rinok-zemli-329730_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T07:58:00+00:00"/>
    <meta property="og:title" content="У Зеленського обіцяють &quot;кардинальну переробку&quot; закону про ринок землі"/>
    <meta property="og:description" content="Будуть вирішені три базові проблеми, які зараз, на думку ОПУ, існують в законопроекті."/>
  </head>
  <body>
    <article>
      <h1>У Зеленського обіцяють "кардинальну переробку" закону про ринок землі</h1>
      <h2>Будуть вирішені три базові проблеми, які зараз, на думку ОПУ, існують в законопроекті.</h2>
      <address>
        <time datetime="2019-11-15T07:58:00+00:00">15 Nov 2019, 07:58</time>
      </address>
      <p>Прийнятий Верховною Радою України у першому читанні законопроект про <a href="https://dt.ua/POLITICS/prodavati-zemlyu-inozemcyam-bez-referendumu-ne-budut-razumkov-329722_.html"><b>ринок землі</b></a> до свого розгляду під час другого читання буде "кардинально доопрацьовано", заявив уповноважений президента України з земельних питань Роман Лещенко в ефірі програми "<a href="https://www.youtube.com/watch?v=_Y369pt4QUY">Право на владу"</a> на каналі "1+1".<br/><br/>"Будуть вирішені три базові проблеми: суб'єктний склад – тільки українці, іноземців у законі не буде... це питання буде розглядатися тільки з тих підстав, якщо воно буде винесено на всеукраїнський референдум. Третє – концентрація. Питання концентрації теж буде переглянуто в інтересах усього нашого суспільства", – розповів Роман Лещенко.</p>
      <p>Верховна Рада України <a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"><b>прийняла в першому читанні законопроект</b></a> №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували представники "Слуги народу" та кілька позафракційних депутатів. 240 голосів "за". Проти " проголосували 52, а ще 57 утрималися.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy4xcGx1czEudWEv">Телеканал "1+1"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>