<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-woman-gangraped-by-six-people-in-noida-on-pretext-of-job-2850172.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T07:07:54+00:00"/>
    <meta property="og:title" content="शर्मनाक : नौकरी के बहाने बुलाकर छह लोगों ने चौकी के पास युवती से किया गैंगरेप"/>
    <meta property="og:description" content="दिल्ली से सटे नोएडा के फेज-3 थाना क्षेत्र की बहलोलपुर चौकी से महज 200 मीटर दूर खाली प्लॉट में छह युवकों ने बुधवार देर शाम नौकरी की बात करने अपने दोस्त से मिलने पहुंची युवती के साथ गैंगरेप..."/>
  </head>
  <body>
    <article>
      <h1>शर्मनाक : नौकरी के बहाने बुलाकर छह लोगों ने चौकी के पास युवती से किया गैंगरेप</h1>
      <address><time datetime="2019-11-15T07:07:54+00:00">15 Nov 2019, 07:07</time> by <a rel="author">नोएडा | वरिष्ठ संवाददाता</a></address>
      <p>दिल्ली से सटे नोएडा के फेज-3 थाना क्षेत्र की बहलोलपुर चौकी से महज 200 मीटर दूर खाली प्लॉट में छह युवकों ने बुधवार देर शाम नौकरी की बात करने अपने दोस्त से मिलने पहुंची युवती के साथ गैंगरेप किया। आरोपियों ने गैंगरेप करने से पहले युवती के दोस्त पर जानलेवा हमला कर उसे भगा दिया। फिर युवती के साथ करीब एक घंटे तक दरिंदगी की। जब युवती बेहोश हो गई तो आरोपी उसे लहुलहुहान अवस्था में छोड़कर फरार हो गए। पीड़िता को गंभीर अवस्था में जिला अस्पताल में भर्ती कराया गया है।</p>
      <p>मूलरूप से कासगंज निवासी 20 वर्षीय युवती परिवार के साथ छिजारसी में रहती है। युवती ने हाल ही में ग्रेजुएशन की है। परिवार में कोई कमाने वाला नहीं होने के कारण युवती पिछले काफी समय से नौकरी की तलाश में थी। करीब 15 दिन पहले युवती की मुलाकात छिजारसी निवासी युवक से हुई थी। युवक ने उसे नौकरी दिलवाने की बात कही थी। युवक ने युवती को बुधवार देर शाम पढ़ाई के दस्तावेज लेकर बहलोलपुर में बुलाया था। इस पर युवती उससे मिलने बहलोलपुर पहुंच गई।</p>
      <p>युवक उसे बहलोलपुर पुलिस चौकी से कुछ दूरी पर ले गया। यहां पर उसने युवती का हाथ पकड़ने की कोशिश की। इस पर युवती ने विरोध जताया। इसी दौरान वहां छह युवक आ गए। युवकों ने पहले तो युवती के दोस्त के साथ जमकर मारपीट की। इस पर युवती का दोस्त उसे छोड़कर वहां से भाग गया। इसके बाद आरोपियों ने खाली प्लॉट में ले जाकर बारी-बारी से युवती के साथ गैंगरेप किया। आरोपियों ने युवती की मुक्कों से जमकर पिटाई की। इसके अलावा युवती के गुप्तांगों पर भी चोट पहुंचाई।</p>
      <p>जब युवती बेहोश हो गई तो आरोपी उसे लहुलुहान अवस्था में छोड़कर मौके से फरार हो गए। युवती को करीब दो घंटे बाद होश आया तो वह जैसे-तैसे बहलोलपुर पुलिस चौकी पहुंची और पुलिस को घटनाक्रम के बारे में बताया। पुलिस ने युवती को गंभीर हालत में जिला अस्पताल में भर्ती कराया है। पुलिस ने युवती के दोस्त को हिरासत में लेकर पूछताछ शुरू कर दी है। पुलिस को शक है कि वह भी दरिंदगी में शामिल आरोपियों के साथ था। </p>
      <p><b>''</b>एक आरोपी को हिरासत में लेकर पूछताछ की जा रही है। जल्द ही पूरे मामले का खुलासा कर दिया जाएगा। प्राथमिक जांच में सामने आया है कि युवती का दोस्त भी वारदात में शामिल है। पुलिस आरोपियों का पता लगाकर शीघ्र ही उन्हें गिरफ्तार कर लेगी। पीड़िता को अस्पताल में भर्ती कराया गया है।<b>''</b> <b>-वैभव कृष्ण,</b> एसएसपी </p>
      <p>
        <b>चेहरे और गुप्तांगों पर गहरी चोट</b>
      </p>
      <p>आरोपियों के वहशीपन का अंदाजा इसी से लगाया जा सकता है कि युवती के सिर, चेहरे और संवेदनशील अंगों पर गहरी चोट के निशान है। आरोपियों ने पीड़िता के चीखने पर उसकी लात-घुसों से पिटाई की। वारदात के करीब दो घंटे बाद युवती को होश आया। </p>
      <p>
        <b>आरोपियों की तलाश में ताबड़तोड़ छापेमारी </b>
      </p>
      <p>मामले की गंभीरता को देखते हुए पुलिस ने बहलोलपुर क्षेत्र में आरोपियों की तलाश में ताबड़तोड़ छापेमारी शुरु कर दी है। गुरुवार रात को पुलिस ने छापेमारी के दौरान कई संदिग्धों को हिरासत में भी लिया। वहीं, जिस युवक ने युवती को बुलाया था वह पुलिस के सामने बार बार बयान बदल रहा है। इस वजह से वह भी पुलिस की जांच के घेरे में आ गया है।</p>
      <p>
        <b>पुलिस गश्त की पोल खुली, घटना छिपाने का आरोप</b>
      </p>
      <p>बहलोलपुर पुलिस चौकी और भीड़भाड़ वाले इलाके में हुई इस वीभत्स घटना ने पुलिस गश्त की पोल खोल दी। पूरा घटनाक्रम शाम 7 से 9 बजे के बीच हुआ। इसके बावजूद न तो पुलिस को भनक लगी और न ही किसी राहगीर को। जबकि पुलिस क्षेत्र में रातभर गश्त करने का दावा करती है। इस मामले में कई पुलिस कर्मियों पर भी गाज गिर सकती है। </p>
      <p>
        <b>डेढ़ महीने में दुष्कर्म के 30 से ज्यादा मामले </b>
      </p>
      <p>जिले में पिछले डेढ़ महीने में दुष्कर्म के 30 से ज्यादा मामले सामने आए। इनमें अधिकतर शहर क्षेत्र के है। अधिकतर मामलों में आरोपियों युवतियों को नौकरी व शादी करने का झांसा देकर हवस का शिकार बनाया। इसके अलावा नाबालिग के साथ भी दुष्कर्म के करीब 8 मामले दर्ज किए गए। हालांकि पुलिस ने अधिकतर मामलों में आरोपियों की गिरफ्तारी कर उन्हें जेल भेज दिया। </p>
      <p>
        <b>पीड़िता की हालत देख डॉक्टर भी कांपे</b>
      </p>
      <p><b>नोएडा (व. सं.) | </b>घटना के दौरान पीड़िता आरोपी युवकों से रहम की गुहार लगाती रही लेकिन उनका दिल नहीं पसीजा। उन्होंने दुस्साहस करते हुए उसके साथ मारपीट भी की। युवती की हालत देखकर डॉक्टर और पुलिस की भी रुह कांप गइ</p>
      <p>लहूलुहान हालत में चौकी पर पहुंची पीड़िता ने पुलिस को बिलखते हुए बताया कि वह आरोपियों से बार बार रहम की गुहार लगाती रही। लेकिन उन्होंने एक नहीं सुनी। आरोपी एक घंटे तक पीड़िता के साथ बर्बरता करते रहे। आरोपियों ने आसपास के लोगों से बचने के लिए युवती के मुंह में कपड़ा ठूस दिया। जब वह बेहोश हो गई तो सभी उसे तड़पता छोड़कर फरार हो गए।</p>
      <p>नौकरी की तलाश में पीड़ित पिछले एक महीने से दर-दर भटक रही थी, यही तलाश उसके लिए जिंदगी भर का नासुर बन गई। आरोपियों की दरिंदगी के कारण अब वह अस्पताल में जिंदगी और मौत से जूझ रही है। आरोपियों की करतूत से हुई युवती की हालत देखकर डॉक्टर और पुलिस की भी रुह कांप गई।</p>
      <p>युवती के पिता पिछले कई साल से छिजारसी में रहते हैं। वह एक निजी कंपनी में काम कर परिवार का गुजारा करते हैं। युवती ने उन्हें कुछ दिन पहले ही बताया था कि जल्द ही उसकी नौकरी भी लग जाएगी। फिर परिवार की आर्थिक स्थिति सुधर जाएगी। लेकिन युवती के परिजनों को क्या पता था कि एक नौकरी के चक्कर में उनकी बेटी का पूरा जीवन तबाह हो जाएगा। वह जीवन भर सामूहित दुष्कर्म के दंश के साथ जीवित रहेगी। </p>
      <h3>
        <a href="https://www.livehindustan.com/ncr/story-woman-raped-in-her-home-by-relative-in-gurugram-threatens-to-viral-video-2848711.html">घर आए 'मेहमान' ने अकेली देख युवती से किया रेप, फिर वीडियो वायरल करने की दी धमकी</a>
      </h3>
      <h3>
        <a href="https://www.livehindustan.com/ncr/story-woman-kidnapped-and-rape-attempt-cab-driver-in-faridabad-2847415.html">ऑफिस जा रही युवती को अगवा कर सुनसान जगह ले गया कैब चालक, फिर किया ये काम</a>
      </h3>
      <h3>
        <a href="https://www.livehindustan.com/ncr/story-woman-raped-by-male-nurse-in-noida-hospital-2846946.html">नोएडा : दादी का इलाज कराने आई महिला से अस्पताल कर्मी ने किया रेप</a>
      </h3>
    </article>
  </body>
</html>