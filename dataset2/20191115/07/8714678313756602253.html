<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/pr/2019/11/something-good-far-altibox-som-kunde/"/>
    <meta property="og:site_name" content="Kampanje"/>
    <meta property="article:published_time" content="2019-11-15T07:21:53+00:00"/>
    <meta property="og:title" content="Altibox slipper til nytt PR- og reklamebyrå"/>
    <meta property="og:description" content="- Ment å supplere det gode samarbeidet vi har med Fasett og andre byråpartnere, sier leder for merkevare og kommunikasjon i Altibox."/>
  </head>
  <body>
    <article>
      <h1>Altibox slipper til nytt PR- og reklamebyrå</h1>
      <address><time datetime="2019-11-15T07:21:53+00:00">15 Nov 2019, 07:21</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>- Ment å supplere det gode samarbeidet vi har med Fasett og andre byråpartnere, sier leder for merkevare og kommunikasjon i Altibox.</b>
      </p>
      <p>- Det var høylytt jubel her da vi fikk vite at vi hadde vunnet Altibox. Gjennom pitsjprosessen har vi lært de å kjenne som en superhyggelig gjeng som virkelig brenner for den nye satsingen på innhold. De setter seg hårete mål, og det er jo de beste målene å jobbe mot, sier daglig leder i PR- og reklamebyrået Something Good, <b>Mai-Bente Paulsen</b>.</p>
      <p>Altibox er en av landets største leverandører av TV- og internettjenester, med over 500.000 abonnenter og over 1,2 millioner brukere av bredbåndstjenester. </p>
      <p>Leder for merkevare og kommunikasjon i Altibox, <b>Aleksander Eikeberg</b>, avviser at de nå har byttet reklamebyrå. </p>
      <p>- Det stemmer at vi har innledet et samarbeid med Something Good, men vi bytter ikke reklamebyrå. Samarbeidet med Something Good er knyttet til et enkeltoppdrag på innholdssiden og dette er bare ment å supplere det gode samarbeidet vi har, og skal fortsette å ha, med både Fasett og andre byråpartnere, sier Aleksander Eikeberg. </p>
      <p>- Vi vet hvor viktig det er for folk der ute at vi snakker med dem på en måte som oppleves relevant. Derfor vil vi tilstrebe å lage innhold som både engasjerer og gir praktisk hjelp i hverdagen. Til det tror vi at Something Good er riktig samarbeidspartner, og vi gleder oss til å komme i gang, utdyper innholdsansvarlig hos Altibox, <b>Marte Haugstad Eiane</b>.</p>
      <p><b>Starter friskt<br/></b>Da Bente Paulsen startet opp Something Good i 2016, gikk hun fra stillingen som konserndirektør for kommunikasjon i Vy. Hun forteller til Kampanje at Something Godd nå vokser, både i lokaler og i antall ansatte. </p>
      <p>- Vi har noen fantastiske kunder som har gitt oss stadig større oppgaver og mye tillit. Nå har vi nettopp flyttet inn i større lokaler og satser friskt. Da er det skikkelig opptur at vi får tillit til å jobbe med en så spennende kunde som Altibox, avslutter Paulsen.</p>
      <p>
        <b>Les også: <a href="https://kampanje.com/link/fc00521592e544c886c25a61f6a39afe.aspx">TV-rivaler i reklame-kamp - Altibox svarer Telenor og Get</a></b>
      </p>
    </article>
  </body>
</html>