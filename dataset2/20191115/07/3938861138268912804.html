<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/money-newspaper/_pered-novim-rokom-dolar-podeshevshaye-do-24-griven/938244"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:56:00+00:00"/>
    <meta property="og:title" content="Перед новим роком долар подешевшає до 24 гривень"/>
    <meta property="og:description" content="З початку осені стрімких стрибків курсу валют немає. Долар коштує в межах 24&amp;ndash;25 грн. На 14 листопада офіційний курс Національного банку становив 24,31 грн/$. &amp;shy;Обмінники продають американську валюту за 24,39 грн/$. Купують &amp;mdash; по 24,31 грн/$. Торік у вересні долар коштував 28,27 ..."/>
  </head>
  <body>
    <article>
      <h1>Перед новим роком долар подешевшає до 24 гривень</h1>
      <address><time datetime="2019-11-15T07:56:00+00:00">15 Nov 2019, 07:56</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/gallery/938/938244_1_w_1200.jpg?v=0"/>
        <figcaption>У середу в обміннику на вулиці Борщагівській у Києві долари у населення скуповували по 24,3 ­грив­ні. Продавали по 24,5 гривні<cite>Автор: Катерина Петренко</cite></figcaption>
      </figure>
      <p>З початку осені стрімких стрибків курсу валют немає. Долар коштує в межах 24–25 грн. На 14 листопада офіційний курс Національного банку становив 24,31 грн/$. ­Обмінники продають американську валюту за 24,39 грн/$. Купують — по 24,31 грн/$. Торік у вересні долар коштував 28,27 грн. До листопада курс опустився до 27,9 грн/$.</p>
      <p>— Гривня може ще трохи зміцніти. Не варто купувати долари, якщо за місяць будете продавати їх. Заробити на курсі вдасться, якщо плануєте закласти кошти на довгострокове зберігання, — каже економіст <b>Ярослав Жаліло, 46 років. </b>— Але отримати значний прибуток навряд чи вдасться — через високий рівень інфляції. Сьогодні найвигідніше тримати гроші у гривневому депозиті в надійних комерційних банках. Відсотки за вкладами більші за темпи девальвації. Якусь частину заощаджень варто зберігати готівкою.</p>
      <p>Напрямок, коли гривня знецінювалася восени і падала до весни наступного року, зруйнували. Це пов'язано з активними запозиченнями на внутрішньому ринку. Йдеться про продаж облігацій внутрішнього державного займу під високі відсотки. Їх переважно купують іноземці. Тож зміцнення гривні відбувається на основі спекулятивних тенденцій, а не за рахунок підвищення продуктивності праці чи зростання економіки.</p>
      <p>Як тільки уряд перестане розміщувати облігації на внутрішньому ринку, надходження валюти в країну скоротиться і долар почне дорожчати.</p>
      <p>Стрімке падіння гривні можливе у випадку світової економічної кризи чи негативної політичної ситуації в країні. Однак треба розуміти, що зміцнення гривні має негативні наслідки. Бюджет уже недоотримав понад 20 млрд грн, за підрахунками Мінфіну. До кінця року уряд може спробувати штучно послабити гривню, щоб повернути кошти.</p>
      <p>— Найкраще частину грошей зберігати у гривні, частину — у валюті. Можна купувати і долари, і євро, — каже економіст Олександр Охріменко, 54 роки. — Останнім часом спостерігається збільшення угод купівлі-продажу нерухомості. Житло переважно беруть за стабільного курсу. Так люди хочуть зберегти заощадження. Купують квартири, будинки, ділянки. Якщо не вистачає грошей на житло в новобудові, перевагу віддають "хрущовкам". Це краще, ніж нічого.</p>
      <p>— До кінця року радикальних стрибків курсу валют не буде, — продовжує економіст. — Можливо, долар зросте на 10–20 копійок. Потім знову впаде. Хоча перед новим роком курс може опуститися до 24 гривень. Люди мінятимуть валюту, щоб підготуватися до свят. З початку 2020-го буде невеликий стрибок, пов'язаний з виплатою зовнішніх боргів. Але долар не зросте більше як 26 гривень. Далі гривня знову зміцниться. 27 гривень за долар, які заклали у проект бюджету на наступний рік, — розрахунковий показник. За ним обраховуватимуть доходи й видатки держави. Не факт, що курс буде такий. Його нереально спрогнозувати на великий проміжок часу. Цього року в бюджет закладали 29,4 гривні за долар. А отримали менше 25.</p>
      <p>— Якщо курс національної валюти зміцнюється, то за неї маємо купувати більше товарів і послуг. Однак в Україні ціни зростають, як на дріжджах. На 100 доларів сьогодні можемо придбати значно менше, ніж коли курс був по 28 гривень за долар. Тобто маємо відкладений процес девальвації гривні, — пояснює фінансовий аналітик Олексій Лупоносов, 38 років. — Rупувати валюту в Україні вигідно. При продажу втрачаємо 20–30 відсотків її купівельної спроможності. Витрачати долари краще за кордоном. Цим користуються торговці. З націнкою перепродають українцям куплене в Європі.</p>
      <p>— Щоб ціни впали, треба відпустити курс. Україна не може штучно тримати гривню, бо не має економічної міцності. Коли ситуація вийде з-під контролю, сказати ніхто не може. У перспективі маємо від півроку до трьох. Наприклад, два тижні тому не розкупили повний транш облігацій. Що буде далі, побачимо.</p>
    </article>
  </body>
</html>