<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_mati-viklyuchno-kontraktnu-armiyu-nepripustima-rozkish/938216"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:26:00+00:00"/>
    <meta property="og:title" content="&quot;Мати виключно контрактну армію — неприпустима розкіш&quot;"/>
    <meta property="og:description" content="&amp;mdash;&amp;ensp;Позиція держави й моя персона&amp;shy;льна мета &amp;mdash; скасувати призов. Ми рухаємося до професійної армії згідно зі стандартами Північно&amp;shy;атлантичного альянсу. Перехід не буде швидкий, &amp;mdash; каже 11 листопада міністр оборони України 42-річний Андрій Загороднюк. ..."/>
  </head>
  <body>
    <article>
      <h1>"Мати виключно контрактну армію — неприпустима розкіш"</h1>
      <address><time datetime="2019-11-15T07:26:00+00:00">15 Nov 2019, 07:26</time> by <a rel="author">Ангеліна КОВАНДА</a></address>
      <p>— Позиція держави й моя персона­льна мета — скасувати призов. Ми рухаємося до професійної армії згідно зі стандартами Північно­атлантичного альянсу. Перехід не буде швидкий, — каже 11 листопада міністр оборони України <b>42-річний Андрій Загороднюк</b>.</p>
      <p>— Виключно контрактна армія — це велика розкіш, яку не може собі дозволити воююча країна, — говорить військовий експерт <b>Олексій Арестович, 44 роки</b>. — Ми маємо 2,7 тисячі кілометрів кордону з державою-агресором. Не можемо відмовитися від строкової служби. Країну нікому буде захищати. Теперішня змішана модель оптимальна. Контрактники перебувають у зоні бойових дій. А строковики забезпечують повсякденну діяльність військ у пунктах дислокації чи навчальних центрах.</p>
      <p>Строкова служба формує резерв для армії. Ці хлопці пройшли військову підготовку і знають, з якого боку підходити до автомата й куди стріляти. Зараз їх непогано готують професійні інструктори. Строковики є складовою загальної мобілізації. У разі наступальних дій РФ вони будуть додатковою силою для ЗСУ. Наприклад, навчальний центр "Десна" прикриває Київ із північного напрямку. На його базі можуть розгортатися сили танкових бригад. Більшість тих, хто зараз у "Десні" — строковики. Не можемо від них відмовитися.</p>
      <p>"Минулого разу в нас відміняли обов'язковий призов в армію рівно за два тижні до початку Майдану. Це зробив Янукович своїм указом №562, — пише у "Фейс­буку" юрист<b> Анна Маляр, 40 років.</b></p>
      <p>— До того РФ вела інформаційну спецоперацію 10 років, аби сформувати підтримку суспільства й нашими ж руками знищити армію. Через засоби масової інформації, конференції, форуми поширювали три кремлівські наративи. Перше — в нас нема грошей годувати армію. Друге — кому ми потрібні, щоб на нас нападати. Третє — навіщо нам така армія, де калічать наших дітей. Сюжети про дідівщину мали попит у глядача.</p>
      <p>Дехто з політиків на темі відміни призову кілька разів проходив у парламент. Військові фахівці та експерти із Заходу пояснювали, що в ідеалі треба мати і професійну, і призовну армію, враховуючи наші загрози. Але Росія та її агенти в Україні так не думають".</p>
    </article>
  </body>
</html>