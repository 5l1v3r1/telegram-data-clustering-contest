<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/15/la-corte-penale-internazionale-aprira-uninchiesta-sui-presunti-crimini-del-myanmar-contro-la-minoranza-musulmana-dei-rohingya/"/>
    <meta property="og:site_name" content="Il Post"/>
    <meta property="article:published_time" content="2019-11-15T07:11:47+00:00"/>
    <meta property="og:title" content="La Corte penale internazionale aprirà un’inchiesta sui presunti crimini del Myanmar contro la minoranza musulmana dei rohingya"/>
    <meta property="og:description" content="La Corte penale internazionale (ICC) aprirà un'inchiesta sui presunti crimini contro l'umanità commessi dal Myanmar contro la minoranza musulmana dei rohingya. Il Myanmar non fa parte dell'ICC , ma lo scorso anno il tribunale aveva stabilito la propria giurisdizione sulla vicenda dei rohingya perché il Bangladesh,"/>
  </head>
  <body>
    <article>
      <h1>La Corte penale internazionale aprirà un’inchiesta sui presunti crimini del Myanmar contro la minoranza musulmana dei rohingya</h1>
      <address>
        <time datetime="2019-11-15T07:11:47+00:00">15 Nov 2019, 07:11</time>
      </address>
      <p>La Corte penale internazionale (ICC) <a href="https://www.aljazeera.com/news/2019/11/icc-approves-probe-myanmar-alleged-crimes-rohingya-191114162419921.html">aprirà</a> un’inchiesta sui presunti crimini contro l’umanità commessi dal Myanmar contro la minoranza musulmana dei rohingya. Il Myanmar non fa parte dell’ICC , ma lo scorso anno il tribunale aveva stabilito la propria giurisdizione sulla vicenda dei rohingya perché il Bangladesh, dove ora si trova la maggior parte dei rifugiati rohingya, è membro della Corte.</p>
      <p>La crisi in Myanmar <a href="https://www.ilpost.it/2019/10/26/genocidio-rohingya/">era cominciata</a> nell’agosto del 2017 con gli scontri tra l’esercito birmano e i ribelli rohingya nello stato del Rakhine, nell’ovest del paese, vicino al Bangladesh. Nel giro di poche settimane centinaia di migliaia di civili – si parla di 730 mila persone – erano stati costretti a lasciare le loro case, avevano superato il confine con il Bangladesh e si erano rifugiati nei campi profughi vicini alla frontiera. Le violenze commesse dai soldati birmani e dall’esercito – i cui vertici, secondo l’ONU, dovrebbero essere processati – sono state enormi: uccisioni indiscriminate, incendi di interi villaggi e stupri diffusi e sistematici. Il maggio del 2018, a nove mesi dall’inizio dell’esodo, è stato il mese in cui le donne rohingya hanno cominciato a partorire i bambini nati da quelle violenze sessuali.</p>
    </article>
  </body>
</html>