<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15391/tv-tipy-15-11-2019-21-11-2019/"/>
    <meta property="og:site_name" content="filmserver.cz"/>
    <meta property="article:published_time" content="2019-11-15T07:30:00+00:00"/>
    <meta property="og:title" content="TV tipy: Nezlomný jezdec se vydává do Dunkerku, kde si zahraje čáru"/>
    <meta property="og:description" content="Druhá polovina listopadu je v televizích ve znamení hned několika atraktivních premiér. Událostí týdne je rozhodně zařazení Nolanova Dunkerku, za zmínku ovšem stojí i několik pořadů věnovaných třiceti letům svobody."/>
  </head>
  <body>
    <article>
      <h1>TV tipy: Nezlomný jezdec se vydává do Dunkerku, kde si zahraje čáru</h1>
      <h2>Druhá polovina listopadu je v televizích ve znamení hned několika atraktivních premiér. Událostí týdne je rozhodně zařazení Nolanova <i>Dunkerku</i>, za zmínku ovšem stojí i několik pořadů věnovaných třiceti letům svobody.</h2>
      <address><time datetime="2019-11-15T07:30:00+00:00">15 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/dunkerk-film-173285/">Dunkerk</a> (<b>Dunkirk</b>) (pátek 15. 11., Nova, 22.20 - 00.30 / neděle 17. 11., Nova Cinema, 01.10 - 04.30 / pondělí 18. 11., 02.20 - 05.10)</p>
      <figure>
        <img src="https://filmserver.cz/img/54415.jpg"/>
      </figure>
      <p>Dva roky starý válečný snímek je úplně jiný než všechny ostatní, a ačkoli v něm není vidět jediný nepřátelský voják, je v něm nepřítel dost cítit. Režisér a scenárista <a href="https://filmserver.cz/christopher-nolan-osoba-9066/">Christopher Nolan</a> v něm spoléhá na takřka nesnesitelně hutnou atmosféru, kterou umocňuje zvláštní a zajímavou hudbou v kombinaci s ruchy. Odvážil se kombinovat tři vyprávěcí linie, což se mu povedlo na výbornou, protože v závěru se všechny takřka geniálně protnou. Osobitý je též v tom, že ukazuje válku jako celek, v němž jsou lidé jen figurkami a vůbec nevadí, že akčních scén je tu naprosté minimum, když už se ale objeví, jsou excelentní. Celkové dojmy ještě dotváří nádherná kamera <a href="https://filmserver.cz/hoyte-van-hoytema-osoba-35706/">Hoyteho van Hoytemy</a>, díky které je vše vtahující a intenzivní. Samozřejmostí jsou precizní herecké výkony, jimž dominují <a href="https://filmserver.cz/tom-hardy-osoba-95580/">Tom Hardy</a> a <a href="https://filmserver.cz/kenneth-branagh-osoba-9679/">Kenneth Branagh</a>, neztratí se ale ani <a href="https://filmserver.cz/mark-rylance-osoba-79305/">Mark Rylance</a>, <a href="https://filmserver.cz/cillian-murphy-osoba-153575/">Cillian Murphy</a> a další méně známé tváře. Tip týdne, o němž se více dočtete v naší <a href="https://filmserver.cz/clanek/12759/dunkerk/">recenzi</a>. <br/><b>Zajímavost: </b>Tvůrce původně plánoval natočit film bez scénáře.</p>
      <figure>
        <iframe src="https://www.youtube.com/embed/So7df4AloHk" width="640" height="360" data-service="Youtube" scrolling="no"/>
        <figcaption>Oficiální český trailer filmu Dunkerk / Dunkirk</figcaption>
      </figure>
      <p><a href="https://filmserver.cz/mesic-nad-rekou-film-145130/">Měsíc nad řekou</a> (sobota 16. 11., ČT1, 15.20 - 17.05 / neděle 17. 11., 06.25 - 08.05)</p>
      <figure>
        <img src="https://filmserver.cz/img/61679.jpg"/>
      </figure>
      <p>Československé poetické drama z počátku padesátých let vychází ze stejnojmenné divadelní hry Fráni Šrámka. Režisér a scenárista <a href="https://filmserver.cz/vaclav-krska-osoba-154381/">Václav Krška</a> v něm dokázal zachovat ducha předlohy, s čímž ale zároveň souvisí přílišná melancholie, sentimentalita a zbytečný patetismus, naopak jakýsi jeho kriticko-anarchistický rozměr až na výjimky ignoroval. Soustředil se tak spíše na literárně znějící dialogy, pomalejší tempo, nostalgickou atmosféru a z dnešního pohledu hodně naivní a mnohdy nechtěný humor. Výsledku nicméně pomáhají krásně zvolené lokace Písku a také to, že tvůrce se v něm nesnažil být aktuální, tudíž tolik nezestárnul. V hlavních rolích se objeví <a href="https://filmserver.cz/dana-medricka-osoba-153902/">Dana Medřická</a> a <a href="https://filmserver.cz/eduard-cupak-osoba-153932/">Eduard Cupák</a>, které skvěle doplňují <a href="https://filmserver.cz/zdenek-stepanek-osoba-127288/">Zdeněk Štěpánek</a>, <a href="https://filmserver.cz/zdenka-baldova-osoba-153816/">Zdeňka Baldová</a> nebo <a href="https://filmserver.cz/blanka-waleska-osoba-154914/">Blanka Waleská</a>. Mimo přehnané tlačení na emoce mrzí zejména o něco delší stopáž. Ne tak připomínaná záležitost. <br/><b>Zajímavost: </b><a href="https://filmserver.cz/dana-medricka-osoba-153902/">Medřická</a> hrála tu samou roli už v brněnském a plzeňském divadle.</p>
      <figure>
        <iframe src="https://www.youtube.com/embed/QlMxYO_1krE" width="640" height="360" data-service="Youtube" scrolling="no"/>
        <figcaption>Ukázka z filmu Měsíc nad řekou</figcaption>
      </figure>
      <p><a href="https://filmserver.cz/hovory-s-tgm-film-174953/">Hovory s TGM</a> (sobota 16. 11., ČT2, 20.00 - 21.20)</p>
      <figure>
        <img src="https://filmserver.cz/img/57748.jpg"/>
      </figure>
      <p>Historické drama z loňského roku nejvíc doplácí na to, že i když se režijní debutant <a href="https://filmserver.cz/jakub-cervenka-osoba-761696/">Jakub Červenka</a> snaží sebevíc, výsledná podoba připomíná divadelní hru. Tvůrce se totiž hodně spoléhal na dialogy a velmi dobrý scénář <a href="https://filmserver.cz/pavel-kosatik-osoba-808521/">Pavla Kosatíka</a>, který se ovšem některé problémy snažil aktualizovat a apelovat i na dnešního diváka, což se mu ne zcela podařilo. Jinak ale snímku nechybí solidní tempo, poměrně slušná komorní atmosféra i dobře zvolené lokace, které přece jen nekončící dialogové výměny dvou významných postav naší historie trochu oživují. Naprosto klíčové byly ústřední herecké výkony, které s bravurou zvládli Cenou české kritiky oceněný <a href="https://filmserver.cz/martin-huba-osoba-82335/">Martin Huba</a> a <a href="https://filmserver.cz/jan-budar-osoba-97871/">Jan Budař</a>. Dojmy pak bohužel kazí přílišná doslovnost, příliš mnoho řešených témat a také to, že oproti slavné literární předloze působí film až moc povrchně. Stojíte-li o více informací, přečtěte si naši <a href="https://filmserver.cz/clanek/13987/hovory-s-tgm/">recenzi</a>. <br/><b>Zajímavost: </b>Snímek je natočen v dnes už archaickém formátu 4:3.</p>
      <figure>
        <iframe src="https://www.youtube.com/embed/V7mTIpkx24g" width="640" height="360" data-service="Youtube" scrolling="no"/>
        <figcaption>Originální trailer filmu Hovory s TGM</figcaption>
      </figure>
      <p><a href="https://filmserver.cz/nezlomny-film-171634/">Nezlomný</a> (<b>Unbroken</b>) (sobota 16. 11., Nova Cinema, 20.00 - 22.45 / neděle 17. 11., 12.30 - 15.05 / pondělí 18. 11., 10.55 - 13.40)</p>
      <figure>
        <img src="https://filmserver.cz/img/44522.jpg"/>
      </figure>
      <p>Na pět let starém životopisném dramatu je nejvíc zarážející fakt, že ačkoli se na něm sešlo množství hvězdných jmen, výsledek je jen lehce nadprůměrný. Režírující <a href="https://filmserver.cz/angelina-jolie-osoba-20530/">Angelina Jolie</a> jako by v něm jela přesně podle příručky a scénář, na němž se podíleli i <a href="https://filmserver.cz/joel-coen-osoba-11393/">Joel</a> a <a href="https://filmserver.cz/ethan-coen-osoba-11392/">Ethan Coenovi</a>, zpracovává sice správně, zároveň ale nezajímavě, rutinně a nenápaditě. Výsledku moc nepomáhá ani přepálená stopáž a s ní související monotónnost některých potenciálně emocionálně silných scén, které tím pádem nepůsobí tak, jak byly zamýšleny. Autorce se nedaří ani zařazení flashbacků, které je hodně chaotické. V hlavní roli dostal důvěru snaživý, leč nevýrazný <a href="https://filmserver.cz/jack-o-connell-osoba-44998/">Jack O'Connell</a>, mnohem lepší jsou tak třeba <a href="https://filmserver.cz/domhnall-gleeson-osoba-118888/">Domhnall Gleeson</a>, <a href="https://filmserver.cz/garrett-hedlund-osoba-121717/">Garrett Hedlund</a>, <a href="https://filmserver.cz/takamasa-ishihara-osoba-757753/">Takamasa Ishihara</a> nebo <a href="https://filmserver.cz/jai-courtney-osoba-182433/">Jai Courtney</a> v těch vedlejších. Dojem pak výrazně vylepšují nádherná kamera <a href="https://filmserver.cz/roger-deakins-osoba-5233/">Rogera Deakinse</a>, hudba <a href="https://filmserver.cz/alexandre-desplat-osoba-5721/">Alexandra Desplata</a>, vydařené válečné pasáže a několik scén ze zajateckého tábora. Ideální, ale dost vykalkulovaná jednohubka, o níž více prozradí naše <a href="https://filmserver.cz/clanek/9270/nezlomny/">recenze</a>. <br/><b>Zajímavost: </b><a href="https://filmserver.cz/domhnall-gleeson-osoba-118888/">Gleeson</a> během natáčení zhubl o více než pětadvacet kilogramů.</p>
      <figure>
        <iframe src="https://www.youtube.com/embed/EccWplAaz4A" width="640" height="360" data-service="Youtube" scrolling="no"/>
        <figcaption>Český trailer filmu Nezlomný / Unbroken</figcaption>
      </figure>
      <p><a href="https://filmserver.cz/cara-film-174287/">Čára</a> (<b>Čiara</b>) (sobota 16. 11., ČT2, 21.20 - 23.15)</p>
      <figure>
        <img src="https://filmserver.cz/img/55250.jpg"/>
      </figure>
      <p>Slovensko-česko-ukrajinský kriminální thriller mnohé překvapí tím, že po technické a vizuální stránce dosahuje kvalitní evropské úrovně. Režírující <a href="https://filmserver.cz/peter-bebjak-osoba-158220/">Peter Bebjak</a> v něm toho moc neřešil a spolehl se na hutnou a dusivou atmosféru, cynismus všech postav, celkovou nekompromisnost, minimum emocí a svižné až klipovité tempo. A je to dobře, protože příběh, který má své kvality a řeší aktuální a atraktivní téma, osciluje mezi gangsterkou a dramatem, aniž by se rozhodl, čím chce vlastně být, na což doplácí na samotném konci, kde je bohužel nechtěně směšný a značně nedůvěryhodný. V hlavní roli exceluje charismatický <a href="https://filmserver.cz/tomas-mastalir-osoba-806424/">Tomáš Maštalír</a>, jehož doplňují mimo jiné <a href="https://filmserver.cz/emilia-vasaryova-osoba-125896/">Emília Vášáryová</a>, <a href="https://filmserver.cz/zuzana-fialova-osoba-134609/">Zuzana Fialová</a>, <a href="https://filmserver.cz/milan-mikulcik-osoba-79843/">Milan Mikulčík</a> nebo <a href="https://filmserver.cz/andrej-hryc-osoba-155521/">Andrej Hryc</a>. Nebýt pomalejšího začátku, mohlo být hodnocení ještě o něco lepší.    <br/><b>Zajímavost: </b>Film se zúčastnil Mezinárodního filmového festivalu v Chicagu, kde získal cenu za nejlepší výpravu.</p>
      <figure>
        <iframe src="https://www.youtube.com/embed/yLVVEJWNdcw" width="640" height="360" data-service="Youtube" scrolling="no"/>
        <figcaption>Český trailer filmu Čára / Čiara</figcaption>
      </figure>
      <p><a href="https://filmserver.cz/jezdci-film-140544/">Jezdci</a> (<b>The Horsemen</b>) (neděle 17. 11., ČT2, 21.20 - 23.10)</p>
      <figure>
        <img src="https://filmserver.cz/img/61680.jpg"/>
      </figure>
      <p>Dobrodružné drama z raných sedmdesátých let je nejen u nás skoro neznámé a moc se nepřipomíná. A není se co divit, protože režírující <a href="https://filmserver.cz/john-frankenheimer-osoba-462/">John Frankenheimer</a> se v něm pustil do adaptace románu <a href="https://filmserver.cz/joseph-kessel-osoba-24409/">Josepha Kessela</a> a publiku dává nahlédnout na běžný život prostých Afghánců. Představuje v něm především tamější národní sport buzkaši a nebere si servítky, takže některé scény jsou hodně drsné a atmosféra potřebně syrová. Nebojí se zobrazovat ani jiné tradiční rituály, které západní kultura nepochopí, zároveň k nim ale nedává žádný komentář. Z celého snímku je nicméně cítit úcta k místnímu náboženství i rituálům, což se dnes může zdát až nepochopitelné a kontroverzní. Hlavní roli ztvárnil výborný <a href="https://filmserver.cz/omar-sharif-osoba-59340/">Omar Sharif</a>, jemuž sekundují mimo jiné <a href="https://filmserver.cz/leigh-taylor-young-osoba-145535/">Leigh Taylor-Young</a>, <a href="https://filmserver.cz/jack-palance-osoba-144032/">Jack Palance</a> nebo <a href="https://filmserver.cz/peter-jeffrey-osoba-109488/">Peter Jeffrey</a>. Je třeba se ale připravit na to, že snímku prakticky chybí děj a občas upadne do stereotypu. Raritní záležitost.  <br/><b>Zajímavost: </b>Pár týdnů po začátku natáčení odešel z projektu kameraman <a href="https://filmserver.cz/james-wong-howe-osoba-4299/">James Wong Howe</a>, který se dostal do sporu s režisérem ohledně použití objektivu. </p>
      <figure>
        <iframe src="https://www.youtube.com/embed/IecEHhjDZ6M" width="640" height="360" data-service="Youtube" scrolling="no"/>
        <figcaption>Originální trailer filmu Jezdci / The Horsemen</figcaption>
      </figure>
      <p><a href="https://filmserver.cz/havel-jede-na-dovolenou-film-170163/">Havel jede na dovolenou</a> (neděle 17. 11., ČT2, 23.10 - 00.30 / středa 20. 11., 01.30 - 02.50)</p>
      <figure>
        <img src="https://filmserver.cz/img/61681.jpg"/>
      </figure>
      <p>Čtrnáct let starý český dokument je uváděn k příležitosti třicátého výročí Sametové revoluce a mapuje, kterak pozdější prezident jel v roce 1985 na prázdniny. Režírující duo <a href="https://filmserver.cz/jan-novak-osoba-6598/">Jan Novak</a> a <a href="https://filmserver.cz/adam-novak-osoba-808545/">Adam Novák</a> v něm filmařsky nepředvádí nic světoborného, ale "jen" ukazuje absurditu tehdejšího režimu a nechává mluvit především samotné aktéry, kteří přidávají vskutku bizarní a neuvěřitelně historky. Ve druhém plánu mohou diváci vidět i několik slavných disidentů v hodně zajímavých netradičních situacích. Jen je škoda, že tvůrci nevysvětlí některé okolnosti, nejdou do hloubky problému a zůstávají na úrovni humorných mikropříběhů, které toho zase tolik neprozradí. Ti, kteří nebudou znát souvislosti, se tak v příběhu budou hůře orientovat. Alespoň, že tempo je svižné a stopáž přiměřená. Vzpomínková záležitost. <br/><b>Zajímavost: </b>Režiséři snímek natáčeli primárně pro americké publikum, jemuž chtěli ukázat, jaký byl život československých disidentů.</p>
      <figure>
        <iframe src="https://www.youtube.com/embed/vVCFiVkTzas" width="640" height="360" data-service="Youtube" scrolling="no"/>
        <figcaption>Ukázka z filmu Havel jede na dovolenou</figcaption>
      </figure>
      <p><a href="https://filmserver.cz/oko-v-oblacich-film-173936/">Oko v oblacích</a> (<b>Eye in the Sky</b>) (úterý 19. 11., Prima Max, 20.00 - 22.15)</p>
      <figure>
        <img src="https://filmserver.cz/img/61682.jpg"/>
      </figure>
      <p>Čtyři roky starý britský válečný thriller se do tuzemských kin nedostal a vyšel jen na nosičích pro kino domácí. Svým způsobem je to škoda, protože režírující <a href="https://filmserver.cz/gavin-hood-osoba-3222/">Gavin Hood</a> v něm sice minimalizoval očekávanou akci, soustředil se ale na dialogy a moderní vojenské postupy a morální dilemata. Neopomněl naštěstí svižné tempo, poměrně hutnou atmosféru a výbornou gradaci děje, který se navíc snaží být objektivní a nahlížet blížící se konflikt z několika stran. Vypomohl si též obsazením, v němž excelují <a href="https://filmserver.cz/helen-mirren-osoba-123630/">Helen Mirren</a> a <a href="https://filmserver.cz/alan-rickman-osoba-36112/">Alan Rickman</a>, o moc pozadu ale nezůstávají ani <a href="https://filmserver.cz/aaron-paul-osoba-127835/">Aaron Paul</a>, <a href="https://filmserver.cz/barkhad-abdi-osoba-742441/">Barkhad Abdi</a> nebo <a href="https://filmserver.cz/phoebe-fox-osoba-176140/">Phoebe Fox</a>. Jestli něco kazí dojem, pak je to přílišná doslovnost a zpočátku i otravná klišé, především ovšem to, že po výborné první polovině ztratí tvůrce odstup a zcela zbytečně tlačí na divácké emoce. Solidní žánrovka na úterní večer. <br/><b>Zajímavost: </b><a href="https://filmserver.cz/alan-rickman-osoba-36112/">Rickman</a> zemřel tři měsíce před premiérou, film je mu věnován.</p>
      <figure>
        <iframe src="https://www.youtube.com/embed/hOqeoj669xg" width="640" height="360" data-service="Youtube" scrolling="no"/>
        <figcaption>Oficiální trailer filmu Oko v oblacích / Eye in the Sky</figcaption>
      </figure>
      <p><a href="https://filmserver.cz/bohatstvi-chudych-film-175801/">Bohatství chudých</a> (<b>Poveri ma ricchi</b>) (středa 20. 11., Nova Cinema, 16.10 - 18.05 / čtvrtek 21. 11., 08.30 - 10.20)</p>
      <figure>
        <img src="https://filmserver.cz/img/61683.jpg"/>
      </figure>
      <p>Tři roky stará italská komedie nepatří k těm celosvětově nejznámějším, svůj účel ale splní. Režisér a spoluscenárista <a href="https://filmserver.cz/fausto-brizzi-osoba-62243/">Fausto Brizzi</a> v ní toho moc neřešil a spolehl se na otřepaný, pořád ale funkční námět o tom, co se stane, když chudá rodina vyhraje miliony. Opřít se mohl o typickou italskou temperamentnost, která může někoho vysloveně iritovat, svižné tempo a krátkou stopáž, v níž není moc času na hluchá místa. Potěší také to, že se nebojí dělat legraci jak ze stereotypů typických pro lidi bohaté, tak i z těch pro lidi chudé, čímž děj malinko oživuje. Příběh tu pochopitelně neexistuje a snímek je tak jednou velkou řadou scén, které moc nedrží u sebe. V hlavní roli exceluje <a href="https://filmserver.cz/christian-de-sica-osoba-16313/">Christian De Sica</a>. Jen škoda, že humor je hodně nevyrovnaný a na několik skvelých a trefných hlášek připadá poměrně dost nezdařených a nedotažených vtipů. Odlehčená podívaná. <br/><b>Zajímavost: </b>Snímek je remakem francouzského filmu <i>Zbohatlíci </i>z roku 2011.</p>
      <figure>
        <iframe src="https://www.youtube.com/embed/_S0zJChyl1s" width="640" height="360" data-service="Youtube" scrolling="no"/>
        <figcaption>Oficiální trailer filmu Bohatství chudých / Poveri ma ricchi</figcaption>
      </figure>
      <p><a href="https://filmserver.cz/cernobila-spravedlnost-film-173646/">Černobílá spravedlnost</a> (<b>Detroit</b>) (středa 20. 11., Prima Max, 22.20 - 01.25 / pátek 21. 11., 00.10 - 07.45)</p>
      <figure>
        <img src="https://filmserver.cz/img/54301.jpg"/>
      </figure>
      <p>Dva roky staré historické drama naše kina zcela minulo a dodnes nelze oficiální cestou sehnat. Je to asi dáno tím, že příběh na první pohled vypadá až moc americky a lokálně, na ten druhý je ale univerzální a hodně alarmující. Režírující <a href="https://filmserver.cz/kathryn-bigelow-osoba-5187/">Kathryn Bigelow</a> v něm vychází ze skutečných událostí a opírá se o precizní a hutnou dobovou atmosféru, výbornou výpravu, skvělou kameru a trefnou hudbu <a href="https://filmserver.cz/james-newton-howard-osoba-8352/">Jamese Newtona Howarda</a>, která ke snímku zcela sedí. Záměrně také vše vypráví v pomalejším tempu, v němž je čas na představení několika postav i situací, které vedly k děsivému činu. Ve druhém plánu se autorka také zabývá policejním násilím a rasismem obecně a snaží se ho přenést i mimo hranice své vlasti, což se jí poměrně daří. Ve výborném obsazení exceluje především <a href="https://filmserver.cz/will-poulter-osoba-74926/">Will Poulter</a>, neztratí se ale ani <a href="https://filmserver.cz/john-boyega-osoba-162620/">John Boyega</a>, <a href="https://filmserver.cz/algee-smith-osoba-754343/">Algee Smith</a> nebo <a href="https://filmserver.cz/john-krasinski-osoba-64243/">John Krasinski</a>. Výsledný dojem přece jen trochu kazí přílišná tvůrčí agitace a přehnaná stopáž. Tematicky závažný tip. <br/><b>Zajímavost: </b>Jde o vůbec první film, který produkovalo studio Annapurna Pictures.</p>
      <figure>
        <iframe src="https://www.youtube.com/embed/d5h7Kgo-zeI" width="640" height="360" data-service="Youtube" scrolling="no"/>
        <figcaption>Originální trailer filmu Černobílá spravedlnost / Detroit</figcaption>
      </figure>
    </article>
  </body>
</html>