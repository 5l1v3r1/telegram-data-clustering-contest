<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/pogljad/ekonomika/demonopolizacziya-spyrtovoyi-haluzi-zminyt-ta-yaki-obmezhennya-potribni"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T07:18:02+00:00"/>
    <meta property="og:title" content="Демонополізація спиртової галузі: що змінить та які обмеження потрібні"/>
    <meta property="og:description" content="Комітет ВР підтримав скасування держмонополії на виробництво спирту. Про монополію в спиртовій галузі поговорили з експертами."/>
  </head>
  <body>
    <article>
      <h1>Демонополізація спиртової галузі: що змінить та які обмеження потрібні</h1>
      <address><time datetime="2019-11-15T07:18:02+00:00">15 Nov 2019, 07:18</time> by <a rel="author">Олексій Дорошенко, Дмитро Яблоновський</a></address>
      <p>
        <b>Скасування державної монополії на виробництво спирту – правильне рішення, особливо якщо врахувати тіньовий сектор. Таку точку зору в коментарі «Слово і Діло» висловив директор української Асоціації постачальників торговельних мереж Олексій Дорошенко.</b>
      </p>
      <p>Дорошенко звернув увагу, що демонополізація спиртової галузі вже неодноразово обговорювалася в профільному аграрному комітеті та гравцями ринку. Це найоптимальніша модель, яка сьогодні може бути, зазначив він.</p>
      <p>«<i>Буває, що спиртзавод вичерпав свій ліміт можливостей, за фактом нічого продавати. Наприклад, скільки може коштувати якась стара будівля 19-го століття? Копійки. Чому ми хочемо продавати за мільйони? Ми фактично продаємо цим заводам квоти на виробництво спирту. Звісно, ніхто не буде їх купувати, тому що вони коштують необґрунтовано дорого. Виходить, що все одно потрібно виробляти спирт нелегально</i>», – розповів Дорошенко.</p>
      <p>Тому законодавчі ініціативи демонополізувати спиртову галузь правильні, зазначив експерт.</p>
      <p>Він припустив, що надалі це допоможе вийти Україні з патової ситуації, коли у нас настільки багато податків, що ми їх не можемо сплатити, при тому, що їх зниження ні до чого не призведе.</p>
      <p>Економіст зазначив, що у світі залишилося тільки дві країни, які мають монополію на виробництво спирту, – Україна та Білорусь.</p>
      <related>
        <a href="https://www.slovoidilo.ua/2019/10/25/infografika/suspilstvo/yakyx-mistax-ukrayiny-ne-mozhna-prodavaty-alkohol-unochi"/>
      </related>
      <p>«<i>Тому варто йти шляхом, що робити виробництво дозволено всім бажаючим, але повинні бути дуже жорсткі умови щодо виробництва. Зокрема, коли компанія виробляє і платить акциз, це абсолютно нормальна ситуація</i>», – зауважив Дорошенко.</p>
      <p>Заступник виконавчого директора Центру економічної стратегії Дмитро Яблоновський назвав штучною монополію на виробництво спирту.</p>
      <p>Зокрема, «Укрспирт» – це той тип монополій, який не має економічних обґрунтувань і ефективності. Відповідно, монополія на виробництво-продаж спирту повинна бути ліквідована, додав експерт.</p>
      <p>Він акцентував увагу на тому, що в питанні виробництва алкоголю потрібно враховувати ризик того, що занадто велике споживання спиртного призводить до погіршення здоров'я, після чого платники податків віддають гроші за лікування. У підсумку все закінчується травмами на виробництві та величезною кількістю ДТП з вини п'яних водіїв.</p>
      <p>В економіці це називається негативним зовнішнім ефектом, констатував Яблоновський.</p>
      <p>«<i>Коли люди зловживають алкоголем, це має негативні соціально-економічні наслідки. Тому в цьому питанні держава може посісти наступну позицію: не проти того, щоб була конкуренція на ринку виробництва спирту, але за обмеження його доступності та споживання, щоб мінімізувати негативні наслідки</i>», – прокоментував Дмитро Яблонський.</p>
      <p>На думку економіста, держава може зробити дві важливі речі: обмежити місця продажу і зайнятися акцизами. Встановлюючи акцизи, ми можемо зменшити споживання, про що говорить низка досліджень, додав експерт.</p>
      <p>Крім того, він уточнив, що за допомогою високих акцизів на алкоголь держава забезпечує додаткові надходження до бюджету.</p>
      <p>Які міста в Україні відмовилися від продажу алкоголю вночі – за <a href="https://www.slovoidilo.ua/2019/10/25/infografika/suspilstvo/yakyx-mistax-ukrayiny-ne-mozhna-prodavaty-alkohol-unochi">посиланням.</a></p>
      <p>Також «Слово і Діло» з'ясувало, <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv">як змінилися доходи і витрати українців за останні 5 років.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/06/12/infografika/suspilstvo/yaki-mista-ukrayini-vidmovylysya-prodazhu-alkoholyu-vnochi"/>
        <a href="https://www.slovoidilo.ua/2019/10/25/infografika/suspilstvo/yakyx-mistax-ukrayiny-ne-mozhna-prodavaty-alkohol-unochi"/>
        <a href="https://www.slovoidilo.ua/2019/11/01/novyna/polityka/zelenskyj-rozpoviv-yak-borotysya-tinovym-rynkom-alkoholyu"/>
        <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv"/>
      </related>
    </article>
  </body>
</html>