<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-na-donbasi-aktivizuvalis-popovnyuyut-bojekomplekt-peredovih-pidrozdiliv-640083.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T07:12:00+00:00"/>
    <meta property="og:title" content="Окупанти на Донбасі активізувались: поповнюють боєкомплект передових підрозділів"/>
    <meta property="og:description" content="Боєкомплект передових підрозділів гібридної армії окупаційне командування поповнює боєприпасами для стрілецької зброї, артилерійських систем і мінометів"/>
  </head>
  <body>
    <article>
      <h1>Окупанти на Донбасі активізувались: поповнюють боєкомплект передових підрозділів</h1>
      <address>
        <time datetime="2019-11-15T07:12:00+00:00">15 Nov 2019, 07:12</time>
      </address>
      <h4>Боєкомплект передових підрозділів гібридної армії окупаційне командування поповнює боєприпасами для стрілецької зброї, артилерійських систем і мінометів</h4>
      <p>Командування російсько-окупаційних військ підвищує рівень готовності до застосування підрозділів з’єднань і частин 1 (Донецьк) та 2 (Луганськ) армійських корпусів збройних сил РФ. Зокрема, проводяться заходи з перевірки наявності матеріальних засобів та уточнюються потреби щодо їх постачання за умови активізації бойових дій. Про це йдеться у повідомленні Головного управління розвідки Міноборони України.</p>
      <p>«Противник активізував заходи з поповнення боєкомплекту передових підрозділів боєприпасами для стрілецької зброї, артилерійських систем і мінометів», - повідомляє військова розвідка.</p>
      <p>Напередодні, бойовики на Донбасі <a href="https://glavcom.ua/news/boyoviki-na-donbasi-pidsilyuyut-provokaciyni-obstrili-rozvidka-minoboroni-639644.html">підсилюють провокаційні обстріли</a> на ділянках вздовж лінії розмежування, де не відбувається розведення військ.</p>
      <p>Крім того, на передову з боку окупантів прибувають розвідувальні підрозділи, укомплектовані військовослужбовцями, більшість з яких цього року пройшли підготовку у навчальних центрах на території Росії та мають досвід диверсійно-розвідувальної діяльності, у тому числі з мінування місцевості, підриву об’єктів та коректування артилерійського вогню.</p>
      <p>Як повідомлялось, у четвер, 14 листопада, <a href="https://glavcom.ua/news/boyoviki-obstrilyali-poziciji-objednanih-sil-iz-garmat-odin-bojec-zaginuv-640066.html">бойовики обстріляли позиції Об'єднаних сил із гармат</a>: один боєць загинув.</p>
      <related>
        <a href="https://glavcom.ua/news/novoluganske-dvichi-z-pochatku-dobi-potrapilo-pid-vorozhiy-vogon-mapa-bojiv-639656.html"/>
        <a href="https://glavcom.ua/news/boyoviki-na-donbasi-pidsilyuyut-provokaciyni-obstrili-rozvidka-minoboroni-639644.html"/>
        <a href="https://glavcom.ua/country/criminal/sbu-zatrimala-prihilnika-russkogo-mira-yakiy-shpiguvav-v-ukrajinskomu-viysku--639420.html"/>
      </related>
    </article>
  </body>
</html>