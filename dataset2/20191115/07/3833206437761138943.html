<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Menda-Stoyanova-Bolnichniyat-shte-se-plashta-izcyalo-pri-gledane-na-bolno-dete-i-pri-trudova-zlopoluka-913981"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T07:19:00+00:00"/>
    <meta property="og:title" content="Менда Стоянова: Болничният ще се плаща изцяло при гледане на болно дете и при трудова злополука"/>
    <meta property="og:description" content="Първият ден от болничния ще се плаща при определени случаи. Това уточнение направи председателят на ..."/>
  </head>
  <body>
    <article>
      <h1>Менда Стоянова: Болничният ще се плаща изцяло при гледане на болно дете и при трудова злополука</h1>
      <address>
        <time datetime="2019-11-15T07:19:00+00:00">15 Nov 2019, 07:19</time>
      </address>
      <p>Първият ден от болничния ще се плаща при определени случаи. Това уточнение направи председателят на бюджетната комисия в Народното събрание Менда Стоянова пред Нова тв. Например, за гледане на болно дете майката няма да бъде ощетена. Майката ще си получи пълното обезщетение. Изключението ще важи и при трудова злополука, стана ясно от думите на Менда Стоянова.</p>
      <p>Вчера на заседание на Коалиционния съвет на управляващите ГЕРБ и "Обединени патриоти" се разбраха да не се плаща на работниците първият ден от болничния. Такава била практиката в редица европейски държави.</p>
      <p>До момента първите три дни от болничния се поемаха от работодателя, а следващите - от НОИ. На не една от отминалите тристранки от бизнеса настояваха да се върне старото положение, отпреди кризата, когато бизнесът изплащаше само първия ден, а от втория нататък поемаше осигурителната система.</p>
      <p>"През последните години се наблюдава драстично увеличение на броя на ползваните болнични от заетите на пазара на труда", каза пък председателят на ПГ на ГЕРБ Даниела Дариткова пред БНТ. Тя обясни, че сумите, които се изплащат за тези дни са нараснали от 313 милиона лева до 632 милиона лева. Това затруднява както държавното обществено осигуряване, така и работодателите.</p>
      <p>Според нея от коалицията предлагат една стъпка напред към това да се помисли как може да се ограничи неправомерното ползване на болнични.</p>
      <p> Тя също уточни, че това няма да важи за малките деца, за родителите, които ползват болничен за гледане на болно дете и за пострадалите при трудова злополука. За приетите в болница по клинични пътеки механизмите са различни.</p>
      <p>Трябва да се търсят източници за увеличението на минималната пенсия на 250 лева. Около 80 милиона ще са необходими за този ръст на пенсиите. Бюджетът на държавното обществено осигуряване е подготвен дълго. Процедурата предполага балансиран бюджет и трябва при това решение вчера да се търсят източници на средства, от които да се набавят тези 80 милиона лева, поясни Дариткова.</p>
    </article>
  </body>
</html>