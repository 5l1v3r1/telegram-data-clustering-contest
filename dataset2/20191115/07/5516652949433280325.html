<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425879/sthn-pagkosmia-elit-ths-podhlasias-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T07:51:37+00:00"/>
    <meta property="og:title" content="Στην παγκόσμια ελίτ της ποδηλασίας η Ρόδος"/>
    <meta property="og:description" content="Μεγάλο είναι το ενδιαφέρον των επαγγελματικών ομάδων για να συμμετάσχουν και το 2020 στους διεθνείς ποδηλατικούς αγώνες που διοργανώνει ο Ροδήλιος σε συνεργασία με τον Sports Tour Hellas στη Ρόδο, έχοντας τη στήριξη από την Περιφέρεια και τον Δήμο."/>
  </head>
  <body>
    <article>
      <h1>Στην παγκόσμια ελίτ της ποδηλασίας η Ρόδος</h1>
      <h2>Ο Ροδήλιος σε συνεργασία με τον Sport Tour Hellas θα διοργανώσει τον Μάρτιο του 2020 τους διεθνείς αγώνες και ήδη 21 επαγγελματικές, κορυφαίες ομάδες έχουν δηλώσει το ενδιαφέρον τους για συμμετοχή</h2>
      <address>
        <time datetime="2019-11-15T07:51:37+00:00">15 Nov 2019, 07:51</time>
      </address>
      <p>
        <b>Μεγάλο είναι το ενδιαφέρον των επαγγελματικών ομάδων για να συμμετάσχουν και το 2020 στους διεθνείς ποδηλατικούς αγώνες που διοργανώνει ο Ροδήλιος σε συνεργασία με τον Sports Tour Hellas στη Ρόδο, έχοντας τη στήριξη από την Περιφέρεια και τον Δήμο.</b>
      </p>
      <p>Κάθε χρόνο η διοργάνωση αποκτά όλο και περισσότερο κύρος και χαρακτηριστικό αυτού είναι πως πριν καν ανακοινωθεί το καλεντάρι για τους αγώνες παγκοσμίου βεληνεκούς από την UCI, 21 ομάδες δήλωσαν ενδιαφέρον για συμμετοχή, με τους διοργανωτές να σκέφτονται και το 2020 να δεχτούν κάπου στις 25, ώστε να έχουν τις κατάλληλες παροχές.</p>
      <p>Στόχος είναι να συμμετέχουν ομάδες με όσο γίνεται μεγαλύτερες αποστολές που δεν θα μείνουν στη Ρόδο απλώς για τους αγώνες, αλλά θα είναι στο νησί κάποιες μέρες πριν και μετά το αγωνιστικό δεκαήμερο, συμβάλλοντας έτσι με την κίνησή τους στην τοπική αγορά. Πρόκειται φυσικά γι’ ανθρώπους με συνεχή ταξίδια και παρουσία σε μεγάλες διοργανώσεις, ενώ τα οικονομικό τους επίπεδο είναι υψηλό. Την 1η Μαρτίου λοιπόν θα γίνει το Διεθνές Γκραν Πρι με μια μεγάλη διαδρομή καλύπτοντάς έτσι όλο το νησί και από τις 6 έως τις 8 του συγκεκριμένου μήνα θα διεξαχθούν τα τρία ΕΤΑΠ του Διεθνούς Γύρου.</p>
      <p>Στο ενδιάμεσο και συγκριμένα στις 4 Μαρτίου, θα γίνει το σιρκουί για όλες τις κατηγορίες από τον Ροδήλιο στο «Ζέφυρος» και σ’ αυτό θα συμμετάσχουν επίσης και κάποιοι αθλητές από τους επαγγελματίες των διεθνών αγώνων. Φέτος και με την παρουσία ξανά του Γιώργου Λεβεντάκη, ενδέχεται να γίνουν κάποιες μικροαλλαγές σε κάποια από τις διαδρομές, προκειμένου να είναι πιο προσιτές για τους ποδηλάτες, λαμβάνοντας φυσικά υπόψη και το χρονικό διάστημα φιλοξενίας τους στο νησί και την αρχή της περιόδου, όταν και πραγματοποιούνται οι διεθνείς συναντήσεις στη Ρόδο.</p>
      <p>Σύμφωνα με πληροφορίες, και φέτος θα υπάρχει συμμετοχή κάποιας Εθνικής ομάδας, όπως είχε γίνει και τα προηγούμενα χρόνια, κάτι που αποδεικνύει πια πόσο δημοφιλείς είναι στη διεθνή ποδηλατική κοινότητα οι αγώνες της Ρόδου.</p>
    </article>
  </body>
</html>