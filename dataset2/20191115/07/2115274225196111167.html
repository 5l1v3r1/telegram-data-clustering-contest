<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/rudolph_giuliani_donald_trump_ucrainagate-6553071/news/2019-11-15/"/>
    <meta property="og:site_name" content="Agi"/>
    <meta property="article:published_time" content="2019-11-15T07:08:00+00:00"/>
    <meta property="og:title" content="Rudolph Giuliani è indagato per finanziamenti elettorali"/>
    <meta property="og:description" content="L'avvocato di Donald Trump ed ex sindaco di New York è sospettato di violazioni delle regole sui finanziamenti elettorali e azioni illegali di lobby all'estero"/>
  </head>
  <body>
    <article>
      <h1>Rudolph Giuliani è indagato per finanziamenti elettorali</h1>
      <h2>L'avvocato di Donald Trump ed ex sindaco di New York è sospettato di violazioni delle regole sui finanziamenti elettorali e azioni illegali di lobby all'estero</h2>
      <address><time datetime="2019-11-15T07:08:00+00:00">15 Nov 2019, 07:08</time> by <a rel="author" href="https://www.agi.it/authors/titti-giammetta/" target="_blank">Titti Giammetta</a></address>
      <p>L'avvocato di <b>Donald Trump</b>, <b>Rudolph Giuliani</b>, è indagato dalla giustizia federale per possibili violazioni delle regole sui finanziamenti elettorali e azioni illegali di lobby all'estero. Lo riporta Bloomberg citando tre funzionari Usa. Giuliani è una figura chiave nell'<b>Ucrainagate</b> e nell'ambito dell'inchiesta per l'<b>impeachment</b>.</p>
      <p>Secondo Bloomberg a indagare su Giuliani sarebbe l'ufficio del procuratore federale di Manhattan, da lui stesso guidato prima di diventare <b>sindaco di New York</b>. Le indagini si starebbero concentrando proprio sulle sue attività in Ucraina. Alcune settimane fa gli inquirenti avevano puntato il mirino su due soci di Giuliani, Lev Parnas e Igor Fruman, accusati di aver fatto illegalmente confluire centinaia di migliaia di dollari verso funzionari statunitensi e comitati politici che sostenevano Trump.</p>
      <p>I due, attraverso l'azienda per cui lavoravano, la <b>Global Energy Producers Llc</b>, sono stati accusati di aver violato la <b>legge sui finanziamenti elettoral</b>i attraverso una donazione di 325 mila dollari al gruppo America Frist Action, legato alla campagna Trump. I due uomini d'affari avrebbero collaborato dal 2018 con Giuliani nei suoi tentativi di trovare in Ucraina prove contro <b>Joe Biden </b>e il figlio Hunter e avviare un'indagine su di loro.</p>
    </article>
  </body>
</html>