<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/pentru-bebelusul-noel-tricoul-fotbalistului-oradean-george-puscas-cu-autograf-scos-la-licitatie-in-scop-caritabil-152811.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-15T07:59:00+00:00"/>
    <meta property="og:title" content="Pentru bebeluşul Noel! Tricoul fotbalistului orădean George Puşcaş, cu autograf, scos la licitaţie în scop caritabil"/>
    <meta property="og:description" content="E mobilizare masivă pentru micuţul Noel, bebeluşul de doar câteva luni diagnosticat recent cu o boală cruntă a muşchilor, atrofie musculară spinală (SMA 1). Comunitatea s-a mobilizat şi ajută fiecare cum poate. Sora internaţionalului George Puşcaş a scos la licitaţie chiar şi un tricou cu numărul 9 al fotbalistului orădean, în speranţa de-ai asigura copilaşului suma de care are nevoie pentru tratamente."/>
  </head>
  <body>
    <article>
      <h1>Pentru bebeluşul Noel! Tricoul fotbalistului orădean George Puşcaş, cu autograf, scos la licitaţie în scop caritabil</h1>
      <address><time datetime="2019-11-15T07:59:00+00:00">15 Nov 2019, 07:59</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/bebelus-noel-tricou-puscas.jpg"/>
      </figure>
      <p>
        <b>E mobilizare masivă pentru micuţul Noel, bebeluşul de doar câteva luni diagnosticat recent cu o boală cruntă a muşchilor, atrofie musculară spinală (SMA 1). Comunitatea s-a mobilizat şi ajută fiecare cum poate. Sora internaţionalului George Puşcaş a scos la licitaţie chiar şi un tricou cu numărul 9 al fotbalistului orădean, în speranţa de-ai asigura copilaşului suma de care are nevoie pentru tratamente.</b>
      </p>
      <p>Cazul bebeluşului, pe care <b>BIHOREANUL </b>l-a <a href="https://www.ebihoreanul.ro/stiri/ultima-or-31-48/o-familie-din-oradea-cere-ajutor-bebelusul-noel-are-o-boala-grava-a-muschilor-si-orice-suma-conteaza-152604.html">prezentat </a>săptămâna trecută, a impresionat mulți oameni de bine, care vor să ajute. Contribuie fiecare cum poate.</p>
      <p>Pentru a-l ajuta, pe Facebook a fost înfiinţat chiar şi un grup, <a href="https://www.facebook.com/groups/749355595491433/">Licitatii pentru Micutul Noel -SMA1</a>, unde fiecare scoate la licitaţie diverse obiecte, suma astfel obţinută fiind donată în conturile lui Noel.</p>
      <p>Haine pentru toate vârstele, inclusiv rochii de seară şi de mireasă, piese de mobilier, accesorii, ba chiar şi produse de înfrumuseţare, şedinţe de manichiură, extensii de gene ori pachete de remodelare corporală sunt doar câteva dintre produsele scoase la licitaţie pentru Noel.</p>
      <p>Între cei care au scos diverse produse la licitaţie se numără şi <a href="https://www.ebihoreanul.ro/stiri/ultima-or-31-34/sora-lui-george-puscas-s-a-maritat-celebrul-fotbalist-bihorean-a-jucat-mireasa-video-150629.html">Deea Puşcaş</a>, sora internaţionalului George Puşcaş, care a anunţat că <a href="https://www.facebook.com/photo.php?fbid=2697815953608534">oferă spre licitaţie tricoul cu autograf </a>al fotbalistului.</p>
      <p>"Bună dragilor, pentru Noel, ofer spre licitaţie, tricoul fratelui meu, George Puşcaş cu numărul 9 al naţionalei României, împreună cu autograful acestuia. Preţul de licitaţie începe de la 250 lei şi se încheie pe data de 24.11.2019. #1124 Predare personală în judeţul Bihor sau prin curier(transportul fiind asigurat de mine)", a scris tânăra pe grup.</p>
      <p>Până joi seară, suma la care ajunsese tricoul era de 3.100 de lei. Practic, posesorul trebuie să facă dovada donației în contul lui Noel, să o trimită și apoi va primi tricoul.</p>
      <p>Aşa cum <b>BIHOREANUL  </b>a mai scris, Noel a fost diagnosticat cu atrofie musculară spinală şi are nevoie de tratament serios de specialitate, iar părinţii cer ajutor pentru a-l pune pe picioare. "Avea 6 săptămâni când inima de mamă îmi dădea semne că ceva nu este în regulă! Toată lumea zicea că nu văd bine, că totul este în regulă cu Noel. De fapt, acestea au fost primele semne că ceva nu este 100% în regulă cu micuţul nostru Noel. Nu îşi ţinea încă capul, deşi cei de vârsta lui da, apoi am observat că nu îşi ţinea o mână aşa cum trebuia", a scris mama sa pe <a href="https://www.facebook.com/Noel.SMA1/posts/111062840331491">Facebook</a>.</p>
      <p>După mai multe investigaţii, medicii i-au pus diagnosticul de atrofie musculară spinală (SMA 1), o boală genetică neuromusculară progresivă în care, arată site-urile de specialitate, neuronii motori afectează muşchii voluntari, care sunt utilizaţi pentru activităţi cum ar fi târâtul, mersul pe jos, controlul capului şi gâtului, şi de înghiţire. SMA afectează muşchii de pe tot corpul, cel mai grav fiind vizaţi muşchii cei mai apropiaţi de trunchi - umeri, şolduri, spate.</p>
      <p>Tot documentându-se părinţii au aflat că au nevoie de injecţii speciale care să ridice tonusul muscular al copilaşului, inclusiv de despre o terapie scumpă, eficientă, numită ZOLGENSMA, dar care ar costa enorm, potrivit acestora, peste 2 milioane de euro.</p>
      <p>Cei care consideră că pot ajuta o pot face donând orice sumă de bani în conturile deschise la Banca Transilvania pe numele Olyus Noel Robert: EUR: RO74BTRLEURCRT0527455101, HUF: RO87BTRLHUFCRT0527455101, RON: RO27BTRLRONCRT0527455101, COD SWIFT: BTRLRO22, PayPal: paypal.me/kicsinoelsma1.</p>
    </article>
  </body>
</html>