<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597417/kalifornia-sti-dimosiotita-fotografia-tou-16xronou-pou-anoikse-pyr-se-sxoleio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T07:20:00+00:00"/>
    <meta property="og:title" content="Καλιφόρνια: Στη δημοσιότητα φωτογραφία του 16χρονου που άνοιξε πυρ σε σχολείο"/>
    <meta property="og:description" content="Συναγερμός το απόγευμα της Πέμπτης στην Καλιφόρνια των ΗΠΑ, από πυροβολισμούς σε λύκειο της Σάντα Κλαρίτα. Τουλάχιστον επτά άνθρωποι επλήγησαν από πυρά μέσα..."/>
  </head>
  <body>
    <article>
      <h1>Καλιφόρνια: Στη δημοσιότητα φωτογραφία του 16χρονου που άνοιξε πυρ σε σχολείο</h1>
      <address><time datetime="2019-11-15T07:20:00+00:00">15 Nov 2019, 07:20</time> by <a rel="author">SigmaLive</a></address>
      <p><b>Συναγερμός το απόγευμα της Πέμπτης στην Καλιφόρνια των ΗΠΑ, από πυροβολισμούς σε λύκειο της Σάντα Κλαρίτα. Τουλάχιστον επτά άνθρωποι επλήγησαν από πυρά μέσα στο Λύκειο Σόγκους, κοντά στο Λος Αντζελες, σύμφωνα με τον σερίφη και τοπικά μέσα ενημέρωσης.<br/></b> <br/>Σύμφωνα με ανακοίνωση του νοσοκομείου Henry Mayo, μία κοπέλα 16 ετών και ένας 14χρονος έχασαν τη ζωή τους στην επίθεση.<br/>Εκτός από τους δύο μαθητές που σκοτώθηκαν, άλλοι τρεις, δύο κορίτσια ηλικίας 14 και 15 ετών και ένα αγόρι επίσης 14 ετών, τραυματίστηκαν και νοσηλεύονται.<br/> <br/>Δράστης της επίθεσης, ένας μαθητής λυκείου, ντυμένος στα μαύρα, ο οποίος στη συνέχεια αυτοπυροβολήθηκε στο κεφάλι με το όπλο του, ένα ημιαυτόματο 45άρι. <br/> <br/>Η αστυνομία έδωσε στη δημοσιότητα και τη φωτογραφία του.<br/> </p>
      <figure>
        <img src="https://www.sigmalive.com/uploads/default/files/15dce35ec53bbd.jpg"/>
      </figure>
      <p> <br/>Ο έφηβος νοσηλεύεται σε σοβαρή κατάσταση σε τοπικό νοσοκομείο. Σύμφωνα με τον σερίφη πρόκειται για 16χρονο μαθητή του Λυκείου όπου σημειώθηκε το περιστατικό. <br/> <br/>Αφού έβγαλε το όπλο από το σακίδιό του, άνοιξε πυρ εναντίον των συμμαθητών του και κράτησε την τελευταία σφαίρα για τον εαυτό του», είπε ο Κεντ Ουίτζενερ, από το γραφείο του σερίφη της κομητείας του Λος Άντζελες. «Αυτή τη στιγμή δεν έχουμε καμία ένδειξη για τα κίνητρα ή την ιδεολογία του», πρόσθεσε ο πράκτορας του FBI Πολ Ντέλακορτ, σε συνέντευξη Τύπου που παραχώρησαν οι υπηρεσίες επιβολής του νόμου.<br/> <br/>Στην περιοχή έσπευσαν ασθενοφόρα και ισχυρές αστυνομικές δυνάμεις. Η Σάντα Κλαρίτα βρίσκεται βορείως του Λος 'Αντζελες. Το λύκειο Σίγκας και όλα τα σχολεία στην περιφέρεια Ουίλιαμ Σ. Χαρτ έχουν αποκλειστεί. <br/> <br/>Οι μαθητές, ο ένας πίσω από τον άλλον, έχοντας μερικές φορές τα χέρια ψηλά στον αέρα, απομακρύνθηκαν από το λύκειο.<br/> <br/>Στον χώρο του σχολείου εκτυλίχτηκαν σκηνές πανικού. Ορισμένοι από τους τραυματίες δέχτηκαν τις πρώτες βοήθειες έξω από το σχολείο, σε μια έκταση με γρασίδι. Τουλάχιστον ένας άνθρωπος βρέθηκε τραυματισμένος στην αίθουσα της χορωδίας, σύμφωνα με την εφημερίδα Los Angeles Times.<br/> <br/>Η νέα αυτή επίθεση είναι το 85ο επεισόδιο με πυροβολισμούς σε σχολικούς χώρους από τις αρχές του έτους, σύμφωνα με το Everytown, μια ομάδα ακτιβιστών που αγωνίζονται για να γίνουν πιο αυστηροί οι νόμοι περί οπλοκατοχής.<br/> <br/>Φέτος είναι επίσης η 20ή επέτειος από τη σφαγή στο Λύκειο Κολουμπάιν του Κολοράντο, όπου δύο έφηβοι σκότωσαν 12 μαθητές και έναν καθηγητή και τραυμάτισαν άλλους 20 ανθρώπους, ενώ στη συνέχεια αυτοκτόνησαν.<br/> <br/>Από την εξέταση βίντεο, το οποίο προέκυψε από τις κάμερες ασφαλείας, οι αστυνομικοί ανέφεραν πως διέκριναν τον δράστη να βγάζει το όπλο από την τσάντα του, να πυροβολεί πέντε άτομα και στη συνέχεια να το στρέφει στον εαυτό του και να αυτοπυροβολείται στο κεφάλι. <br/> <br/>Η επίθεση αυτή φέρει όλα τα χαρακτηριστικά σημάδια άλλης μιας επίθεσης μαζικών πυροβολισμών στις ΗΠΑ. Οι αλλεπάλληλες εκρήξεις βίας, ιδίως στα σχολεία, έχουν αναζωπυρώσει τον δημόσιο διάλογο για τον έλεγχο των όπλων και το συνταγματικό δικαίωμα των πολιτών να οπλοφορούν.<br/> <br/>Πηγή: skai.gr</p>
    </article>
  </body>
</html>