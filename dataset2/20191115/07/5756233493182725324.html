<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621561/%D8%AF%DB%8C%D8%A7%D8%A8%D8%AA-%DA%86%D9%87-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D9%82%D9%84%D8%A8-%D9%88-%D8%B9%D8%B1%D9%88%D9%82-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T07:40:00+00:00"/>
    <meta property="og:title" content="دیابت چه تاثیری بر قلب و عروق دارد؟"/>
    <meta property="og:description" content="یک متخصص قلب و عروق درباره تاثیر دیابت بر قلب گفت: دو سوم مرگ و میر بیماران دیابتی ناشی از عوارض قلبی و عروقی این بیماری است."/>
  </head>
  <body>
    <article>
      <h1>دیابت چه تاثیری بر قلب و عروق دارد؟</h1>
      <address>
        <time datetime="2019-11-15T07:40:00+00:00">15 Nov 2019, 07:40</time>
      </address>
      <p>
        <i>یک متخصص قلب و عروق درباره تاثیر دیابت بر قلب گفت: دو سوم مرگ و میر بیماران دیابتی ناشی از عوارض قلبی و عروقی این بیماری است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر مرجان جمشیدی در همایش روز جهانی دیابت گفت: در آمارهایی که سازمان بهداشت جهانی در سال ۲۰۱۸ ارائه داده، ۴۲۵ میلیون‌ نفر در دنیا مبتلا به دیابت هستند. آماری که در سال ۲۰۱۷ ارائه شده نشان‌ می‌دهد در ایران حدود شش میلیون‌ نفر دیابت دارند.</p>
      <p>وی با اشاره به این که دیابت یک بیماری سیستمیک است گفت: بیماری دیابت بر ارگان‌های مختلفی تاثیر می‌گذارد و مغز، کلیه، چشم، اندام‌های تحتانی و قلب تاثیر می‌گذارد. دو سوم مرگ و میرهای ناشی از دیابت از عوارض قلبی و عروقی این بیماری ناشی می‌شود، به همین دلیل پیشگیری از بیماری‌های قلبی و عروقی در بیماران دیابتی حائز اهمیت است.</p>
      <figure>
        <img src="https://aftabnews.ir/files/fa/news/1398/8/23/359369_877.jpg"/>
      </figure>
      <p>این متخصص قلب و عروق ادامه داد: عروقی که در بیماری دیابت ممکن است درگیر شوند علاوه بر عروق مغز، عروق قلب، عروق کلیه، عروق چشم و عروق اندام‌های تحتانی است‌. در بیماران دیابتی ممکن است علائم مشابه افراد غیر دیابتی نباشد، بیماری که دیابت ندارد ممکن است با صد یا دویست قدم راه رفتن احساس درد در قفسه سینه داشته باشد و بعد به دلیل داشتن درد به پزشک مراجعه کند اما بیماران دیابتی ممکن است هیچ علائمی نداشته باشند و سکته‌های خاموش کنند.</p>
      <p>جمشیدی افزود: در بیماران دیابتی هرگونه علائمی چون تنگی نفس، تعریق، سکسکه و هر گونه درد از ناحیه فک تا ناف چه سمت راست و یا چپ و جلو یا پشت قفسه سینه ممکن است نشانه گرفتگی عروق قلبی باشد. انجام نوار قلب، اکوکاردیوگرافی تست ورزش اقدامات غربالگرانه‌ای است که می‌تواند تاثیر دیابت را بر روی قلب بررسی کند و از عوارضی چون ایست قلبی و سکته قلبی جلوگیری کند.</p>
    </article>
  </body>
</html>