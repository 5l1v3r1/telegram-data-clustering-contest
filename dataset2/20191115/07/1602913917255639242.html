<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/black-friday-2019-probleme-la-procesarea-platilor-cu-cardul-emag-nu-reuseste-sa-le-ia-clientilor-banii-din-conturi-balbe-in-call-center-18587891"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T07:12:35+00:00"/>
    <meta property="og:title" content="Black Friday 2019. Probleme la procesarea plăţilor cu cardul: eMAG nu reuşeşte să le ia clienţilor banii din conturi. Bâlbe în call-center"/>
    <meta property="og:description" content="eMAG, cel mai mare retailer online de pe piaţa locală, întâmpină probleme în această dimineaţă în a le lua clienţilor banii din conturi pentru comenzile de Black Friday, eveniment de shopping de la care compania aşteaptă astăzi venituri de 500 de milioane de lei."/>
  </head>
  <body>
    <article>
      <h1>Black Friday 2019. Probleme la procesarea plăţilor cu cardul: eMAG nu reuşeşte să le ia clienţilor banii din conturi. Bâlbe în call-center</h1>
      <address><time datetime="2019-11-15T07:12:35+00:00">15 Nov 2019, 07:12</time> by <a rel="author" href="https://www.zf.ro/autor/adrian-seceleanu" target="_blank">Adrian Seceleanu</a></address>
      <p>eMAG, cel mai mare retailer online de pe piaţa locală, întâmpină probleme în această dimineaţă în a le lua clienţilor banii din conturi pentru comenzile de Black Friday, eveniment de shopping de la care compania aşteaptă astăzi venituri de 500 de milioane de lei.</p>
      <p>“Foarte mulţi clienţi sună cu aceeaşi problemă. Aşteptaţi 2-3 ore pentru a reîncerca.. Probabil este o problemă de la procesatorul de plăţi”, este mesajul transmis clienţilor de operatorii din call-center chiar dacă în mesajele transmise automat de retailer clienţii sunt notificaţi că dacă nu fac plata în 60 de minute rezervarea produselor se anulează. “Reîncercaţi, dar nu de prea multe ori (…)”, spun reprezentanţii din call-centerul eMAG, care par a fi depăşiţi de problemă.</p>
      <p>PayU, procesatorul de plăţi cu care lucrează eMAG, şi care face parte din acelaşi grup, nu a oferit momentan detalii despre aceste erori, care sunt raportate de mai mulţi clienţi pe reţelele sociale. “Vreau şi eu, ca tot românu, să-mi cumpăr o tigaie de Black Friday şi eMAG, PayU sau cine o fi nu vrea să-mi proceseze plata cu cardu. Cash is king?”, scrie unul dintre utilizatori pe Facebook.</p>
    </article>
  </body>
</html>