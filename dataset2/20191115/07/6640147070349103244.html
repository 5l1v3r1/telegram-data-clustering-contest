<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ps5-socom-online-guerrilla-games/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-15T07:59:00+00:00"/>
    <meta property="og:title" content="PS5, SOCOM online è il nuovo gioco di Guerrilla Games? | Game Division"/>
    <meta property="og:description" content="PS5 sarà la console giusta per vedere l'arrivo di un nuovo SOCOM online? Secondo un noto insider, sì, è proprio questo il progetto di Guerrilla Games."/>
  </head>
  <body>
    <article>
      <h1>PS5, SOCOM online è il nuovo gioco di Guerrilla Games? | Game Division</h1>
      <address>
        <time datetime="2019-11-15T07:59:00+00:00">15 Nov 2019, 07:59</time>
      </address>
      <p>Con l’arrivo della next-gen il prossimo anno, i giocatori si aspettano grandi ritorni dei titoli più apprezzati in questa generazione: per esempio God of War 2, Marvel’s Spider-Man 2 e Horizon Zero Dawn 2. Parlando proprio di<b> Guerrilla Games</b>, da tempo si vocifera che il team sia al lavoro non su un solo gioco, ma su ben due titoli per PS5, uno dei quali dedicato al multiplayer. Ovviamente, tutti abbiamo subito pensato a Killzone… ma se invece fosse <b>SOCOM</b>?</p>
      <p>La serie di SOCOM è lontana dalle nostre macchine da gioco da tempo (dal 2011, per la precisione) e, secondo il noto insider Tidux, sarebbe pronta a tornare su PS5. <b>Pare infatti che ci sia un “secondo team” al lavoro su una versione multiplayer di SOCOM</b>. Il <a href="https://twitter.com/Tidux/status/1195092396280811520">tweet</a>, inoltre, è una risposta a un vecchio tweet di Tidux stesso, nel quale aveva affermato che PlayStation stava decidendo se realizzare un nuovo gioco di SOCOM: pare che infine sia stato dato il via libera.</p>
      <figure>
        <img src="https://www.tomshw.it/images/images/2019/11/socom-63112.jpg"/>
      </figure>
      <p>Leggi anche: <a href="https://www.tomshw.it/videogioco/google-stadia-no-4k-pc/">Google Stadia: niente 4K su PC fino al 2020, altri limiti svelati</a></p>
      <p>La parte importante, in ogni caso, è che si parli di un “secondo team”, quindi i fan di Horizon Zero Dawn possono stare tranquilli. Recentemente inoltre una proposta di lavoro ha spinto molti a pensare che il team sia alla ricerca di personale proprio per il seguito delle avventure di Aloy. Specifichiamo che <b>si tratta solo di rumor e speculazioni e che non ci sono informazioni ufficiali in merito</b>.</p>
      <p>Che si tratti di SOCOM, di un nuovo Killzone o di qualche altra IP, di certo non scopriremo nulla prima del prossimo anno, sempre ammesso che tale progetto secondario arrivi in tempi rapidi e non si debba aspettare anni prima del rilascio. Per ora possiamo solo attendere nuove informazioni da parte di Guerrilla. <b>Diteci, quali sono le vostre speranze in merito?</b></p>
      <blockquote>In attesa di PS5 e dei suoi giochi, potete divertirvi con PlayStation 4 e le sue esclusive: trovate un bundle interessante su <a href="https://toms.it/LRdvV">Amazon</a>.</blockquote>
    </article>
  </body>
</html>