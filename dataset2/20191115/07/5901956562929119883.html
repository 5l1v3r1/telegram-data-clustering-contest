<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/od-ljubljane-do-bahrajna-in-hongkonga-248976"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T07:30:00+00:00"/>
    <meta property="og:title" content="Od Ljubljane do Bahrajna in Hongkonga"/>
    <meta property="og:description" content="￼LJUBLJANA – Ko je Zlatko Mahić s svojimi sodelavci spomladi 2006 pod streho koprske Bonifike spravil prvo prireditev WFC (World Freefight Challenge) v mešanih borilnih športih (MMA), v kateri..."/>
  </head>
  <body>
    <article>
      <h1>Od Ljubljane do Bahrajna in Hongkonga</h1>
      <h2>Veliki načrti Zlatka Mahića, glavnega organizatorja borilnih spektaklov WFC.</h2>
      <address><time datetime="2019-11-15T07:30:00+00:00">15 Nov 2019, 07:30</time> by <a rel="author">Miha Šimnovec</a></address>
      <p>￼LJUBLJANA – Ko je<b> Zlatko Mahić</b> s svojimi sodelavci spomladi 2006 pod streho koprske Bonifike spravil prvo prireditev WFC (World Freefight Challenge) v mešanih borilnih športih (MMA), v katerih so se Evropejci udarili z Brazilci, so imeli mnogi še pomisleke. A veliki ljubitelj obračunov, v katerih so dovoljeni tako rekoč vsi udarci, prijemi in meti, se ni oziral nanje. Šel je svojo pot, na kateri vztraja še danes.<br/><br/>Kljub polenom, ki so mu jih nekateri metali pod noge, je iz leta v leto prirejal spektakle, v katerih so lahko ljubitelji borilnih veščin uživali od Ljubljane prek Dubrovnika, Beograda in Sofije pa vse do Abu Dabija. Čez dobra dva meseca, 19. januarja, bo namreč v dvorani Tivoli izpeljal že 24. prireditev, prvič v kletki, ki mu jo izdelujejo na Češkem. Poimenoval jo je WFC 24 – OKEx po novem glavnem pokrovitelju, eni od vodilnih kriptomenjalnic na svetu OKEx. »Naše sodelovanje se je zgodilo čisto po naključju, potem ko sem – ker me kriptovalute zanimajo – s prijateljem nedolgo tega obiskal tovrstni sejem na Malti. Tam sem spoznal <b>Andyja Cheunga</b>, ki v omenjenem hongkonškem podjetju, to ima 800 zaposlenih, zaseda zelo visok položaj. Ko je izvedel, s čim se ukvarjam, je bil izjemno navdušen, zato mi je takoj ponudil sodelovanje,« je zaupal Mahić.<br/><br/>O konkretnih številkah, kar zadeva sponzorstvo, seveda ni želel govoriti, češ da so poslovna skrivnost, je pa prikimal naši opazki, da jim bo njihova pomoč prišla še kako prav. Še toliko bolj, ker imajo z WFC še velike načrte. »Skupaj že delamo na tem, da bomo digitalizirali dogodek in sčasoma ustvarili največjo navijaško bazo v MMA. Tako bomo že decembra predstavili novo platformo, na kateri bodo ljubitelji mešanih borilnih športov na enem mestu dobili prav vse, kar bodo želeli. Naša vizija je, da bi – po principu facebooka, twitterja – vzpostavili največje (borilno) omrežje na svetu,« je pojasnil Zlatko in razkril, da je njihov glavni namen borce in borbe približati navijačem. Tako bodo lahko ljubitelji MMA sami glasovali in izbirali tekmece. »Z nekom se bo boril tisti, ki bo prejel največ glasov, in ne tisti, ki ga bo določil menedžer ali promotor. Za nameček bodo lahko navijači stavili na razplete dvobojev, dajali napitnine borcem, ki se bodo borili s posebnimi pametnimi rokavicami. Te bodo med drugim merile moč udarcev, energijo, srčni utrip itn., vse to pa se bo gledalcem prikazovalo na zaslonu – kakor v igricah,« se je razgovoril vodja združenja WFC, ki se je prav v teh dneh v Bahrajnu združil z organizacijo Brave FC; ta je v lasti šejka <b>Khalida bin Hamada Al Khalife</b>. Zatem se je vrnil k 24. prireditvi WFC, na kateri se bosta v glavnem obračunu večera med seboj spoprijela šampiona dveh kategorij – Hrvat <b>Ivica Trušček</b> (do 77 kg) in Bolgar <b>Svetlozar Savov</b> (do 84 kg). V slovenskem obračunu se bosta udarila <b>Marko Drmonjič</b> in <b>Denis Porčič - Chorchyp</b>, od naših borcev pa se bodo predstavili še <b>Monika Kučinič</b>, <b>Jakob Nedoh</b>, <b>Luka Podkrajšek</b>, <b>Matej Plavec</b>, <b>Aleš Ratej</b>, <b>Matjaž Vičar</b> in boksarski težkokategornik <b>Haris Aksalič</b>, ki bo prestal ognjeni krst v MMA. </p>
    </article>
  </body>
</html>