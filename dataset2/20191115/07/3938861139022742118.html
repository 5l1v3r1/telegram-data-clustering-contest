<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_nimechchina-stala-zbroyeyu-rosiyi/938217"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:26:00+00:00"/>
    <meta property="og:title" content="&quot;Німеччина стала зброєю Росії&quot;"/>
    <meta property="og:description" content="Німецький Бундестаг 13 листопада ухвалив зміни до енергетичного законодавства, що виведуть з-під дії європейських правил частину російського газогону &quot;Північний потік-2&quot;. Це прибере останні перепони для завершення будівництва. Зміни стосуються 12 миль ділянки газопроводу в територіальних ..."/>
  </head>
  <body>
    <article>
      <h1>"Німеччина стала зброєю Росії"</h1>
      <address><time datetime="2019-11-15T07:26:00+00:00">15 Nov 2019, 07:26</time> by <a rel="author">Gazeta.ua</a></address>
      <p>Німецький Бундестаг 13 листопада ухвалив зміни до енергетичного законодавства, що виведуть з-під дії європейських правил частину російського газогону "Північний потік-2". Це прибере останні перепони для завершення будівництва.</p>
      <p>Зміни стосуються 12 миль ділянки газопроводу в територіальних водах Німеччини. За оновленим цьогоріч законодавством ЄС, на новозбудовані морські газогони має поширюватися норма: обов'язкове відокремлення видобування, транзиту газу та його постачання. Газпром одночасно видобуває газ і контролює газопровід для його доставки в Європу. ЄС мав використовувати "Північний потік-2" лише на половину його потужності.</p>
      <p>— Німеччина поставила свої економічні цілі вище позиції Євросоюзу, — говорить енергетичний експерт Михайло Гончар, 56 років. — Газова директива ЄС передбачала певні винятки з правил. Берлін їх поширив на "Північний потік-2". Це не дозволить використовувати його на повну потужність із моменту завершення будівництва. Але відкриває для росіян дорогу для оскарження в судах. Так було з першим "Північним потоком". За п'ять років Москва домоглася скасування обмежень для нього.</p>
      <p>Німеччина стала зброєю Росії, що руйнує ЄС зсередини. В Єврокомісії Берлін має домінуючу позицію. Її очолює німкеня. Тож Кремль зможе протягти потрібні для себе рішення через цей орган.</p>
      <p>Маємо на міжнародних майданчиках доносити до західних політиків, що російська газова голка небезпечна для Європи. Також варто зменшувати вплив німецького бізнесу в Україні. Все, що імпортуємо звідти, можна замінити товарами з Південної Кореї. Берлін повинен зрозуміти — його лицемірна політика має ціну. Німці кажуть, що хочуть зберегти транзит через Україну, а потім допомагають росіянам обійти обмеження для "Північного потоку-2".</p>
    </article>
  </body>
</html>