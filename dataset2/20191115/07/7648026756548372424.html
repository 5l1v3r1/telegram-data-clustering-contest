<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%a0%d7%95%d7%95%d7%94-%d7%92%d7%9f-%d7%a0%d7%9e%d7%90%d7%a1-%d7%9e%d7%a8%d7%95%d7%9b%d7%91%d7%99-%d7%94%d7%93%d7%95-%d7%92%d7%9c%d7%92%d7%9c%d7%99-%d7%a9%d7%9e%d7%99%d7%9d-%d7%a7%d7%a6%d7%95%d7%a5-%d7%a2%d7%9c-%d7%97%d7%95%d7%a7%d7%99-%d7%94%d7%aa%d7%a0%d7%95%d7%a2%d7%94-%d7%95%d7%9e%d7%a1%d7%9b%d7%a0%d7%99%d7%9d-%d7%90%d7%95%d7%aa%d7%a0%d7%95-417605/6"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-15T07:00:00+00:00"/>
    <meta property="og:title" content="בנווה גן נמאס מרוכבי הדו-גלגלי: &quot;שמים קצוץ על חוקי התנועה ומסכנים אותנו&quot;"/>
    <meta property="og:description" content="&quot;השכונה שלנו הפכה לג'ונגל תחבורתי. קטנועים ואופניים חשמליים דוהרים על מדרכות ושבילים&quot;, טוענים תושבים בשכונת נווה גן הפתח תקוואית. לדבריהם, אין אכיפה ורוכבי הרכב הדו-גלגלי מרשים לעצמם להשתולל ולסכן אותם ואת ילדיהם. העירייה: &quot;השיטור העירוני תגבר את הסיורים בשכונה&quot;"/>
  </head>
  <body>
    <article>
      <h1>בנווה גן נמאס מרוכבי הדו-גלגלי: "שמים קצוץ על חוקי התנועה ומסכנים אותנו"</h1>
      <h2>"השכונה שלנו הפכה לג'ונגל תחבורתי. קטנועים ואופניים חשמליים דוהרים על מדרכות ושבילים", טוענים תושבים בשכונת נווה גן הפתח תקוואית. לדבריהם, אין אכיפה ורוכבי הרכב הדו-גלגלי מרשים לעצמם להשתולל ולסכן אותם ואת ילדיהם. העירייה: "השיטור העירוני תגבר את הסיורים בשכונה"</h2>
      <address><time datetime="2019-11-15T07:00:00+00:00">15 Nov 2019, 07:00</time> by <a rel="author">מתן דויטש</a></address>
      <p>תושבים בשכונת נווה גן טוענים: רוכבי דו גלגלי ממונע מתעלמים בקביעות מחוקי התנועה, נוסעים בשבילים המיועדים להולכי רגל בגנים ציבוריים ומסכנים את חיי ילדינו. "המצב נורא, והוא רק הולך ומתדרדר", אומר אחד התושבים.</p>
      <figure>
        <img src="https://cdn.isnet.co.il/dyncontent/2019/11/13/89b4d0f4-d997-4759-bbea-6cd8c5f2e03c.PNG"/>
        <figcaption>דו גלגלי בנווה גן. צילום: פרטי</figcaption>
      </figure>
      <p>לטענת התושבים בשכונה הפתח תקוואית מדובר בדרך כלל ברוכבי קטנועים ואופנועים שעובדים בשליחויות אך לא רק. הם נוסעים בשבילים צרים שלא תמיד מוארים ומהווים סכנה של ממש, וזאת ככל הנראה כדי לקצר את דרכם אל היעד המבוקש.</p>
      <p>"אתמול ביליתי עם הנכדים בגן המשחקים שבאזור רחוב דנקנר והפארק הדרומי", מספר תושב השכונה. "אחד מנכדיי היה עם קורקינט, ופתאום הגיח רוכב קטנוע וכמעט דרס אותו. שאלתי אותו מה הוא עושה, אז במקום להתנצל, הוא צעק עליי והגיב בתנועות ידיים. ממש חוצפן. אנשים שנוסעים כמו משוגעים, ועוד שמעירים להם הם מגיבים בתוקפנות זה מתכון לאסון".</p>
      <p>
        <b>וזה קרה בפעמים נוספות?</b>
      </p>
      <p>"אני גר במתחם סגור, שבתוכו ארבעה בניינים מתוחמים בגדר, אז במקום להגיע מהחלק האחורי, פעמים רבות הם פותחים את הגדר ונוסעים בתוך המתחם היכן שנמצאים ילדים. זה משהו נורא. באסיפות דיירים אנחנו מבקשים ממי שמזמין משלוחים שיבקשו שהשליחים יכנסו מהכניסות שמיועדות לכך".</p>
      <p>
        <b>ניסית לפנות לגורמים כלשהם כדי לטפל בתופעה?</b>
      </p>
      <p>"פניתי אתמול למוקד 106, אז הם ענו שהם  עובדים במתכונת חירום. אמרתי להם 'עכשיו ערב, רגוע יחסית, אבל כשתקבלו דיווח על מישהו שנדרס, אז באמת תיכנסו למתכונת חירום. בתגובה הם הפנו אותי להגיש תלונה במשטרה. יכול להיות שאעשה זאת".</p>
      <p>
        <b>איך לדעתך ניתן לטפל בזה?</b>
      </p>
      <p>"אולי יש אפשרות לשים מצלמות שיכולות לזהות גם את לוחית הרישוי ואז יהיה ניתן לתת דוח על סמך זה. אחרי מספר דוחות הם יעדיפו לעשות סיבוב קטן ולא לקצר את הדרך במקום אסור".</p>
      <p>
        <b>
          <u>
            <u>"שמים קצוץ"</u>
          </u>
        </b>
      </p>
      <p>"מדובר בתופעה שהולכת ומתגברת בחודשים האחרונים, פשוט מכה", מספר תושב אחר. "יש המון פינות משחקים וגנים ציבוריים בשכונה שמתפתחת, אבל אין מצב לצאת מהבית עם ילדים לטיול או ללכת על מדרכה אפילו בלי שרוכב קטנוע נוסע לעברך או מאחוריך.</p>
      <p>"באחד מהמקרים הלכתי באסירי ציון עם עגלת תינוק, ועם שאר ילדיי, ופתאום הגיע לעברינו בחור שרכב על המדרכה כל הדרך מגרינשפן לטבצ'ניק. אני עם ילדים קטנים והוא עובר בינינו כאילו לא קרה כלום".</p>
      <p>
        <b>וזה קורה הרבה?</b>
      </p>
      <p>"זה קורה כל יום כל היום. שמים קצוץ על חוקי תנועה והולכי רגל ומתנהלים כאילו המדרכות שלהם. צריכים להבין שהמדרכות מיועדות להולכי רגל בלבד.וגינות משחקים זה לא מקום לרכיבה, גם אם זה מקצר לו כמה מטרים. לדעתי, צריכים להציב באזור שלושה-ארבעה פקחים, וגם שתי ניידות שיסיירו ולתת דוחות. רק ככה הם יבינו שהם לא יכולים לנסוע איפה שהם רוצים".</p>
      <p>תושבת אחרת מוסיפה: "השכונה שלנו הפכה לג'ונגל תחבורתי. קטנועים ואופניים חשמליים דוהרים על מדרכות ושבילים גם בפניות ללא שדה ראיה, למשל בגינת קוגלמן או בשביל דנקנר. לא פעם מצאתי את עצמי נאלצת לזוז במהירות הצידה עם העגלה. הרבה פעמים מדובר בבני נוער, שפשוט אדישים לחלוטין למצב ולסכנה".</p>
      <p><b>מעיריית פתח תקוה נמסר:</b> "נושא זה מצוי תחת אחריותה של משטרת ישראל. יחד עם זאת, עם קבלת הדיווחים, השיטור העירוני תגבר את מערך הסיורים בשכונה, וכן נוצר קשר עם הגורמים הרלוונטיים במשטרה לטובת הטיפול בנושא".</p>
    </article>
  </body>
</html>