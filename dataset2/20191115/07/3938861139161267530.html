<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_iz-zarplati-vidkladali-po-tisyachi-griven-schomisyacya/938234"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T07:31:00+00:00"/>
    <meta property="og:title" content="&quot;Із зарплати відкладали по тисячі гривень щомісяця&quot;"/>
    <meta property="og:description" content="&amp;mdash;&amp;ensp;Чтобы зарегистрировать брак в ДНР, нужно подать заявление, паспорт и документ от предыдущего брака, если такой был. Регистрация проводится через месяц после подачи, &amp;mdash; каже 26-річна Ольга Романчук з окупованого Донецька. &amp;mdash;&amp;ensp;Документи приймають тільки від ДНР. ..."/>
  </head>
  <body>
    <article>
      <h1>"Із зарплати відкладали по тисячі гривень щомісяця"</h1>
      <address><time datetime="2019-11-15T07:31:00+00:00">15 Nov 2019, 07:31</time> by <a rel="author">Андрій СТОЛЯРЧУК</a></address>
      <p>— Чтобы зарегистрировать брак в ДНР, нужно подать заявление, паспорт и документ от предыдущего брака, если такой был. Регистрация проводится через месяц после подачи, — каже <b>26-річна Ольга Романчук</b> з окупованого Донецька.</p>
      <p>— Документи приймають тільки від ДНР. Якщо подати український паспорт, на ньому ставлять відмітку — тоді він стане недійсний. При подачі треба сплатити республіканське мито — 65,2 гривні та 38,35 за розгляд заяви.</p>
      <p>Шлюб на окупованій території Донбасу не визнається українською владою.</p>
      <p>На підконтрольній території Донбасу діє програма "шлюб за 24 години". Свідоцтво українського зразка видають того ж дня. Коштує послуга 1510 грн.</p>
      <p>У ДНР на весілля відкладають гроші рік. Сукню шукають на сторінках безкоштовних оголошень у забороненій в Україні соціальній мережі "ВКонтакте".</p>
      <p>— С мужем живем гражданским браком несколько лет. Хотели узаконить отношения — так проще оформлять потом другие документы, — каже <b>25-річна Анастасія Черненко</b> з Донецька. — Із зарплати відкладали по тисячі гривень щомісяця. За рік назбирали потрібну суму. Аби зекономити, купляла вживану сукню. За неї віддала 2 тисячі.</p>
      <p>Зачіску робила подруга, фотографувала також вона. Ще 500 гривень пішло на макіяж і манікюр. Чоловіку придбали тільки нову сорочку. Костюм у нього був. На їжу витратили майже всі заоща­джені гроші. Весілля відзначали на дачі у друзів. Із родичами було 12 чоловік.</p>
      <p>На сайті безкоштовних оголошень OLX місцеві пропонують послуги весільного фотографа.</p>
      <p>12-годинна зйомка в Донецьку коштує від 4 тис. грн. Сюди входить фото зі зборів нареченого й нареченої, розпису, прогулянки й банкету.</p>
      <p>— На свадьбу заказывают видеооператора и тамаду. Если гости более состоятельные — добавляем услуги диджея или музыкантов. Это может стоить около 6 тысяч гривен. В небольших городах — в несколько раз дешевле, — каже <b>32-річна Альона Постнова</b> з Горлівки. — Більшість молодих пар самотужки займаються весіллям. На це потрібно два місяці. Агентства просять за послуги майже 5 тисяч гривень. Роблять все за три тижні.</p>
      <p>За примірку весільного плаття вимагають гроші. Деякі наречені купляють сукню в розстрочку.</p>
      <p>— В одному салоні висить табличка: "примірка весільних суконь — 100 рублів" (38,31 грн. — ГПУ). Так магазини заробляють, бо не всі можуть купити собі плаття. Ходять у такі заклади, підбирають, який розмір і фасон їм підходить. Потім замовляють через китайські інтернет-магазини чи з Росії. Виходить набагато дешевше, — говорить <b>23-річна Ольга Борисова</b> із Шахтарська. — Якщо сукню хочеться зберегти на все життя, а грошей немає — оформлюють розстрочку до півроку. Але купують вбрання, що коштує понад 15 тисяч гривень. Звичайне буде вдвічі дешевше.</p>
      <p>У Луганську є кілька агентств з організації весілля. Пари замовляють послуги менеджера. Фірма домовляється з рестораном, проводить виїзну церемонію, замовляє прокат авто, торт, коровай.</p>
      <p>— Такі організації враховують статки молодят. Наприклад, виїзну церемонію з декораціями можуть зробити за 1992 гривні. Найдорожче — 8811,3 гривні із фуршетом, із музичним супроводом і репетицією виїзної церемонії. У вартість не входить перевезення, монтаж і демонтаж. Він коштує 153,24 гривні, — каже <b>26-річна Світлана Смолова</b> з окупованого Луганська. — За годину прокату авто представницького класу молодята платять до 400 гривень. Ціна кілограма весільного торта — 287,32 гривні, 38,31 — доставка.</p>
      <p>Видатки між собою ділять батьки молодят. Іноді родичі оплачують окремі послуги.</p>
      <p>— Наприклад, дядько моєї сестри замість подарунка оплатив букет нареченої. Віддав за нього 1000 гривень. Також купив квіти для дружка та бутоньєрки для нареченого й дружка. Заплатив ще 500 гривень, — додає Смолова. — Молодятам пропонують оздобити кафе чи ресторан по-святковому. Прикрашають столи, стільці, оформлюють для молодих спеціальне місце. Коштує майже 2 тисячі гривень. Можна замовити навіть фотозону — від 1150 гривень. Основні витрати — їжа. У вартість бенкету може входити алкоголь. У деяких закладах дозволяють приносити його з собою. Це здешевлює святковий стіл. На 20 людей коштуватиме майже 10 тисяч гривень.</p>
      <p>
        <b>Готелі пропонують знижки</b>
      </p>
      <p>У донецькому ресторані "Атлас" молодятам пропонують знижки на шлюбний номер зі святковим оформленням і безкош­товні послуги фотографа.</p>
      <p>— Якщо замовляєш бенкет у цьому закладі, дають знижки у власному готелі — 50 відсотків. Найдешевший номер коштує 1148 гривень, — говорить 31-річний Влад Сіпеєв із Донецька. — Коли замовляєш весільний торт у ресторані, роблять і на нього знижку 50 відсотків. У закладі є салон. Нареченій можуть зробити манікюр. Фотограф безкоштовно знімає. Вартість одного місця в ресторані становить 766 гривень.</p>
    </article>
  </body>
</html>