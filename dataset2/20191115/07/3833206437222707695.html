<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dnes-v-AMTII-shte-bude-otkrita-unikalna-specializirana-konferenciya-914003"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T07:46:00+00:00"/>
    <meta property="og:title" content="Днес в АМТИИ ще бъде открита уникална специализирана конференция"/>
    <meta property="og:description" content="Единствената по рода си у нас специализирана международна конференция по проблемите на мениджмънта, ..."/>
  </head>
  <body>
    <article>
      <h1>Днес в АМТИИ ще бъде открита уникална специализирана конференция</h1>
      <address>
        <time datetime="2019-11-15T07:46:00+00:00">15 Nov 2019, 07:46</time>
      </address>
      <p>Единствената по рода си у нас специализирана международна конференция по проблемите на мениджмънта, маркетинга и комуникациите в сферата на изкуството отваря врати на 15 ноември от 9.30 ч. в арт център "Бялата къща“ в Стария Пловдив. Форумът се организира от  АМТИИ "Проф. Асен Диамандиев“ и магистърските специалности "Артмениджмънт“ и "PR на арторганизации“, които за своето 16 и 10 годишно съществуване изградиха международно призната школа по управление и PR комуникации в сферата на изкуствата.</p>
      <p>Пленарните доклади "Какво вижда PR-ът през Прозореца на Овертон“ на професора по теория на изкуствата проф. д-р Любомир Караджов и "Иновативен метод за моделиране на арт организация“ на проф. д-р Емилия Константинова очертават основните насоки на научния форум – новости в артмениджмънта, маркетинговите проучвания и публичните комуникации в изкуството.</p>
      <p>В тазгодишната седма международна конференция участват изследователи от САЩ, Русия, Полша и четири български висши училища. Освен хабилитирани учени, сред лекторите са и докторанти, мениджъри на театри, арт центрове,  международни фестивали и изявени студенти с практически опит. </p>
      <p>След анонимно рецензиране изнесените на конференцията доклади ще бъдат издадени в сборник, представен в Националния референтен списък на съвременните български научни издания с научно рецензиране в НАЦИД.</p>
    </article>
  </body>
</html>