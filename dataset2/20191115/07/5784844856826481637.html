<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/akcija-prinesi-stare-baterije-je-zakljucena.html?RSS2e66f162d8a75b02b2da79de2f643e53"/>
    <meta property="og:site_name" content="Računalniške novice"/>
    <meta property="article:published_time" content="2019-11-15T07:00:00+00:00"/>
    <meta property="og:title" content="Akcija »Prinesi stare baterije« je zaključena"/>
    <meta property="og:description" content="Velika ozaveščevalno-zbiralna nagradna akcija odpadnih prenosnih baterij in akumulatorjev »Prinesi stare baterije«, ki je potekala na območju Mestne občine Ljubljana, je zaključena"/>
  </head>
  <body>
    <article>
      <h1>Akcija »Prinesi stare baterije« je zaključena</h1>
      <address>
        <time datetime="2019-11-15T07:00:00+00:00">15 Nov 2019, 07:00</time>
      </address>
      <p>
        <b>Velika ozaveščevalno-zbiralna nagradna akcija odpadnih prenosnih baterij in akumulatorjev »Prinesi stare baterije«, ki je potekala na območju Mestne občine Ljubljana, je zaključena. Največ starih baterij (na šolo) je zbrala Osnovna šola Vič, največ starih baterij (na učenca) pa je prispevala Osnovna šola Spodnja Šiška. Obe sta si tako prislužili glavno nagrado – nastop glasbenika Zlatka. Ta pa bo obiskal tudi tretjo šolo, in sicer Osnovno šolo Valentina Vodnika, saj je le-ta celoten čas akcije skrbela za najbolj izvirno in aktivno informiranje posameznikov o zbiranju starih baterij. V sklopu akcije je organizirano zbiralo stare baterije sicer 38 prijavljenih ljubljanskih osnovnih šol, svoje stare baterije so prispevali tudi zainteresirani posamezniki. V času med 1. in 20. oktobrom 2019 so na ta način zbrali dobrih 14,5 ton starih baterij, od tega se je na šolah ali za šole zbralo skoraj 11 ton, ostala količina (3,5 ton) pa ni bila namenjena posamezni šoli in so jo posamezniki v tem času samo oddali na javne zbirne točke akcije. Aktivnost je organizirala družba ZEOS, d.o.o. skupaj z Radiem Ekspres, Mestno občino Ljubljana, JP VOKA Snaga d.o.o. in podjetjem Varta. Potekala je v sklopu projekta Life Gospodarjenje z e-odpadki (v sofinanciranju Ministrstva RS za okolje in prostor ter Evropske komisije) ter pod okriljem 2. Mednarodnega dneva e-odpadkov (kateremu so organizatorji 14. oktobra v centru Ljubljane tudi posvetili poseben dogodek).</b>
      </p>
      <p>Z namenom, da bi količino zbranih odpadnih baterij v Sloveniji še povečali, saj gre za nevarne odpadke, ki hkrati vsebujejo tudi dragocene snovi, so v mesecu oktobru organizirali veliko akcijo »Prinesi stare baterije«<b>, ki je potekala v prestolnici in se je z 20. oktobrom zaključila. </b>V akciji je sodelovalo <b>38 prijavljenih ljubljanskih osnovnih šol </b>s skoraj <b>19.000 učenci</b>, ki so med seboj tekmovale v zbiranju starih baterij in se tako potegovale za <b>tri glavne nagrade. </b>Pri tem so jim pomagali vsi zaposleni na šoli, učenci s starši in njihovimi sorodniki, prijatelji ter sodelavci, ki pa so svoje baterije prinašali tudi na nekatere druge javne zbirne točke in jih tam namenili določeni osnovni šoli. Iz tega naslova se je skupaj nabralo skoraj <b>11 ton starih baterij</b>. Tudi drugi občanke in občani so k akciji na teh točkah prispevali svoje stare baterije – <b>3,5 ton</b>. V sklopu akcije je vsem skupaj na ta način uspelo zbrati kar dobrih <b>14,5 ton starih baterij</b>!</p>
      <p><b>Emil Šehić, direktor družbe ZEOS, d.o.o.</b>, je ob zaključku akcije poudaril: <i>»Akcija zbiranja odpadnih baterij, ki smo jo tokrat prvič organizirali skupaj z osnovnimi šolami v Mestni občina Ljubljana, je presegla vsa naša pričakovanja. Zelo zadovoljni smo s številom šol, ki so se neposredno vključile v akcijo ter hkrati s količino odpadnih baterij zbranih v tako kratkem času. S tem neposredno zmanjšujemo onesnaževanje okolja in dvigujemo ozaveščenost o pravilnem ravnanju s tovrstnimi odpadki.</i>«</p>
      <p>
        <b>Zmagovalne šole</b>
      </p>
      <p>V akciji so šole med seboj tekmovale v zbrani količini. Pri prvih treh z največ zbranimi starimi baterijami je rezultat v zbrani količini zelo tesen, a vendar imamo zmagovalca.</p>
      <p>Največ odpadnih baterij na šolo je uspelo zbrati <a href="https://www.osvic.si/"><b>Osnovni šoli Vič</b></a>, ki je zbrala kar <b>1.291,3 kg </b><b>starih baterij</b>. To šolo so organizatorji tudi obiskali ter jim nagrado predali v živo.</p>
      <p>
        <i>»Osnovna šola Vič je ena izmed največjih šol v Ljubljani. Usmerjeni smo v dobra dela, prostovoljstvo, vključevanje v lokalno skupnost in skrb za boljši jutri. Tudi zaradi tega smo zbrali več kot tono odpadnih baterij in s tem ozaveščali učence in ožjo lokalno skupnost o e–odpadkih. Močno verjamemo v varovanje našega planeta.« je povedala koordinatorka akcije na <b>Osnovni šoli Vič, Maruša Majhen</b> in dodala: »V akciji prinesi stare baterije smo sodelovali  učenci, učitelji, starši, babice, tetke, bivši učenci in naši upokojeni prijatelji iz Dnevnega centra Vič. Na Osnovi šoli Vič vemo, da je medsebojno sodelovanje in sodelovanje z lokalno skupnostjo ključ do uspeha. Dobre volje za dobra dela nam nikoli ne zmanjka.«</i>
      </p>
      <p>
        <i>Ob predaji pohvale za največ zbranih starih baterij na OŠ Vič: Klemen Bučan (Radio Ekspres), Emil Šehič (ZEOS, d.o.o.), Šolska skupnost OŠ Vič in Urša Dolinšek (ZEOS, d.o.o.)</i>
      </p>
      <p>Šola, ki je zbrala največ odpadnih baterij na učenca (t.j. <b>2,43 kg baterij na učenca</b>) pa je <a href="http://sola-siska.si/"><b>Osnovna šola Spodnja Šiška</b></a>.</p>
      <p>V sklopu akcije so se sodelujoče šole tudi zelo izvirno trudile in po svojih močeh, idejah in poteh delile informacijo o akciji oz. zbiranju starih baterij, zato so se organizatorji odločili, da bodo nagradili tudi tisto, ki je to opravila najboljše – <a href="http://www.os-vv.si/"><b>Osnovna šola Valentina Vodnika</b></a>. Ta šola je za komunikacijo akcije po svojih kanalih poleg osnovnega obveščanja o akciji (objava na spletni strani, družbenih omrežjih, deljenje letakov, polepitev plakatov po šoli in okolici) izvedla tudi nekatere <b>druge inovativne aktivnosti</b> in tako komisijo prepričala, da si je zaslužila tretjo nagrado.</p>
      <p>
        <a href="https://www.youtube.com/channel/UC91peiUM1NdXc2BjD4kcohw">
          <i>Video posnetki</i>
        </a>
        <i> OŠ Valentina Vodnika (KLIK)</i>
      </p>
      <p>
        <i> </i>
        <a href="https://www.youtube.com/watch?v=ZxpXUQSob_s&amp;feature=youtu.be&amp;fbclid=IwAR33xaQZ2JZtmQb7d6T7jTLPIjRIn9I322YIjRV177SOdjQvj3cgAnazGoA">
          <i>Rap komad</i>
        </a>
        <i> OŠ Valentina Vodnika (KLIK)</i>
      </p>
      <p>Je pa bilo ravno šolo za najboljše komuniciranje o akciji zelo težko izbrati. Organizatorji akcije so izpostavili, da so res z velikim navdušenjem in hvaležnostjo spremljali celoten potek zbiranja starih baterij na šolah, saj so se učenci in učenke skupaj s koordinatorji dobro organizirali in pri akciji uporabili zelo zanimive in izvirne aktivnosti. Nekatere šole so se resnično povezale s celotno skupnostjo, ki jim je baterije pomagala zbirati, druge so s pomočjo nadarjenih učencev pripravile rap komade, zanimiva oglasna sporočila, plakate, video posnetke itd. So pa nazadnje izbrali tisto, ki je pri tem še malo bolj izstopala.</p>
      <p>Vse tri zgoraj omenjene šole so si kot nagrado prislužile <b>koncert glasbenika Zlatka, ki je sicer ambasador projekta Life Gospodarjenje z e-odpadki, v sklopu katerega poteka akcija.</b></p>
      <p>A res vsi, prav vsi, ki so prispevali svoj del k akciji, so neke vrste zmagovalci – saj so poskrbeli za čistejše okolje v katerem živimo.</p>
      <p>Vrstni red vseh šol glede na zbrano količino najdete <a href="http://e-odpadki.zeos.si/sl/aktivnosti/prinesi-stare-baterije/tabela-rezultatov-obvestilo.html">tule</a>.</p>
      <p>Tudi medijski pokrovitelj akcije, <b>Radio Ekspres</b>, je ponosen, da je bil lahko del te uspešne zgodbe. <b>Voditelj Kul jutra Klemen Bučan </b>pravi: <i>»Moram priznati, da sem res presenečen nad tem, kako odgovorno so otroci pristopili k tej akciji in s kakšnim veseljem ter ponosom so zbirali stare baterije, hkrati pa skrbeli za recikliranje! Za zeleno prihodnost se ne bojim več!« </i></p>
      <p>
        <b>Gradivo z dogodka na Kongresnem trgu v Ljubljani (14. oktober 2019)</b>
      </p>
      <p>V čast 2. Mednarodnemu dnevu e-odpadkov so organizatorji na Kongresnem trgu v Ljubljani 14. oktobra 2019 organizirali poseben dogodek, na katerem se je zgodilo veliko zanimivih poučno-zabavnih aktivnosti na temo e-odpadkov s poudarkom na starih baterijah. Na spodnjih dveh povezavah lahko sedaj najdete tudi video in galerijo fotografij.</p>
      <p><a href="https://www.youtube.com/watch?v=ukmcGI1WvyA&amp;t=11s">Video</a> (KLIK)</p>
      <p><a href="https://www.flickr.com/photos/eodpadki/albums/72157711345691461">Fotografije</a> (KLIK)</p>
      <p>
        <b>Stalne lokacije za oddajo starih baterij</b>
      </p>
      <p>Kljub temu, da se je oktobrska akcija zaključila, je za dobro vseh nas potrebno z ločenim zbiranjem baterij nadaljevati. Dobre navade, ki so tekom akcije postale stalnica, naj zato ostanejo. Lokacij za oddajo starih baterij je širom države res že zelo veliko. Brezplačno se lahko oddajo na eno izmed naslednjih lokacij: </p>
      <ul>
        <li>v ulične zbiralnike na nekatere eko otoke širom države</li>
        <li>v zelene kote v nekaterih trgovinah z električno in elektronsko opremo oz. v vse trgovine, ki prodajajo nove baterije</li>
        <li>v zbiralnice družbe ZEOS, d.o.o.</li>
        <li>v zbirne centre lokalnih komunal</li>
        <li>na priložnostna zbirna mesta v času lokalnih akcij mobilnega zbiranja</li>
      </ul>
      <p>Zemljevid vseh lokacij je dostopen na <a href="http://www.starebaterije.si/">www.starebaterije.si</a>.</p>
      <p>Več informacij o baterijah (kako se pravilno ravna z baterijami, zakaj je potrebno odpadne baterije ločeno zbirati in reciklirati, kaj vse se zgodi z baterijami, ko jih oddamo v reciklažo in nekaj zanimivih dejstev o baterijah) najdete na povezavi: <a href="http://e-odpadki.zeos.si/sl/aktivnosti/prinesi-stare-baterije/zanimivosti-o-baterijah.html">Zanimivosti o baterijah</a></p>
      <figure>
        <iframe src="https://www.youtube.com/embed/ukmcGI1WvyA" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.starebaterije.si/">http://www.starebaterije.si</a></footer>
    </article>
  </body>
</html>