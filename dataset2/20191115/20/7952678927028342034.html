<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=394&amp;docID=328166&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-15T20:58:00+00:00"/>
    <meta property="og:title" content="יש למה לצפות: מסי כבש וניצח את ברזיל"/>
    <meta property="og:description" content="לפני הנחיתה בארץ, הכוכב סידר לארגנטינה 0:1 במשחק ידידות"/>
  </head>
  <body>
    <article>
      <h1>יש למה לצפות: מסי כבש וניצח את ברזיל</h1>
      <h2>לפני הנחיתה בארץ, הכוכב סידר לארגנטינה 0:1 במשחק ידידות</h2>
      <address><time datetime="2019-11-15T20:58:00+00:00">15 Nov 2019, 20:58</time> by <a rel="author">מערכת אתר ערוץ הספורט</a></address>
      <p>שלושה ימים לפני שהיא צפויה לשחק באצטדיון בלומפילד, ולהעניק לחובבי הכדורגל בישראל חוויה של פעם בחיים, <a href="http://www.sport5.co.il/Tags/%d7%a0%d7%91%d7%97%d7%a8%d7%aa+%d7%90%d7%a8%d7%92%d7%a0%d7%98%d7%99%d7%a0%d7%94">נבחרת ארגנטינה</a> וליאו מסי גברו 0:1 על היריבה המרה ברזיל, במשחק "ידידות" שהתקיים לא רחוק מכאן, בריאד שבערב הסעודית.</p>
      <p>המשחק עצמו לא התעלה לרמה גבוהה, אך כבר בדקה ה-10 גבריאל ז'סוס קיבל הזדמנות להעלות את הסלסאו ליתרון. חלוץ מנצ'סטר סיטי הוכשל ברחבה וניגש לנקודה הלבנה, אך בעיטה איומה שלו שלחה את הכדור הרחק מהמסגרת.</p>
      <p>השער היחיד במשחק נכבש שלוש לאחר מכן, אז ארגנטינה קיבלה פנדל משלה, ומסי ניגש לבעוט אותו. בדומה לז'סוס, גם קפטן האלביסלסטה לא הצליח למצוא את הרשת, אך למרות שאליסון הדף את הבעיטה, הפרעוש ניגש לכדור החוזר ולמעשה, חתם את תוצאת המשחק.</p>
      <p>אחד האירועים הבולטים במחצית השנייה קרה בדקה ה-71, אז וויליאן ירד לספסל ובמקומו עלה מהספסל רודריגו, הכוכב העולה מריאל מדריד, שרשם את הופעת הבכורה שלו בנבחרת הבוגרת כחודשיים לפני שיחגוג יום הולדת 19.</p>
      <p>עבור ארגנטינה, מדובר בניצחון הראשון על היריבה המרה אחרי יותר משנתיים, ביוני 2017, אז ניצחה בתוצאה זהה במשחק הכנה שנערך במלבורן. כעת, החבורה של ליונל סקאלוני צפויה להמשיך לישראל, למשחק בתל אביב נגד אורוגוואי, בעוד הסלסאו יפגשו את דרום קוריאה באבו דאבי.</p>
      <p><b>הרכבים<br/>ארגנטינה:</b> אסטבן אנדרדה; חואן פוית, חרמאן פסייה, ניקולאס אוטמנדי, ניקולס טגליאפיקו; רודריגו דה פול (ניקולאס דומינגס 90), לאנדרו פארדס (גידו רודריגס 83), ג'ובאני לו סלסו (מרקוס אקוניה 59), לוקאס אוקמפוס (ניקולאס גונסאלס 74); ליאו מסי, לאוטארו מרטינס (לוקאס אלאריו 88).</p>
      <p><b>ברזיל:</b> אליסון; דנילו, אדר מיליטאו, טיאגו סילבה, אלכס סנדרו (רנאן לודי 64); קאסמירו (ווסלי 86), ארתור (פאביניו 55), לוקאס פאקטה (פיליפה קוטיניו 46), וויליאן (רודריגו 71); גבריאל ז'סוס (רישרליסון 71), רוברטו פירמינו.</p>
      <figure>
        <img src="https://www.sport5.co.il/Images/trans.gif"/>
        <figcaption>בקרוב בישראל. מסי</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>לאוטארו, פתח לצד מספר 10</figcaption>
      </figure>
      <p><b>מהלך המשחק<br/></b>ברזיל קיבלה הזדמנות פז לעלות יתרון כבר בדקה העשירית, כשגבריאל ז'סוס הוכשל ברחבה וזכה לפנדל. חלוץ מנצ'סטר סיטי גם לקח את הבעיטה, ושלח אותה בצורה אומללה מחוץ למסגרת.</p>
      <p>בדקה ה-14 גם ארגנטינה זכתה לכדור עונשין מ-11 מטרים - אחרי הכשלה על מסי. כוכב ברצלונה בעט רע גם כן ואיפשר לאליסון להדוף, אבל מספר 10 היה ראשון לריבאונד וקבע מקרוב 0:1.</p>
    </article>
  </body>
</html>