<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819414-novij-urad-polsi-sklav-prisagu-premer-odnocasno-bude-ministrom-sportu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T20:27:00+00:00"/>
    <meta property="og:title" content="Новий уряд Польщі склав присягу, прем’єр одночасно буде міністром спорту"/>
    <meta property="og:description" content="У п’ятницю в президентському палаці у Варшаві відбулася процедура складення присяги новим урядом Польщі."/>
  </head>
  <body>
    <article>
      <h1>Новий уряд Польщі склав присягу, прем’єр одночасно буде міністром спорту</h1>
      <h2>У п’ятницю в президентському палаці у Варшаві відбулася процедура складення присяги новим урядом Польщі.</h2>
      <address>
        <time datetime="2019-11-15T20:27:00+00:00">15 Nov 2019, 20:27</time>
      </address>
      <p>Про це повідомляє власний кореспондент Укрінформу.</p>
      <p>Главою уряду знову став Матеуш Моравецький, який також тимчасово обійматиме посаду міністра спорту.</p>
      <p>До складу кабінету ввійшли три віцепрем’єри: Пьотр Глінський, він також отримає портфель міністра культури і національної спадщини, Ярослав Говін (міністр науки і вищої <a href="https://www.ukrinform.ua/tag-osvita">освіти</a>) та Яцек Сасін (міністр державних активів).</p>
      <p>У новому уряді зберегли свої посади ключові міністри, зокрема, глава МЗС Яцек Чапутович, міністр національної оборони Маріуш Блащак, очільник МВС Маріуш Камінський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2818113-duda-priznaciv-moraveckogo-novim-premerom-polsi.html">Дуда призначив Моравецького новим прем’єром Польщі</a>
      </blockquote>
      <p>Нововведенням стало створення міністерства державних активів та міністерства фондів і регіональної політики. Натомість підлягає ліквідації міністерство енергетики.</p>
      <p>Як очікується, інавгураційну промову Моравецький виголосить у Сеймі 19 листопада, тоді ж таки має відбутися голосування за вотум довіри до його уряду.</p>
    </article>
  </body>
</html>