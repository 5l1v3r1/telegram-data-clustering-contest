<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597593/pafos-enimerosi-apo-politiki-amyna-gia-ton-kindyno-plimmyras"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T20:06:00+00:00"/>
    <meta property="og:title" content="Πάφος: Ενημέρωση από Πολιτική Άμυνα για τον κίνδυνο πλημμύρας"/>
    <meta property="og:description" content="Ολοκληρώθηκε σήμερα (15/11) στην Πάφο ο κύκλος των ενημερωτικών συναντήσεων που οργανώνει η Πολιτική Άμυνα για τον κίνδυνο πλημμύρας και τους διαδραστικούς..."/>
  </head>
  <body>
    <article>
      <h1>Πάφος: Ενημέρωση από Πολιτική Άμυνα για τον κίνδυνο πλημμύρας</h1>
      <address><time datetime="2019-11-15T20:06:00+00:00">15 Nov 2019, 20:06</time> by <a rel="author">SigmaLive</a></address>
      <p>Ολοκληρώθηκε σήμερα (15/11) στην Πάφο ο κύκλος των ενημερωτικών συναντήσεων που οργανώνει η Πολιτική Άμυνα για τον κίνδυνο πλημμύρας και τους διαδραστικούς πλημμυρικούς χάρτες.<br/> <br/> <br/>Σύμφωνα με σχετική ανακοίνωση, ο Διευθυντής ΠΕΔΠΑ Πάφου, Γιώργος Γεροσίμου, ανέφερε ότι «επιδίωξήν μας είναι η ευαισθητοποίηση της ίδιας της κοινωνίας ώστε να είναι έτοιμη να συμβάλει αποτελεσματικά στην μείωση των Κινδύνων και των επιπτώσεων τους».<br/> <br/>Σε σύντομο χαιρετισμό του ο Δήμαρχος Πάφου υπογράμμισε ότι «η ασυδοσία και η παρανομία επέτειναν την έκταση του προβλήματος». Εισηγήθηκε όπως η Τοπική Αυτοδιοίκηση  λάβει μέρος στην διαμόρφωση και υλοποίηση των σχεδίων για αποτελεσματικότερη προστασία των πολιτών", ενώ ζήτησε "να μην υποκύπτουμε σε πιέσεις αλλιώς θα θρηνήσουμε θύματα τα επόμενα χρόνια".<br/> <br/>Από την πλευρά του, ο  Νικόλας Πάρης, ανώτερος λειτουργός της Πολιτικής Άμυνας, ανέλυσε τις πρόνοιες της Εθνικής Εκτίμησης Κινδύνων, όπως αυτές προκύπτουν από τις δεσμεύσεις που έχουμε αναλάβει ως κράτος-μέλος της ΕΕ. Παρουσίασε και επεξήγησε κάθε έναν από τους κινδύνους, όπως έχουν εκτιμηθεί για την Κύπρο: σεισμός, τσουνάμι, πλημμύρες, λειψυδρία, τεχνολογικά ατυχήματα, δασικές πυρκαγιές, άνοδος της στάθμης της θάλασσας, θαλάσσια ρύπανση, και σύνθετες κρίσεις.<br/> <br/>Η κ. Μαρία Χριστοδούλου, ερευνητικός συνεργάτης  στο ΤΕΠΑΚ, παρουσίασε τις βασικές πτυχές από το πρόγραμμα Interreg  Ελλάδας- Κύπρου «Πράξη  Αιγίς».<br/> <br/>Ο κ. Γιώργος Ιωάννου, Υδρογεωλόγος από το Τμήμα Αναπτύξεως Υδάτων,  παρουσίασε την πολιτική/εφαρμογή που προκύπτει από πλημμυρικά προβλήματα και ανέλυσε την σημασία που έχουν οι πλημμυρικοί χάρτες για τον κάθε πολίτη.<br/> <br/>Στη συνάντηση παρευρέθηκαν ο Δήμαρχος Πάφου Φαίδων Φαίδωνος, εκπρόσωποι από τους Δήμους Π. Χρυσοχούς, Γεροσκήπου, και Πέγειας. Επίσης εκπροσωπήθηκαν η Αστυνομία Πάφου, το Αεροδρόμιο, η Πολιτική Αεροπορία, η  ΑΗΚ, η Επαρχιακή Διοίκηση, το Υπουργείο Εμπορίου, Βιομηχανίας και Τουρισμού, το Υπουργείο Παιδείας, η  Hermes, το Τμήμα Ευημερίας, οι Κτηνιατρικές υπηρεσίες, τα τμήμα Δημοσίων Έργων, το Ταμείο Θήρας, το Τμήμα Δασών, η Πυροσβεστική Υπηρεσία, το ΕΒΕ, το Τμήμα Αναπτύξεως Υδάτων, οι Ηλεκτρομηχανολογικές Υπηρεσίας, η Πολεοδομία, η 8η Ταξιαρχία, οι Πρόσκοποι, ο κοινοτάρχης Μεσόγης και τα Κοινοτικά Συμβούλια Μεσόγης, Χλώρακας και Τρεμιθούσας.<br/> <br/>KYΠΕ</p>
    </article>
  </body>
</html>