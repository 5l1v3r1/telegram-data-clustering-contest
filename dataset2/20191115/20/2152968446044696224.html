<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/15/veneciia-prejiviala-nai-tejkata-sedmica-ot-1872-g-nasam.429827"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T20:12:00+00:00"/>
    <meta property="og:title" content="Венеция преживяла най-тежката седмица от 1872 г. насам"/>
    <meta property="og:description" content="Градът ще търси дарения, за да съхрани културното наследство | Dnes.bg"/>
  </head>
  <body>
    <article>
      <h1>Венеция преживяла най-тежката седмица от 1872 г. насам</h1>
      <h2>Градът ще търси дарения, за да съхрани културното наследство</h2>
      <address><time datetime="2019-11-15T20:12:00+00:00">15 Nov 2019, 20:12</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Италианският министър на културата Дарио Франческини посети днес засегнатата от наводнения Венеция и отправи оттам призив да се "положат огромни усилия" за съхраняването на италианското културно наследство, предаде АНСА.</p>
      <p>Призивът Франческини отправи както към държавата, така и към цялото италианско общество. "Трябва да осъзнаем огромните щети, нанесени на културното наследство. Огромно усилие от държавата и от цялото италианско общество е нужно в подкрепа на Венеция", заяви министърът. Той призова и за дарения, за да се помогне за съхранението на "цялото наследство на Италия и на човечеството".</p>
      <p>Франческини инспектира и базиликата Сан Марко във Венеция, чиято крипта беше наводнена във вторник. Той каза, че сега ще се направят оценки на щетите и че след наводнението ще има нужда от реставрация на целия храм, но допълни, че щетите не са необратими.</p>
      <p>Същевременно днес италианският вицепремиер Луиджи Ди Майо каза, че в качеството си на външен министър ще изпрати писмо до посолствата на чуждите страни в Италия, за да подкрепят те инициатива за солидарност с Венеция. Подобно писмо той ще изпрати и до италианските посланици в други страни, за да рекламират тази инициатива в подкрепа на Венеция. Ди Майо изрази увереност, че начинанието ще получи голям отзвук на солидарност от целия свят.</p>
      <p>Източници от обществения транспорт на Венеция пък казаха, че щетите, нанесени на корабчетата, използвани като водни автобуси, както и на плаващите спирки и понтони са на стойност 15-20 милиона евро. Пет корабчета, така наречените вапорето, са непоправимо повредени от наводнението.</p>
      <p>Днес във Венеция предупредителните сирени отново бяха задействани заради очаквано ниво на водата от 160 сантиметра. Кметът на града Луиджи Бруняро обяви, че площад Сан Марко ще бъде затворен.<br/>Междувременно компанията Консорцио Венеция Нуова, изграждаща защитната система Мойсей, която трябва да пази Венеция от наводнения, обяви, че плаващите диги от системата ще бъдат изпитани догодина. Експериментално вдигане на плаващите диги ще има през цялата 2020 г, на всеки 45 дни.</p>
      <p>Наводненията във Венеция през цялата седмица поставиха и нов печален рекорд - най-тежката седмица с наводнения от 1872 г., предаде АНСА.</p>
      <p>Никога след 1872 г. не е имало за една година покачване на нивото на водата над 150 сантиметра, а да не говорим за една и съща седмица, казват запознати източници. Този вторник във Венеция нивото на водата беше 187 сантиметра, а днес вече е 154 сантиметра.</p>
      <p>Никога пък от 1972 г. насам във Венеция не е имало покачване на нивото на водата над 140 сантиметра за три пъти в една година, а още по-малко за една седмица. Тази седмица освен горепосочените нива, в сряда водата във Венеция достигна 144 сантиметра.</p>
      <p>(БТА)</p>
      <p> </p>
    </article>
  </body>
</html>