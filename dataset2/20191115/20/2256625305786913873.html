<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158496_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-15T20:05:00+00:00"/>
    <meta property="og:title" content="Нефтохимик остава непобеден в Суперлигата"/>
    <meta property="og:description" content="Играчите на треньора Николай Желязков дадоха гейм на гостуващия Марек"/>
  </head>
  <body>
    <article>
      <h1>Нефтохимик остава непобеден в Суперлигата</h1>
      <address><time datetime="2019-11-15T20:05:00+00:00">15 Nov 2019, 20:05</time> by <a rel="author">Николай Георгиев</a></address>
      <p>Волейболният шампион Нефтохимик 2010 (Бургас) продължава да е непобеден през този сезон в Суперлигата на България за мъже, след като записа 6-и пореден успех. Играчите на треньора Николай Желязков дадоха гейм на гостуващия Марек Юнион Ивкони (Дупница), но все пак се наложиха с 3:1 (22:25, 25:22, 25:17, 25:22) в мач от 6-ия кръг, игран тази вечер пред близо 300 зрители в зала "Младост" в Бургас.</p>
      <p> <br/>Така шампионите продължават да са еднолично начело във временното класиране с 6 победи от 6 мача и 18 точки. Марек пък е 6-и с 3 победи, 3 загуби и 9 точки. В 7-ия кръг Нефтохимик ще гостува на Левски, докато дупничани са домакини на приятната изненада до момента Дунав (Русе). Срещите са в петък (22 ноември).<br/> <br/>Нефтохимик стартира силно в първия гейм, като поведе, след което позволи на гостите от Марек да изравнят и да излязат напред в резултата. Лидерството се размени още няколко пъти, но в крайна сметка играчите на Виктор Карагьозов наложиха волята си и поведоха след 25:22. Във втората част дупничани отново поеха инициативата, като удържаха до 8:5. Ситуацията се разви идентично и отново ролите се размениха. Играта тръгна точка за точка, след което отново Марек оформи преднина. Шампионите, обаче, обърнаха и в крайна сметка изравниха геймовете след 25:22.<br/> <br/>Третата част също стартира равностойно. Момчетата на Николай Желязков дръпнаха и благодарение на силната си игра в атака и на блокада взеха аванс след 25:17. Последния четвърти гейм тръгна под диктовката на Марек, но след серия от грешки на дупничани пасивът на шампионите бе стопен. Последва ново догонване до 21:21, след което домакините успяха да вземат инициативата. Атака на Денис Карягин сложи край на мача за 25:22 и 3:1 за Нефтохимик.<br/> <br/>Най-резултатен за Нефтохимик стана Жани Желязков със 17 точки (1 блок, 2 аса и 44% ефективност в атака) за победата. Георги Петров пък добави още 13 точки (42% ефективност в атака и 47% позитивно посрещане) за успеха.<br/> <br/>За тима на Марек Златан Йорданов завърши с 16 точки (3 блока, 2 аса, 32% ефективност в атака и 66% позитивно посрещане), а Борислав Апостолов заби още 14 точки (7 блока! и 54% ефективност в атака), но и това не бе достатъчно за победа.</p>
    </article>
  </body>
</html>