<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597591/prosoxi-odika-erga-avrio-se-kentriki-leoforo-sti-lefkosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T20:04:00+00:00"/>
    <meta property="og:title" content="Προσοχή! Οδικά έργα αύριο σε κεντρική λεωφόρο στη Λευκωσία"/>
    <meta property="og:description" content="Εργασίες θα διεξάγονται από αύριο Σάββατο, 16 Νοεμβρίου, στην λεωφόρο Αθαλάσσας, στο Στρόβολο και από την ερχόμενη Δευτέρα, 18 Νοεμβρίου, στον..."/>
  </head>
  <body>
    <article>
      <h1>Προσοχή! Οδικά έργα αύριο σε κεντρική λεωφόρο στη Λευκωσία</h1>
      <address><time datetime="2019-11-15T20:04:00+00:00">15 Nov 2019, 20:04</time> by <a rel="author">SigmaLive</a></address>
      <p>Εργασίες θα διεξάγονται από αύριο Σάββατο, 16 Νοεμβρίου, στην λεωφόρο Αθαλάσσας, στο Στρόβολο και από την ερχόμενη Δευτέρα, 18 Νοεμβρίου, στον αυτοκινητόδρομο Λεμεσού – Πάφου.</p>
      <p>Από τις 4.00 το απόγευμα αύριο Σάββατο, μέχρι και τις 5.00 το πρωί της ερχόμενης Δευτέρας, 18 Νοεμβρίου, το τμήμα της λεωφόρου Αθαλάσσας, από τη συμβολή της με την οδό Πειραιώς, μέχρι και τη συμβολή της με την λεωφόρο Ιωσήφ Χατζηιωσήφ, στο Στρόβολο, θα παραμένει κλειστό για την τροχαία κυκλοφορία, λόγω εργασιών επιδιόρθωσης του οδοστρώματος της λεωφόρου Αθαλάσσας. Κατά τη διάρκεια των οδικών έργων, η τροχαία κίνηση θα διοχετεύεται μέσω των οδών Πειραιώς και Περικλέους.</p>
      <p>Στον αυτοκινητόδρομο Λεμεσού – Πάφου, θα διεξάγονται από την ερχόμενη Δευτέρα, μέχρι και τις 29 Νοεμβρίου, 2019, εργασίες από το Τμήμα Δασών, για φροντίδα των δέντρων και θάμνων της κεντρικής νησίδας του δρόμου. Οι εργασίες θα διεξάγονται από τις 9.00 το πρωί, μέχρι και τις 4.00 το απόγευμα, καθημερινά, εκτός Σαββατοκύριακου.</p>
      <p>Κατά τη διάρκεια τους, στο τμήμα του αυτοκινητόδρομου Λεμεσού – Πάφου, από την έξοδο Ερήμης, μέχρι και τη γέφυρα Πέτρας του Ρωμιού, θα κλείνει τμηματικά για απόσταση 1,500 μέτρων περίπου, η δεξιά λωρίδα πορείας και στις δύο κατευθύνσεις προς Πάφο και προς Λεμεσό. Η τροχαία κυκλοφορία θα διοχετεύεται στην αριστερή λωρίδα πορείας προς Πάφο και προς Λεμεσό.</p>
      <p>Από την ερχόμενη Δευτέρα, μέχρι και την Παρασκευή, 22 Νοεμβρίου, 2019, στο Στρόβολο θα συνεχιστούν οι εργασίες αντικατάστασης των φωτεινών σηματοδοτών τροχαίας σε φωτοελεγχόμενες οδικές συμβολές της ευρύτερης περιοχής της Λευκωσίας.</p>
      <p>Οι εργασίες θα διεξάγονται στη συμβολή της λεωφόρου Ακροπόλεως με την οδό Αρσινόης, στη συμβολή της λεωφόρου Μακεδονιτίσσης με την οδό Ελαιώνων, στη συμβολή της λεωφόρου Στροβόλου με την οδό Καντάρας και στις συμβολές της λεωφόρου Στασίνου με την οδό Ιφιγενείας και την οδό Σαν Σουσί.</p>
      <p>Οι εργασίες θα διεξάγονται μετά την πρωινή ώρα αιχμής της τροχαίας κίνησης και θα ολοκληρώνονται πριν την απογευματινή ώρα αιχμής. Η τροχαία κυκλοφορία στις εν λόγω συμβολές θα ρυθμίζεται από προσωρινούς φωτεινούς σηματοδότες και με τη βοήθεια της Αστυνομίας.</p>
      <p>Οι διερχόμενοι οδηγοί οχημάτων προτρέπονται να κινούνται με ασφαλή, χαμηλή ταχύτητα, διατηρώντας απόσταση ασφαλείας από τα προπορευόμενα οχήματα. Καλούνται επίσης να συμμορφώνονται στην προσωρινή σήμανση τροχαίας και στις υποδείξεις των μελών της Αστυνομίας, που θα βρίσκονται στα σημεία διεξαγωγής των εργασιών για ρύθμιση της τροχαίας κυκλοφορίας και για παροχή βοήθειας προς το κοινό. Συστήνεται ιδιαίτερη προσοχή προς αποφυγή τροχαίων δυστυχημάτων.</p>
    </article>
  </body>
</html>