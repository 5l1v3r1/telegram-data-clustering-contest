<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-er-asourka-familien-drept-ved-en-feil/71818071"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T20:18:23+00:00"/>
    <meta property="og:title" content="Her er Asourka-familien. Drept ved en feil"/>
    <meta property="og:description" content="I en lengre periode har det vært våpenhvile mellom palestinerne i Gaza og Israel. Men så bestemte Israel seg for å drepe en militær leder, etter å ha ventet i to år."/>
  </head>
  <body>
    <article>
      <h1>Her er Asourka-familien. Drept ved en feil</h1>
      <h2>I en lengre periode har det vært våpenhvile mellom palestinerne i Gaza og Israel. Men så bestemte Israel seg for å drepe en militær leder, etter å ha ventet i to år.</h2>
      <address><time datetime="2019-11-15T20:18:23+00:00">15 Nov 2019, 20:18</time> by <a rel="author">Line Fransson</a></address>
      <p>Det siste året har det vært våpenhvile og ro mellom Israel og det som gjerne blir kalt for verdens største <a href="https://www.dagbladet.no/nyheter/verdens-storste-fengsel/65297519">utendørs fengsel, Gaza</a>.</p>
      <figure>
        <img src="https://dbstatic.no/71823756.jpg?imageId=71823756&amp;x=0&amp;y=0&amp;cropw=97.568389057751&amp;croph=100&amp;width=321&amp;height=217"/>
        <figcaption><b>FLYANGREP:</b> Slik så det ut over Khan Younis i det sørlige Gaza natt til fredag, etter et israelsk flyangrep. Foto: Abed Rahim Khatib / Afp / NTB Scanpix Vis mer</figcaption>
      </figure>
      <p>Men torsdag startet kaoset igjen. Da drepte Israel en leder av Islamsk jihad, Baha Abu al-Ata, og hans kone. Han ble ikke drept fordi Israel mente at han nå var en fare for sikkerheten. Det var mer et spørsmål om mulighet, skriver den israelske avisa <a href="https://www.haaretz.com/israel-news/.premium-baha-abu-al-ata-assassination-approved-two-years-ago-postponed-several-times-1.8125616">Haaretz</a>.</p>
      <h3>Fra hånd til munn</h3>
      <p>Drapet på al-Ata og kona førte til at militante i Gaza sendte 450 raketter inn i det sørlige og sentrale Israel de neste 48 timene. Den israelske hæren svarte med å bombe Gaza gjentatte ganger. Det var her at Asourka-familiens hus ble bombet. Tre voksne og fem barn i den fattige gjeter-familien Asourka var blant dem som måtte bøte med livet.</p>
      <figure>
        <img src="https://dbstatic.no/71823827.jpg?imageId=71823827&amp;x=0&amp;y=2.7272727272727&amp;cropw=100&amp;croph=97.272727272727&amp;width=322&amp;height=215"/>
        <figcaption><b>ÅSTEDET:</b> Her bodde gjeteren Rasmi Abu Malhous og de andre i Asourka-familien. Israel trodde huset var tomt, og bombet det. Nå skal de etterforske saken. Foto: Yousef Masoud / Sopa / NTB Scanpix Vis mer</figcaption>
      </figure>
      <p>- Dette var bare en enkel, fattig familie. De levde fra hånd til munn og hadde verken vann eller elektrisitet, sier en nabo av familien til <a href="https://www.haaretz.com/middle-east-news/palestinians/.premium-israeli-army-admits-strike-that-killed-palestinian-family-intended-for-empty-house-1.8129435">Haaretz</a>.</p>
      <p>Den israelske hæren (IDF) innrømmer at de feilbombet: «Vi trodde huset var tomt», melder IDF. <a href="https://www.haaretz.com/middle-east-news/palestinians/.premium-israeli-army-admits-strike-that-killed-palestinian-family-intended-for-empty-house-1.8129435">Haaretz</a> skriver videre at drapene vil bli etterforsket.</p>
      <h3>Sjokk og sinne</h3>
      <figure>
        <img src="https://dbstatic.no/71824077.jpg?imageId=71824077&amp;x=6.268221574344&amp;y=0&amp;cropw=93.731778425656&amp;croph=100&amp;width=322&amp;height=241"/>
        <figcaption><b>SAMLET:</b> Her er familien Asourka samlet i frysebokser på likhuset, i påvente av begravelsen. Foto: Yousef Masoud / Sipa / NTB Scanpix Vis mer</figcaption>
      </figure>
      <p>I Gaza skaper drapene av familien Asourka voldsomt sinne.</p>
      <p>- Det har vært relativt rolig i Gaza i en lengre periode. Det som er viktig nå, sett fra Gaza er at denne voldsspiralen startet med en henrettelse fra israelsk side. Ja, det var en leder av Islamsk jihad, men folk er sjokkert over måten det skjedde på, sier tyske Matthias Schmale, UNWRA-sjef i Gaza, til Dagbladet før han fortsetter:</p>
      <p>
        <b>- Kvelden etter ble en hel familie med fem barn drept i et nytt angrep. Over tjue andre palestinere er også drept. Menneskene i Gaza er nå i sjokk. Alt var rolig, og så dette, sier han.</b>
      </p>
      <h3>Frykter framtida</h3>
      <p>Ifølge FN-sjefen er mange av innbyggerne i overbefolkede Gaza «lei av raketter». Både de militante grupper sender fra Gaza og inn igjen - og bombene og rakettene som Israel sender inn mot dem.</p>
      <figure>
        <img src="https://dbstatic.no/71823803.jpg?imageId=71823803&amp;x=0&amp;y=0&amp;cropw=92.507204610951&amp;croph=100&amp;width=321&amp;height=232"/>
        <figcaption><b>BEGRAVELSE:</b> Palestinere sørger i en begravelse for to militante i Islamsk jihad. Etter to døgn med over 450 raketter fra Gaza og inn i Israel, samt israelsk bombing av Gaza, ble det inngått nok en våpenhvile. Foto: Said Khatib / Afp / NTB Scanpix Vis mer</figcaption>
      </figure>
      <p>Den israelske hæren melder nå at de håper at drapet på den militante lederen kan føre til en <a href="https://www.haaretz.com/israel-news/islamic-jihad-israel-gaza-rockets-ceasefire-tel-aviv-hamas-syria-1.8122258">langtids-våpenhvile-avtale</a> mellom Israel og Hamas.</p>
      <p>- De fleste i Gaza tror ikke at vold løser noe. Nå er over 30 personer drept, inkludert en hel familie. Ja, vi har nå fått en våpenhvile, men det er en kortvarig lettelse for folk flest. Folk frykter hva som kan skje etter dette, sier Schmale.</p>
      <h3>Skyhøy arbeidsledighet</h3>
      <p>FN-sjefen i Gaza har vært utstasjonert i verdens mest befolkede område i over to år nå. Det første han tenkte da han startet jobben i 2017, var hvor mye som var bygget opp igjen etter den voldsomme 2014-krigen.</p>
      <h4>Fakta Gaza</h4>
      <ul>
        <li>Et 360 kvadratkilometer lite område som grenser til Israel, Egypt og Middelhavet.</li>
        <li>Over to millioner innbyggere og over halvparten av er barn under 18 år.</li>
        <li>Ble okkupert av Israel i 1967.</li>
        <li>Israel trakk seg ut i 2005, men har siden 2006 hatt en svært streng blokade av Gaza.</li>
        <li>Israel har gjennomført tre store kriger mot enklaven siden 2008. Den siste var i 2014.</li>
        <li>Arbeidsledigheten i Gaza er på over 50 prosent.</li>
      </ul>
      <p>- Men det som ikke er bygget opp, er det som vi ikke kan se med øynene: Arbeidsledigheten og utfordringene når det gjelder de over to millioner innbyggernes mentale helse, sier FN-sjefen og utdyper hvor mange i Gaza som står utenfor arbeidslivet:</p>
      <ul>
        <li>Nesten 50 prosent av arbeidsstokken er uten arbeid, som er blant de aller høyeste i verden.</li>
        <li>Nesten 70 prosent av de unge under 30 år står uten jobb.</li>
        <li>Nær 80 prosent av kvinnene er også utenfor arbeidslivet.</li>
      </ul>
      <h3>- Psykologisk epidemi</h3>
      <figure>
        <iframe data-src="https://twitter.com/matzschmale/status/1195291357566427137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Det bor over to millioner mennesker på Gaza, og halvparten av arbeidsstokken står uten arbeid. Mer enn 1,2 millioner mennesker er helt avhengig av å få utdelt mat fra FN-organisasjonen UNWRA for å overleve.</p>
      <p>- En helt forferdelig situasjon. Men det jeg bekymrer meg aller mest over, er at vi har en psykologisk epidemi her. Innbyggernes mentale helse er bekymringsfull etter tre kriger - og stadige voldsdøgn, slik som den vi nå akkurat har hatt, sier UNWRA-sjefen.</p>
      <p>Organisasjonen har 22 helsesenter og over én million konsultasjoner i kvartalet.</p>
      <p>- I tillegg til krigene og de jevnlige bombeaksjonene er over 35 000 mennesker blitt skadd de siste to årene, i forbindelse med at folk demonstrerer ved grensa mot Israel, for å vise at de ønsker å returnere til hjemlandet sitt, sier Schmale.</p>
      <h3>Mange uten bein</h3>
      <p>Av de 35 000 skadde personene er 9000 av disse skutt med såkalt skarp ammunisjon.</p>
      <p>- Det som slår deg når du er ute og går i gatene her, er at du møter veldig mange mennesker som går med krykker eller er blitt funksjonshemmet på ulike måter. Dette er i tillegg til de enorme psykologiske traumene folk lever med her, sier han.</p>
      <p>En kollega av FN-sjefen fortalte ham akkurat om hans tiårige sønn. «Hver gang han hørte et smell, begynte han å skjelve», forteller Schmale.</p>
      <p>- Så spør han faren om raketten kommer inn i Gaza eller sendes ut. Når han skjønner at de ikke rammes direkte, klarer gutten å slappe av et par minutter. Slik lever folk her, sier han.</p>
      <h3>- Ikke terrorister</h3>
      <figure>
        <iframe src="https://www.youtube.com/embed/q_6Qdq2olqg" width="640" height="360" data-service="Youtube" scrolling="no"/>
        <figcaption><b>DIREKTE:</b> Palestinerne markerer de de omtaler som katastrofedagen, som skjedde i 1948. Da ble hundretusenvis av Palestinere ble tvunget vekk fra hjemmene sine. Video: AP Vis mer</figcaption>
      </figure>
      <p>Hva er så det som har gjort sterkest inntrykk på FN-sjefen etter drøye to år i Gaza?</p>
      <p>- Folk lever i enorm fattigdom og flertallet er avhengig av å få mat fra oss for å overleve. Jeg er overrasket over at de likevel ikke gir opp, sier han og fortsetter:</p>
      <p>- Flertallet av innbyggerne er høyt utdannet og fortsetter å starte opp bedrifter på tross av Israel-blodaden. Jeg har så mye positivt å si om menneskene her, sier han.</p>
      <p>Forteller videre at «de to årene i Gaza har overbevist meg om at innbyggerne her ønsker å leve verdige liv, i fred».</p>
      <p>- Gazas innbyggere er ikke terrorister. De vil bare leve liv som oss, sier Schmale.</p>
    </article>
  </body>
</html>