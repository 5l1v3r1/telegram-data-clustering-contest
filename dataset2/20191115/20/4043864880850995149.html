<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232132/"/>
    <meta property="og:site_name" content="Українська правда"/>
    <meta property="article:published_time" content="2019-11-15T20:58:03+00:00"/>
    <meta property="og:title" content="300 тисяч в Офісі Зеленського: суд відправив підозрювану у шахрайстві під домашній арешт"/>
    <meta property="og:description" content="Вищий антикорупційний суд обрав для директорки департаменту забезпечення доступу до публічної інформації в Офісі президента Світлани Кондзелі запобіжний захід у вигляді цілодового домашнього арешту."/>
  </head>
  <body>
    <article>
      <h1>300 тисяч в Офісі Зеленського: суд відправив підозрювану у шахрайстві під домашній арешт</h1>
      <address>
        <time datetime="2019-11-15T20:58:03+00:00">15 Nov 2019, 20:58</time>
      </address>
      <p>Вищий антикорупційний суд обрав для директорки департаменту забезпечення доступу до публічної інформації в Офісі президента Світлани Кондзелі запобіжний захід у вигляді цілодового домашнього арешту.</p>
      <p><b>Джерело:</b> <a href="https://www.facebook.com/sap.gov.ua/posts/1978580475578459">САП</a></p>
      <p><b>Деталі:</b> Суд також зобов’язав підозрювану носити електронний браслет.</p>
      <p>Прокурор САП наполягав на триманні під вартою з правом застави 7,684 млн грн.</p>
      <p><b>Що передувало:</b> Антикорсуд <a href="https://www.pravda.com.ua/news/2019/11/15/7232108/">арештував</a> ексзаступницю міністра культури Вікторію Лісничу на 2 місяці з правом застави 576 300 грн.</p>
      <p>Прокурор клопотав про вдесятеро вищу заставу для Лісничої – 7,674 млн грн.</p>
      <p>Суд також обрав запобіжний захід іще одному учаснику злочинної схеми шахрайства Миколі Пасальському – тримання під вартою 60 діб або заставу 4,998 млн грн.</p>
      <p>
        <b>Передісторія: </b>
      </p>
      <ul>
        <li>12 листопада внаслідок операції "під прикриттям" (негласних слідчих розшукових дій) була затримана директорка департаменту забезпечення доступу до публічної інформації в Офісі президента <a href="https://www.pravda.com.ua/news/2019/11/12/7231778/">Світлана Кондзеля</a>, її спільниця <a href="https://www.pravda.com.ua/news/2019/11/12/7231788/">Вікторія Ліснича</a> та інші учасники угруповання.</li>
        <li>Детективи НАБУ задокументували вимагання 300 тисяч доларів за "допомогу" влаштуватися на керівну посаду до НАК "Нафтогаз України".</li>
        <li>Затримання відбулося безпосередньо після одержання першого траншу неправомірної вигоди у сумі 150 тис. дол.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232108/"/>
        <a href="https://www.pravda.com.ua/news/2019/11/15/7232069/"/>
        <a href="https://www.pravda.com.ua/news/2019/11/15/7232068/"/>
      </related>
    </article>
  </body>
</html>