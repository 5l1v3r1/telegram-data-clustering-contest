<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119355-tramp-kritikovao-bivsu-ambasadorku-u-ukrajini-tokom-njenog-svedocenja-u-kongresu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-15T20:25:08+00:00"/>
    <meta property="og:title" content="Tramp kritikovao bivšu ambasadorku u Ukrajini tokom njenog svedočenja u Kongresu"/>
    <meta property="og:description" content="Predsednik SAD Donald Tramp kritikovao je danas na Tviteru bivšu američku ambasadorku u Ukrajini Mari Jovanovič tokom njenog svedočenja u okviru procesa njegovog opoziva u Kongresu.Posle njenog uvodnog izlaganja na javnom saslušanju u procesu opoziva Trampa u Predstavničkom domu Kongresa SAD, američki predsednik je napisao da je &quot;situacija postala loša gde god je Jovanovič služila kao ambasadorka&quot;.Predsedavajući Odbora Predstavničkog doma za obaveštajna pitanja, demokrata Adam Šif pročitao je na saslušanju Trampove tvitove i pozvao Jovanovič da odgovori na predsednikove optužbe, prenosi Glas Amerike.&quot;Mislim da nemam takve moći. Zapravo mislim da gde god sam služila proteklih godina, ja i moje kolege smo učinili stvari boljim za SAD i zemlje u kojima sam služila&quot;, navela je Jovanovič.Ona je dodala da je &quot;veoma zastrašujuće&quot; kada Tramp tvituje o njoj, a Šif je odgovorio da je to i bila namera američkog predsednika, i ocenio da su SAD prisustvovale &quot;predsednikovom zastrašivanju svedoka u realnom vremenu&quot;.Jovanovič…"/>
  </head>
  <body>
    <article>
      <h1>Tramp kritikovao bivšu ambasadorku u Ukrajini tokom njenog svedočenja u Kongresu</h1>
      <address>
        <time datetime="2019-11-15T20:25:08+00:00">15 Nov 2019, 20:25</time>
      </address>
      <slideshow>
        <figure>
          <img src="https://static.beta.rs/thumbs/502ff2af.556x371.jpg"/>
        </figure>
        <figure>
          <img src="https://static.beta.rs/thumbs/492497b5.556x371.jpg"/>
        </figure>
        <figure>
          <img src="https://static.beta.rs/thumbs/6a94849d.556x371.jpg"/>
        </figure>
        <figure>
          <img src="https://static.beta.rs/thumbs/4747d42e.557x371.jpg"/>
        </figure>
        <figure>
          <img src="https://static.beta.rs/thumbs/2eefd30a.556x371.jpg"/>
        </figure>
      </slideshow>
      <p><b>Predsednik SAD Donald Tramp kritikovao je danas na Tviteru bivšu američku ambasadorku u Ukrajini Mari Jovanovič tokom njenog svedočenja u okviru procesa njegovog opoziva u Kongresu.</b><br/><br/>Posle njenog uvodnog izlaganja na javnom saslušanju u procesu opoziva Trampa u Predstavničkom domu Kongresa SAD, američki predsednik je napisao da je "situacija postala loša gde god je Jovanovič služila kao ambasadorka".<br/><br/>Predsedavajući Odbora Predstavničkog doma za obaveštajna pitanja, demokrata Adam Šif pročitao je na saslušanju Trampove tvitove i pozvao Jovanovič da odgovori na predsednikove optužbe, prenosi Glas Amerike.<br/><br/>"Mislim da nemam takve moći. Zapravo mislim da gde god sam služila proteklih godina, ja i moje kolege smo učinili stvari boljim za SAD i zemlje u kojima sam služila", navela je Jovanovič.<br/><br/>Ona je dodala da je "veoma zastrašujuće" kada Tramp tvituje o njoj, a Šif je odgovorio da je to i bila namera američkog predsednika, i ocenio da su SAD prisustvovale "predsednikovom zastrašivanju svedoka u realnom vremenu".<br/><br/>Jovanovič je pre Trampovog tvita izjavila da joj niko nije dao obrazloženje za njenu prevremenu smenu s funkcije u Kijevu i da se osećala ugroženom zbog reči predsednika SAD da će "morati da prodje kroz neke stvari".<br/><br/>Ona je rekla da nije imala nikakvu političku agendu dok je služila u Ukrajini, već da je služila američkim interesima.<br/><br/>"Iako sam i tada razumela, kao što i sada razumem, da ambasadori služe predsedniku, teško mi je da shvatim da je privatni interes prevagnuo u odnosu na nacionalni", kazala je Jovanovič, govoreći o svojoj smeni u aprilu ove godine.<br/><br/>Ona je podsetila da joj je rečeno da Tramp vodi "prljavu kampanju protiv nje" i da želi njenu smenu.<br/><br/>Odgovarajući na pitanje člana Odbora za obaveštajna pitanja, demokrate Danijela Goldmana kako je protumačila Trampove reči u razgovoru s ukrajinskim predsednikom Volodimirom Zelenskim da će kao ambasadorka "morati da prodje kroz neke stvari", Jovanovič je rekla da se osećala kao da joj neko preti.<br/><br/>"Nisam znala na šta tačno misli, ali mi nije zvučalo dobro. Zvučalo je kao pretnja", rekla je bivša američka ambasadorka u Ukrajini, vidno uznemirena, prenosi Glas Amerike.</p>
    </article>
  </body>
</html>