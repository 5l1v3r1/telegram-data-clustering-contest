<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597592/gallia-oi-arxes-apagorefsan-sta-kitrina-gileka-na-diadilosoun-sto-sanz-elize"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T20:13:00+00:00"/>
    <meta property="og:title" content="Γαλλία: Οι αρχές απαγόρευσαν στα Κίτρινα Γιλέκα να διαδηλώσουν στο Σανζ Ελιζέ"/>
    <meta property="og:description" content="Η αστυνομία του Παρισιού απαγόρευσε στους διαδηλωτές των Κίτρινων Γιλέκων να διαδηλώσουν στο Σανζ Ελιζέ, καθώς το ετερόκλητο κίνημα προετοιμάζεται για την..."/>
  </head>
  <body>
    <article>
      <h1>Γαλλία: Οι αρχές απαγόρευσαν στα Κίτρινα Γιλέκα να διαδηλώσουν στο Σανζ Ελιζέ</h1>
      <address><time datetime="2019-11-15T20:13:00+00:00">15 Nov 2019, 20:13</time> by <a rel="author">SigmaLive</a></address>
      <p>Η αστυνομία του Παρισιού απαγόρευσε στους διαδηλωτές των Κίτρινων Γιλέκων να διαδηλώσουν στο Σανζ Ελιζέ, καθώς το ετερόκλητο κίνημα προετοιμάζεται για την πρώτη επέτειό του αύριο.</p>
      <p>Η αστυνομία θα βρίσκεται σε ετοιμότητα προκειμένου «να παρέμβει εάν σημειωθούν περιστατικά βανδαλισμού ή βίας», δήλωσε σήμερα ο αναπληρωτής υπουργός Εσωτερικών Λοράν Νουνιέζ στο τηλεοπτικό δίκτυο France 2.</p>
      <p>Από ηγετικά στελέχη του κινήματος και λογαριασμούς στα μέσα κοινωνικής δικτύωσης απευθύνθηκε κάλεσμα για την διεξαγωγή διαδηλώσεων σε διάφορες συνοικίες της γαλλικής πρωτεύουσας, μεταξύ αυτών το Σανζ Ελιζέ.</p>
      <p>«Πρέπει να τιμήσουμε την περίσταση», δήλωσε στο ραδιοφωνικό δίκτυο RMC η Πρισίλια Λουντόσκι, εκ των ηγετικών μελών των Κίτρινων Γιλέκων, που πήραν την έγκριση της αστυνομίας για μια διαδήλωση στο νότιο Παρίσι.</p>
      <p>Στις 17 Νοεμβρίου πέρυσι, περίπου 283.000 διαδηλωτές, πολλοί εκ των οποίων φορώντας κίτρινα γιλέκα, μπλόκαραν δρόμους σε ολόκληρη τη χώρα διαμαρτυρόμενοι για τα σχέδια της κυβέρνησης να αυξήσει τον φόρο καυσίμων.</p>
      <p>Η κυβέρνηση του προέδρου της Γαλλίας, Εμανουέλ Μακρόν, κατήργησε, αργότερα, τον φόρο, όμως οι διαδηλωτές συνέχισαν τις κινητοποιήσεις διαμαρτυρόμενοι για το κόστος ζωής και αξιώνοντας μεγαλύτερη δημοκρατία.</p>
      <p>Οι διαδηλώσεις στο Παρίσι και σε άλλες πόλεις της Γαλλίας σύντομα επισκιάστηκαν από βίαιες ταραχές, με συγκρούσεις μεταξύ των διαδηλωτών και των αστυνομικών.</p>
      <p>Πάνω από 3000 αστυνομικοί και διαδηλωτές τραυματίστηκαν τους τρεις πρώτους μήνες των κινητοποιήσεων, με τους υπουργούς να καταδικάζουν τις βιαιοπραγίες των κίτρινων γιλέκων και οργανώσεις προάσπισης των ανθρωπίνων δικαιωμάτων να επικρίνουν την αστυνομική καταστολή.</p>
      <p>Πληροφορίες από ΑΠΕ-ΜΠΕ- dpa</p>
    </article>
  </body>
</html>