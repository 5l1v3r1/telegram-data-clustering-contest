<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819419-glavu-departamentu-op-sud-vidpraviv-pid-domasnij-arest.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T20:48:00+00:00"/>
    <meta property="og:title" content="Главу департаменту ОП суд відправив під домашній арешт"/>
    <meta property="og:description" content="Суд призначив керівниці одного з департаментів Офісу Президента запобіжний захід у вигляді цілодобового домашнього арешту."/>
  </head>
  <body>
    <article>
      <h1>Главу департаменту ОП суд відправив під домашній арешт</h1>
      <h2>Суд призначив керівниці одного з департаментів Офісу Президента запобіжний захід у вигляді цілодобового домашнього арешту.</h2>
      <address>
        <time datetime="2019-11-15T20:48:00+00:00">15 Nov 2019, 20:48</time>
      </address>
      <p>Про це у <a href="https://www.facebook.com/sap.gov.ua/posts/1978580475578459">Facebook</a> повідомляє Спеціалізована антикорупційна прокуратура.</p>
      <p>«Вищий антикорупційний суд застосував до керівниці одного з головних департаментів Офісу Президента України запобіжний захід у вигляді цілодобового домашнього арешту», - йдеться в повідомленні.</p>
      <p>На підозрювану покладено ряд процесуальних обов'язків, у тому числі носіння електронного браслета.</p>
      <p>Зазначається, що прокурор САП наполягав на застосуванні до підозрюваної запобіжного заходу у вигляді тримання під вартою з альтернативою внесення 7,684 млн гривень <a href="https://www.ukrinform.ua/tag-zastava">застави</a>.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2817638-nabu-ogolosilo-pidozri-cinovnici-op-ta-ekszastupnici-ministra.html">НАБУ оголосило підозри чиновниці ОП та ексзаступниці міністра</a>
      </blockquote>
      <p>Як повідомлялося, 12 листопада детективи НАБУ <a href="https://www.ukrinform.ua/rubric-polytics/2816962-glavu-departamentu-op-zatrimali-na-vimaganni-300-tisac-habara.html">затримали керівника одного з головних департаментів Офісу Президента та її спільницю - ексзаступницю міністра культури (2011 р.) за вимагання 300 тисяч доларів</a> за сприяння у призначенні на керівну посаду до НАК "Нафтогаз України". Затримання відбулося після одержання першого траншу неправомірної вигоди у сумі 150 тис. дол.</p>
      <p>Як згодом стало відомо, було затримано директора департаменту забезпечення доступу до публічної інформації Офісу Президента Світлану Кондзелю та ексзаступницю міністра культури Вікторію Лісничу.</p>
    </article>
  </body>
</html>