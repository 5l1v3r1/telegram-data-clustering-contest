<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597600/sto-londino-o-tramp-gia-ti-synodo-koryfis-tou-nato"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T20:50:00+00:00"/>
    <meta property="og:title" content="Στο Λονδίνο ο Τραμπ για τη σύνοδο κορυφής του ΝΑΤΟ"/>
    <meta property="og:description" content="Ο Αμερικανός Πρόεδρος Ντόναλντ Τραμπ θα μεταβεί στις αρχές Δεκεμβρίου στο Λονδίνο για να συμμετάσχει στη σύνοδο κορυφής του ΝΑΤΟ και θα γίνει δεκτός από τη..."/>
  </head>
  <body>
    <article>
      <h1>Στο Λονδίνο ο Τραμπ για τη σύνοδο κορυφής του ΝΑΤΟ</h1>
      <address><time datetime="2019-11-15T20:50:00+00:00">15 Nov 2019, 20:50</time> by <a rel="author">SigmaLive</a></address>
      <p>Ο Αμερικανός Πρόεδρος Ντόναλντ Τραμπ θα μεταβεί στις αρχές Δεκεμβρίου στο Λονδίνο για να συμμετάσχει στη σύνοδο κορυφής του ΝΑΤΟ και θα γίνει δεκτός από τη Βασίλισσα Ελισάβετ στα ανάκτορα του Μπάκιγχαμ, ανακοινώθηκε σήμερα από τον Λευκό Οίκο.</p>
      <p>Ο Τραμπ θα βρεθεί συνεπώς στη Βρετανία τις τελευταίες ημέρες της προεκλογικής εκστρατείας για τις βουλευτικές εκλογές της 12ης Δεκεμβρίου, οι οποίες θα έχουν κρίσιμη σημασία για το ζήτημα του Brexit.</p>
      <p>Η σύνοδος κορυφής, που έχει προγραμματισθεί στο Ηνωμένο Βασίλειο στις 3 και 4 Δεκεμβρίου για τα 70 χρόνια του ΝΑΤΟ, θα διεξαχθεί σ` ένα πολυτελές συγκρότημα για γκολφ κοντά στο Λονδίνο.</p>
      <p>Σύμφωνα με την ανακοίνωση, ο Αμερικανός Πρόεδρος προτίθεται να συζητήσει τις αμυντικές δαπάνες και την αντιμετώπιση των απειλών «που προέρχονται από τον κυβερνοχώρο, αυτών που επηρεάζουν κρίσιμες υποδομές μας και τηλεπικοινωνιακά δίκτυα, καθώς και αυτών που τίθενται από την τρομοκρατία».</p>
      <p>KYΠΕ</p>
    </article>
  </body>
</html>