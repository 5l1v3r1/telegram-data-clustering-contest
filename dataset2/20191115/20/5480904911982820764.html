<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/olomouc-vyhrala-v-pardubicich-2-1-v-prodlouzeni-rozhodl-musil/1821648?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:59:00+00:00"/>
    <meta property="og:title" content="Olomouc vyhrála v Pardubicích 2:1, v prodloužení rozhodl Musil"/>
    <meta property="og:description" content="Pardubice - Hokejisté Olomouce vyhráli v 18. kole extraligy na ledě Pardubic 2:1 v prodloužení a po sérii čtyř porážek uspěli podruhé za sebou venku. Hostující tým byl po gólu Tomáše Dujsíka blízko k zisku tří bodů, ale necelé tři minuty před koncem třetí třetiny vyrovnal na Radoslav Tybor. Prodloužení trvalo jen 19 vteřin, než se prosadil dorážející Pavel Musil."/>
  </head>
  <body>
    <article>
      <h1>Olomouc vyhrála v Pardubicích 2:1, v prodloužení rozhodl Musil</h1>
      <address><time datetime="2019-11-15T20:59:00+00:00">15 Nov 2019, 20:59</time> by <a rel="author" href="http://www.ctk.cz/" target="_blank">ČTK</a></address>
      <p>Pardubice - Hokejisté Olomouce vyhráli v 18. kole extraligy na ledě Pardubic 2:1 v prodloužení a po sérii čtyř porážek uspěli podruhé za sebou venku. Hostující tým byl po gólu Tomáše Dujsíka blízko k zisku tří bodů, ale necelé tři minuty před koncem třetí třetiny vyrovnal na Radoslav Tybor. Prodloužení trvalo jen 19 vteřin, než se prosadil dorážející Pavel Musil.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Chtěli jsme i s tím jednogólovým náskokem vycházet hlavně zezadu, ale udělali jsme několik chyb a za třetí třetinu jsme si tři body ani nezasloužili," řekl Musil.</p>
      <p>Úvod zápasu pojaly oba týmy velmi aktivně. Při svém druhém střídání minul ve velké šanci Tybor a následně si Strapáč málem srazil puk do vlastní branky. Olomouc rychle obrátila do útoku a po Irglově přistrčení se zblízka prosadil obránce Dujsík. Vypadalo to, že další góly budou následovat, ale opak byl pravdou.</p>
      <p>Při své premiéře v dresu Dynama se mohl uvést Tomáš Knotek, jenže Konrád jeho možnost zneškodnil. Kacetlovi v závěru první třetiny naděly starosti pokusy Irgla a Olesze. Olomouc svou mírnou převahu nedokázala přetavit v další gól. Jeden z nejlepších zákroků večera předvedl pardubický gólman na začátku druhé části, kdy se roztáhl v brankovišti a zastavil střelu Klimka.</p>
      <p>"Nepřipravovali jsme se na to, že bychom tady mohli vyhrát 1:0, ale projevilo se to, že se potkala mužstva, která nejsou i kvůli současnému rozpoložení zrovna ofenzivní," uvedl olomoucký útočník Jan Knotek.</p>
      <p>S brankovým půstem nepohnula ani vyloučení a po polovině utkání začalo ubývat brankových příležitostí. Nebezpečí tak hrozilo pouze po střelách z poměrně uctivé vzdálenosti. Kacetlovu branku přestřelil tvrdou ranou od modré čáry Škůrek a na opačné straně hřiště Konrád reflexivně vyrazil pokus Mandáta, který zakončoval ojedinělé přečíslení Dynama.</p>
      <p>"Olomouc dobře bránila střední pásmo, ale z naší strany to nebyl dobrý výkon, málo jsme bruslili a netlačili se do branky. Za jeden bod jsme rádi," uvedl pardubický útočník Tybor.</p>
      <p>Olomoučtí hráči velmi dobře bránili a soupeře prakticky nepouštěli před Konráda. Až při přesilovce ve 49. minutě pálil Tybor z mezikruží do břevna a následný pokus Hovorky slovenský brankář zlikvidoval. Až tři minuty před sirénou se Dynamo dostalo k potřebnému tlaku a po Mandátově přihrávce zpoza branky srovnal Tybor.</p>
      <p>Zápas dospěl do prodloužení, které trvalo pouhých 19 vteřin. Kacetl neudržel Klimkovu střelu a opuštěný kotouč pohotově dorazil do sítě Musil. "Mohli jsme jít dva na jednoho, ale nechal jsem si to školácky vypíchnout, navíc jsme byli všichni tři v pohybu dopředu. Ondrovi Kacetlovi ta střela vypadala, ještě po tom skočil, ale bohužel už to nezachránil," dodal Tybor.</p>
      <h3>HC Dynamo Pardubice - HC Olomouc 1:2 v prodl. (0:1, 0:0, 1:0 - 0:1)</h3>
      <p>Branky a nahrávky: 58. Tybor (Mandát) - 4. Dujsík (Irgl, Burian), 61. P. Musil (Klimek). Rozhodčí: Jeřábek, Obadal - Kis, Lučan. Vyloučení: 3:4. Bez využití. Diváci: 7218.  </p>
      <h3>Sestavy:</h3>
      <p><b>Pardubice:</b> Kacetl - Holland, Eklund, Ivan, J. Kolář, J. Zdráhal, J. Mikuš - Tybor, R. Kousal, D. Kindl - Harju, Mandát Hovorka - Blümel, T. Knotek, M. Látal - O. Matýs, Pochobradský, M. Beran - od 21. navíc M. Machač. Trenéři: Bělohlav, Janecký a Čáslava.</p>
      <p><b>Olomouc:</b> Konrád - Škůrek, Vyrůbalík, Jaroměřský, Ondrušek, Dujsík, Švrček - Irgl, Strapáč, Burian - P. Musil, Nahodil, Klimek - Skladaný, Kolouch, Olesz - Hecl, J. Knotek, V. Tomeček. Trenéři: Moták a Tomajko.</p>
    </article>
  </body>
</html>