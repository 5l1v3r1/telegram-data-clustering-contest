<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kladno-diky-zikmunove-golu-porazilo-zlin-tesne-1-0/1821644?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T20:47:00+00:00"/>
    <meta property="og:title" content="Kladno díky Zikmunově gólu porazilo Zlín těsně 1:0"/>
    <meta property="og:description" content="Kladno - Hokejisté Kladna porazili v utkání 18. kola extraligy Zlín těsně 1:0. Rytíři vyhráli třetí z posledních čtyř utkání, Berany přeskočili v tabulce a jsou jedenáctí. Rozhodl gól Ladislava Zikmunda, který se prosadil již v šesté minutě po nahrávce Jaromíra Jágra. První čisté konto v české nejvyšší soutěži uhájil slovenský brankář Denis Godla."/>
  </head>
  <body>
    <article>
      <h1>Kladno díky Zikmunově gólu porazilo Zlín těsně 1:0</h1>
      <address><time datetime="2019-11-15T20:47:00+00:00">15 Nov 2019, 20:47</time> by <a rel="author" href="http://www.ctk.cz/" target="_blank">ČTK</a></address>
      <p>Kladno - Hokejisté Kladna porazili v utkání 18. kola extraligy Zlín těsně 1:0. Rytíři vyhráli třetí z posledních čtyř utkání, Berany přeskočili v tabulce a jsou jedenáctí. Rozhodl gól Ladislava Zikmunda, který se prosadil již v šesté minutě po nahrávce Jaromíra Jágra. První čisté konto v české nejvyšší soutěži uhájil slovenský brankář Denis Godla.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"O tu nulu ani tak nejde, důležité jsou body. Hlavně se musíme poučit z toho, že to skončilo 1:0. Potřebujeme góly. V Hradci Králové jsme také za stavu 1:0 dostali gól v oslabení před koncem. A dneska jsme mohli dopadnout stejně, ale ubránili jsme to," uvedl Godla.</p>
      <p>V domácí sestavě byl tentokrát už od úvodního buly navrátilec Bílek. Berani měli v prvním dějství výrazně střelecky navrch (15:7), jenže naráželi na spolehlivě chytajícího Godlu. V šesté minutě navíc posadil Rytíře do sedla Zikmund, který převzal kotouč od Jágra, po objetí branky se dostal ke střele a propálil Čiliaka.</p>
      <p>Vyrovnat mohl Řezníček, z dobré pozice ale nezamířil přesně. V 17. minutě si právě se zlínským bekem pohrál Jágr, který po bruslařském souboji zmátl zády k brance Řezníčka pohybem, vypálil bekhendem, Čiliak ale jeho úmysl dobře přečetl. Na druhé straně rozezvonil pravou tyčku za Godlovými zády Ondráček. Krátce před přestávkou se pak do sóla dostal v oslabení Machač, jenže Čiliak k sobě sklapl betony včas.</p>
      <p>Po návratu na led si vylámal zuby na Čiliakovi i Kaut. Zlínští se v první polovině druhé třetině dopustili hned třikrát přestupku proti pravidlům, Středočeši je ale potrestat nedokázali. Největší šance přišla ve 26. minutě při druhé z přesilovek domácích, kdy Réway skvěle našel Strnada, jehož zakončení z první ale skryl do lapačky Čiliak.</p>
      <p>Berani pak zlobili hlavně v závěru třetiny. Ve 38. minutě Herman bekhendovým blafákem přestřelil. Brzy poté se až před Godlu dostal i Fořt, ani on ale nedokázal odmazat jeho čisté konto.</p>
      <p>"Zatímco první třetinu jsme byli ještě v autobusu, druhá byla z naší strany dobrá. Jinak ale zápas odpovídal postavení v tabulce. Byl to boj, oba gólmani to drželi. Možná, že kdyby se to rozstřílelo, byl by to lepší hokej," uvedl asistent hostujícího trenéra Martin Hamrlík.</p>
      <p>Zkraje třetího dějství měl další možnosti Zikmund, skóre se však neměnilo. Ve 48. minutě mělo Kladno jedinečnou možnost k navýšení těsného náskoku, když hrálo symbolicky 68 sekund pět na tři, právě Jágr a Réway měli v dvojnásobné přesilovce hlavní slovo, Čiliak už ale neinkasoval.</p>
      <p>"Nám dnes přesilovky nešly. První dvě se nám nepovedly a každé další vyloučení na straně soupeře nám vneslo na hole spíše nervozitu. Přesilovky jsme dnes sehráli velmi špatně," přiznal domácí kouč David Čermák.</p>
      <p>Na pět sekund měl následně stejnou početní výhodu i Zlín, nic během ní však nestihl. O vyrovnání pak hosté usilovali marně i v závěru, kdy při Zikmundově trestu a odvolání gólmana hráli šest na čtyři.</p>
      <p>"Nebyl to od nás dobrý zápas. Máme hrozné výkyvy. Je škoda, že nedokážeme zopakovat výkon, jaký jsme předvedli třeba ve středu proti Brnu," mrzelo hostujícího útočníka Antonína Honejska.</p>
      <h3>Hlasy trenérů po utkání:</h3>
      <p><b>David Čermák (Kladno): </b>"Věděli jsme, že Zlín po výměně trenéra úplně změnil styl hry. Že jsou velmi aktivní, hodně bruslí a napadají. My jsme s tím měli trošku problémy a dnes můžeme poděkovat jen brankáři a těm klukům, kteří odehráli oslabení, protože ti nás dovedli k výhře."</p>
      <p><b>Martin Hamrlík (Zlín): </b>"Bez gólu jsme nemohli pomýšlet na žádný bod. Kdybychom ten gól dali, tak věřím, že by z toho i nějaký bod byl, ale dneska jsme bohužel nenašli žádného střelce. Je to kruté. Gratuluji soupeři k výhře."</p>
      <h3>Rytíři Kladno - PSG Berani Zlín 1:0 (1:0, 0:0, 0:0)</h3>
      <p>Branka a nahrávky: 6. Zikmund (Jágr, Austin). Rozhodčí: Lacina, Pražák - J. Ondráček, Špůr. Vyloučení: 7:9. Bez využití. Diváci: 4016.</p>
      <h3>Sestavy:</h3>
      <p><b>Kladno:</b> Godla - Austin, B. Nash, A. Lakos, Kehar, Zelingr, Barinka - Jágr, Melka, Zikmund - J. Strnad, P. Machač, Redlich - Bílek, Stach, Réway - O'Donnell, T. Kaut, Hajný. Trenéři: D. Čermák, Lidický a Kregl.</p>
      <p><b>Zlín:</b> Čiliak - Ferenc, Freibergs, D. Nosek, Řezníček, Gazda, Buchta, M. Novotný - Fořt, P. Sedláček, Kubiš - J. Ondráček, Claireaux, Köhler - Šlahař, Honejsek, Herman - Okál, Fryšara, Dufek. Trenéři: R. Svoboda a Martin Hamrlík.</p>
    </article>
  </body>
</html>