<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/politics/vouli-yperpsifistike-to-athlitiko-nomosxedio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T20:53:54+00:00"/>
    <meta property="og:title" content="Βουλή : Υπερψηφίστηκε το αθλητικό νομοσχέδιο"/>
    <meta property="og:description" content="Με ευρεία πλειοψηφία πέρασε από την Ολομέλεια της Βουλής το αθλητικό νομοσχέδιο"/>
  </head>
  <body>
    <article>
      <h1>Βουλή : Υπερψηφίστηκε το αθλητικό νομοσχέδιο</h1>
      <h2>Με ευρεία πλειοψηφία πέρασε από την Ολομέλεια της Βουλής το αθλητικό νομοσχέδιο</h2>
      <address><time datetime="2019-11-15T20:53:54+00:00">15 Nov 2019, 20:53</time> by <a rel="author">ΤοΒΗΜΑ Team</a></address>
      <p>Με ευρεία πλειοψηφία υπερψηφίστηκε το αθλητικό νομοσχέδιο για την κύρωση σύμβασης του Συμβουλίου της Ευρώπης που υπογράφηκε στο Magglingen/Macolin την 18η Σεπτεμβρίου του 2014 σχετικά με την χειραγώγηση αθλητικών αγώνων, τα μέτρα για την αντιμετώπιση της βίας στον αθλητισμό.</p>
      <p>Υπέρ της αρχής του νομοσχεδίου ψήφισαν η ΝΔ, το ΚΙΝΑΛ και η Ελληνική Λύση. Καταψήφισαν ο ΣΥΡΙΖΑ, το ΚΚΕ και το ΜέΡΑ25.</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Ψηφίστηκαν επίσης τα 20 άρθρα του νομοσχεδίου, το σύνολό του και οι δύο τροπολογίες, οι οποίες και ενσωματώθηκαν στο κύριο σώμα του σχεδίου νόμου.</p>
      <p>Λίγο πριν από την ψηφοφορία, κατά τη δευτερολογία του, ο υφυπουργός Πολιτισμού και Αθλητισμού Λευτέρης Αυγενάκης εμφανίστηκε συναινετικός.</p>
      <p>Ο υφυπουργός Πολιτισμού και Αθλητισμού τόνισε ότι θα συνεχίσει τη συνεργασία του με τις αθλητικές ομοσπονδίες, χαρακτήρισε «παράδειγμα προς μίμηση» τον ΣΕΓΑΣ και προσωπικά τον πρόεδρό του, Κώστα Παναγόπουλο, αλλά πρόσθεσε ότι πρέπει να δοθούν ευκαιρίες σε νέα πρόσωπα.</p>
      <p>«Δεν υπάρχει τίποτα προσωπικό με κανέναν πρόεδρο ή εκτελεστικό μέλος ομοσπονδίας. Η συνεργασία μας θα συνεχιστεί, γιατί έχουμε μπροστά μας και Ολυμπιακούς Αγώνες», ανέφερε ο κ. Αυγενάκης και συνέχισε: «Θέλω να συγχαρώ τον ΣΕΓΑΣ και κυρίως τον. κ. Παναγόπουλο, που το περασμένο Σαββατοκύριακο πέτυχε ένα μικρό θαύμα, με 60.000 δρομείς στην Αθήνα.</p>
      <p>Ο κ. Παναγόπουλος έχει συνδυάσει την κρατική επιχορήγηση και την ενίσχυση χορηγιών. Είναι παράδειγμα προς μίμηση. Κάποια στιγμή όμως πρέπει να δοθεί χώρος και δυνατότητα και σε νεότερους να προσφέρουν».</p>
      <p>Ο υφυπουργός Αθλητισμού κατά τη δευτερολογία του προανήγγειλε οικονομικούς ελέγχους εντός των προσεχών εβδομάδων, σε ομοσπονδίες για τις οποίες υπάρχουν καταγγελίες κακοδιαχείρισης κονδυλίων, ενώ εξέφρασε την ελπίδα ότι το Ράλι Ακρόπολις θα μπορέσει να διεξαχθεί, αν όχι το 2020, τουλάχιστον το 2021.</p>
      <p>«Τα Ολυμπιακά Ακίνητα πρέπει να αξιοποιηθούν, έστω και τώρα. Δεν είναι εικόνα αυτή που παρουσιάζει το ΟΑΚΑ», υπογράμμισε επίσης ο κ. Αυγενάκης, που διαβεβαίωσε επίσης ότι σε επόμενο νομοσχέδιο θα εισαχθεί η ρύθμιση που ζήτησε η ΕΟΕ, αναφορικά με την απαλλαγή από τον ΕΝΦΙΑ, σε ακίνητα που ενοικιάζονται ή έχει παραχωρηθεί η χρήση τους, όπως το ΟΑΚΑ και το γήπεδο «Γ. Καραϊσκάκης».</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>