<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/15/7232130/"/>
    <meta property="og:site_name" content="Українська правда"/>
    <meta property="article:published_time" content="2019-11-15T20:21:09+00:00"/>
    <meta property="og:title" content="Кабмін призначив нову представницю в Раді"/>
    <meta property="og:description" content="Представляти Кабінет міністрів у Верховній Раді буде заступниця голови фракції “Слуга народу” Олена Шуляк."/>
  </head>
  <body>
    <article>
      <h1>Кабмін призначив нову представницю в Раді</h1>
      <address>
        <time datetime="2019-11-15T20:21:09+00:00">15 Nov 2019, 20:21</time>
      </address>
      <p>Представляти Кабінет міністрів у Верховній Раді буде заступниця голови фракції "Слуга народу" Олена Шуляк.</p>
      <p><b>Джерело:</b> <a href="https://www.kmu.gov.ua/news/uryad-priznachiv-olenu-shulyak-svoyeyu-predstavniceyu-v-parlamenti">Урядовий портал</a>, керівниця пресслужби фракції "Слуга народу" <a href="https://www.facebook.com/yevheniya.khudzik/posts/10159056275487598">Женя Кравчук</a></p>
      <p><b>Прем'єр Олексій Гончарук: </b>"Наша задача – пояснювати важливість та позитивні наслідки пропонованих нами змін, аби народні депутати, маючи усю необхідну інформацію, могли донести її до своїх виборців та підтримати ініціативи Кабінету Міністрів під час голосування на пленарних засіданнях.</p>
      <p>Пані Олена за час роботи у ВР вже продемонструвала чудові результати у цьому напрямку".</p>
      <p><b>Деталі: </b>Уряд затвердив Шуляк на вечірньому засіданні в п’ятницю, 15 листопада.</p>
      <p>Олена Шуляк є заступницею голови комітету Верховної Ради з питань організації державної влади, місцевого самоврядування, регіонального розвитку та містобудування.</p>
      <p>До цього обіймала посади члена Правління, керівника сектору "Будівництво" BRDO, генерального директора ТОВ "Мідланд Девелопмент Україна" та низку посад у бізнес-сегменті.</p>
      <p>На громадських засадах була віцепрезиденткою Спілки українських підприємців та віцепрезиденткою Young Presidents' Organization.</p>
      <figure>
        <img src="https://img.pravda.com/images/doc/6/7/675cb6c-shuliak.jpg"/>
      </figure>
      <p><b>Що передувало:</b> Народний депутат від "Слуги народу" <a href="https://www.pravda.com.ua/news/2019/11/15/7232057/">Ірина Верещук</a> склала повноваження представника Кабінету міністрів у Верховній Раді.</p>
      <p>Верещук повідомила: "Ми не знайшли спільної мови з прем'єр-міністром, ми не спрацювалися...Я вважаю, що нам треба було більш фахово працювати з депутатами, зважати на їхню думку".</p>
      <p>Вона також розкритикувала рішення фракції про виключення Анни Скороход.</p>
      <p>
        <b>Нагадаємо:</b>
      </p>
      <ul>
        <li>15 листопада фракція <a href="https://www.pravda.com.ua/news/2019/11/15/7232036/">"Слуга народу" виключила</a> зі свого складу Анну Скороход та Антона Полякова.</li>
        <li>Кабінет міністрів призначив Ірину Верещук представником уряду у Верховній Раді 4 вересня 2019 року.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232062/"/>
        <a href="https://www.pravda.com.ua/news/2019/11/15/7232057/"/>
        <a href="https://www.pravda.com.ua/news/2019/11/15/7232043/"/>
      </related>
    </article>
  </body>
</html>