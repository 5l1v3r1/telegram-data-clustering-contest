<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-china-tough-over-hong-kong-leader-incident-london-protester-attack-on-minister-2851592.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T20:01:01+00:00"/>
    <meta property="og:title" content="हांगकांग की मंत्री के साथ हुई घटना पर बौखलाया चीन, ब्रिटेन पर लगाया भड़काने का आरोप"/>
    <meta property="og:description" content="चीन ने शुक्रवार (15 नवंबर) को लंदन में प्रदर्शनकारियों द्वारा हांगकांग की न्याय मंत्री को घेरे जाने की घटना की निंदा की और ब्रिटेन पर लोकतंत्र समर्थक आंदोलन को भड़काने का आरोप लगाया। हांगकांग की..."/>
  </head>
  <body>
    <article>
      <h1>हांगकांग की मंत्री के साथ हुई घटना पर बौखलाया चीन, ब्रिटेन पर लगाया भड़काने का आरोप</h1>
      <address><time datetime="2019-11-15T20:01:01+00:00">15 Nov 2019, 20:01</time> by <a rel="author">एएफपी,हांगकांग</a></address>
      <p>चीन ने शुक्रवार (15 नवंबर) को लंदन में प्रदर्शनकारियों द्वारा हांगकांग की न्याय मंत्री को घेरे जाने की घटना की निंदा की और ब्रिटेन पर लोकतंत्र समर्थक आंदोलन को भड़काने का आरोप लगाया। हांगकांग की न्याय मंत्री टेरेसा चेंग जब लंदन में गुरुवार (14 नवंबर) रात एक कार्यक्रम में भाग लेने के लिए जा रही थीं तो लगभग एक दर्जन नकाबपोश प्रदर्शनकारियों ने उन्हें घेर लिया था।</p>
      <p>घटना के वीडियो में चेंग को हंगामे के दौरान फर्श पर गिरते हुए देखा जा सकता है। यह अभी स्पष्ट नहीं हुआ है कि क्या उन्हें प्रदर्शनकारियों ने धक्का दिया था? उसके तुरंत बाद वह उठ खड़ी हुईं। उनके शरीर पर चोट का कोई स्पष्ट निशान नहीं दिखाई दिया। हालांकि, चीन ने इसे ''भयावह हमला करार दिया है और मांग की है कि ब्रिटेन, हांगकांग की मंत्री को सुरक्षा व संरक्षण प्रदान करे।"</p>
      <p>विदेश मंत्रालय के प्रवक्ता गेंग शुआंग ने एक नियमित संवाददाता सम्मेलन में कहा, ''अगर ब्रिटिश पक्ष अपनी गलत आदतों को नहीं बदलता है और आग को भड़काने, फूट डालने, दूसरों को उकसाने और झूठे आरोप-प्रत्यारोप लगाना जारी रखता है, तो इससे वह खुद मुश्किल में पड़ जाएगा।"</p>
      <p>उल्लेखनीय है कि औपनिवेशिक शासक रहे ब्रिटेन ने 1997 में हांगकांग को चीन को वापस सौंप दिया था । उसने चीन और हांगकांग से मामले का एक राजनीतिक समाधान निकालने की अपील करने के साथ ही दोनों पक्षों के बीच बढ़ती हिंसा पर चिंता जाहिर की थी।</p>
      <p>इससे पहले हांगकांग की नेता कैरी लैम ने गुरुवार को अपनी कैबिनेट मंत्री पर हुये हमले को बर्बर बताकर इसकी कड़ी निंदा की। हांगकांग की मुख्य कार्यकारी अधिकारी लैम ने एक बयान में कहा कि टकराव के दौरान चेंग को ''गंभीर शारीरिक नुकसान पहुंचा है।</p>
      <p>पिछले छह महीनों से चल रहे विरोध प्रदर्शनों में लैम के मंत्रिमंडल के किसी सदस्य को पहली बार इतने भीषण विरोध का सामना करना पड़ा है, जिसमें कोई शारीरिक नुकसान हुआ हो। प्रदर्शनकारियों ने उन्हें ''कातिल" बताते हुए उन पर टॉर्च की रोशनी डाली और हांगकांग के लोकतंत्र समर्थक आंदोलन के नारे लगाए। </p>
    </article>
  </body>
</html>