<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/15/demonite-na-trymp-izskochiha-pri-razsledvaneto-za-impiichmynt.429731"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T20:25:00+00:00"/>
    <meta property="og:title" content="Демоните на Тръмп изскочиха при разследването за импийчмънт"/>
    <meta property="og:description" content="&quot;Политико&quot;: Вманиачен тиранин, надменен в действията си, безцеремонен търгаш | Dnes.bg"/>
  </head>
  <body>
    <article>
      <h1>Демоните на Тръмп изскочиха при разследването за импийчмънт</h1>
      <h2>"Политико": Вманиачен тиранин, надменен в действията си, безцеремонен търгаш</h2>
      <address><time datetime="2019-11-15T20:25:00+00:00">15 Nov 2019, 20:25</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Жесток ден за президента - както в случаите с Клинтън и Никсън, разследването за импийчмънт вади на показ вътрешните демони, пише "Политико" по повод слушанията в Камарата на представителите, които трябва да установят дали Доналд Тръмп е използвал поста си за политическа облага.</p>
      <p>Според изданието разследването за импийчмънт е конституционно упражнение за разделението на властите, действена проява на върховенството на закона. Но началото на публичните слушания в сряда напомни, че в съвременната епоха тази процедура всъщност е жестоко упражнение по психологическо демаскиране.</p>
      <p>От показанията на свидетелите излязоха водещи новини, но те засягаха предимно детайлите. В много по-голяма степен денят даде жив портрет на Тръмп като вманиачен тиранин, надменен в действията си, безцеремонен търгаш по отношение на военната помощ за съюзник, който е в обсада, сякаш става дума за сделка за имот в центъра на града, подчертава "Политико".</p>
      <p>Според изданието настоящата процедура по импийчмънт се вписва в съвременната история на скандалите в Белия дом. Тенденцията е президентите да бъдат преследвани заради своята същност - мъже с натрапчиви и раздразнени амбиции и потребности.</p>
      <p>Понякога историците, продължава списанието, спекулират какъв би бил президентът Никсън, ако от неговите положителни качества - изкусен оператор в световната политика - бяха отстранени отрицателните му черти, грубостта и параноята. Същата фантазия може да приложим и към Бил Клинтън - ако неговата могъща дарба да убеждава и влияе беше някак отделена от склонността му към изневяра и липсата на дисциплина в личния живот.</p>
      <p>Разбира се, не можем да си представим какъв би бил резултатът от такова разделяне. При всички случаи, скандалите бяха проекция на фундаменталния характер, произтичаща от едни и същи вътрешни подтици да се постигне успех на всяка цена. И ако един ден Тръмп и Клинтън играят отново голф, както са правили в миналото, дълго ще разговарят за сходните си преживелици, заключава "Политико", цитирано от БТА.</p>
      <p>Бил Клинтън посъветва Тръмп да не обръща внимание на импийчмънта, да остави нещата в ръцете на своя екип и да си върши работата, съобщава вестник "Хил", като се позовава на телефонно интервю с Клинтън пред Си Ен Ен. "Моето послание би било: вижте, вие сте нает да вършите работа", казал бившият президент в отговор на въпрос от студиото. По думите му човек не може да върне отминалите дни и всеки нов ден е "възможност да се направи нещо добро". "Бих си казал: аз имам адвокати и хора от екипа, които да се занимават с разследването за импийчмънт и те трябва да свършат всичко", а междувременно "аз ще работя за американския народ", цитира изданието думите на демократа Клинтън по адрес на републиканеца Тръмп.</p>
      <p>"Хил" припомня, че когато бе в процедура по отстраняване от поста, Бил Клинтън одобряваше законодателни актове и работеше по дневния си ред, докато сега Тръмп често казва, че няма да сътрудничи с Конгреса, докато демократите в Камарата на представителите го разследват. Такова поведение излага на риск усилията на президента до прокара една търговска сделка и да одобри закон за намаляване на цените на лекарствата, както и по други въпроси, отбелязва вестникът, специализиран в отразяване на работата на Конгреса.</p>
      <p>Рейтингът на президента на САЩ е нараснал с два пункта до 48 на сто след началото на откритите заседания по разследването за импийчмънт, сочат данни от консервативната социологическа агенция "Расмусен", цитирани днес от лондонския "Таймс". Според вестника това е признак за лоялност сред републиканците и резултат от посланието на партията, че предприетата от демократите процедура е лов на вещици. Проучването е било извършено след показанията на Уилям Тейлър, дипломат в Киев, че Тръмп е бил дочут да говори за намеренията на украинците да разследват демократа Джо Байдън и неговия син Хънтър.<br/> </p>
      <related>
        <h4>Още по темата</h4>
        <a href="https://www.dnes.bg/usa/2019/11/13/ukraina-jertva-na-bitkata-za-impiichmynta-na-trymp.429515"/>
        <a href="https://www.dnes.bg/usa/2019/11/13/spektakyl-vyv-vashington-izslushvaniiata-za-impiichmynt-na-trymp.429457"/>
        <a href="https://www.dnes.bg/rusia/2019/10/26/sasht-nishti-ruskata-namesa-v-prezidentskite-izbori-prez-2016.427446"/>
      </related>
    </article>
  </body>
</html>