<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/15/belefulladt-egy-haromeves-kislany-a-sarvari-gyogyfurdo-hullammedencejebe"/>
    <meta property="og:site_name" content="infostart"/>
    <meta property="article:published_time" content="2019-11-15T20:44:45+00:00"/>
    <meta property="og:title" content="Belefulladt egy hároméves kislány a sárvári gyógyfürdő hullámmedencéjébe"/>
    <meta property="og:description" content="Belefulladt egy hároméves kislány a Sárvári Gyógy- és Wellnessfürdő hullámmedencéjébe. A még november 10-én történt tragikus esetről pénteken számolt be a nyugat.hu hírportál olvasói levelekre hivatkozva."/>
  </head>
  <body>
    <article>
      <h1>Belefulladt egy hároméves kislány a sárvári gyógyfürdő hullámmedencéjébe</h1>
      <address><time datetime="2019-11-15T20:44:45+00:00">15 Nov 2019, 20:44</time> by <a rel="author">Infostart / MTI</a></address>
      <h3>Belefulladt egy hároméves kislány a Sárvári Gyógy- és Wellnessfürdő hullámmedencéjébe. A még november 10-én történt tragikus esetről pénteken számolt be a nyugat.hu hírportál olvasói levelekre hivatkozva.</h3>
      <p>Az MTI érdeklődésére Leibinger Eszter, a Vas Megyei Rendőr-főkapitányság sajtóreferense pénteken közölte: a rendőrség az eset körülményeit büntetőeljárás keretében vizsgálja, bővebb információkkal a folyamatban lévő ügyről nem kívántak mondani.</p>
      <p>A sárvári gyógyfürdő vezetése a hírportálnak a cikk megjelenése után küldött közleményében azt írta: a társaság belső vizsgálatot folytatott a baleset körülményeinek tisztázására.</p>
      <p>Megállapításuk szerint a kislány vasárnap délelőtt a 120 centiméteres vízben három percig volt a víz alatt, amikor a medenceőr felfedezte. Az azonnali orvosi segítség ellenére a gyermek másnap a kórházban meghalt.</p>
      <p>A gyógyfürdő közleménye szerint belső vizsgálatuk üzemeltetési szabálytalanságot nem tárt fel, a személyzet megfelelő létszámú és képzettségű volt, szerintük gyorsan és szakszerűen végezték a feladatukat, mindezek ellenére következett be a baleset.</p>
      <p>A nyugat.hu cikkében azt írta: egy szemtanú elmondása szerint a kislány egyedül - felnőtt felügyelete nélkül - volt a hullámmedencében. A mentők kiérkezéséig a helyszínen hárman próbálták újraéleszteni a gyermeket, köztük volt a fürdő egyik alkalmazottja is.</p>
    </article>
  </body>
</html>