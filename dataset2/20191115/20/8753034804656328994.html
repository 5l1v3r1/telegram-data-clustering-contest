<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/g7x9pq/sammenligner-vindkraftmotstanden-med-alta-saken-likheten-er-slaaende"/>
    <meta property="og:site_name" content="Aftenbladet"/>
    <meta property="article:published_time" content="2019-11-15T20:06:32+00:00"/>
    <meta property="og:title" content="Sammenligner vindkraftmotstanden med Alta-saken: – Likheten er slående"/>
    <meta property="og:description" content="Mikkel Berg-Nordlie, forsker og fagredaktør for samisk kultur, sier den store vindkraftutbyggingen truer reindriften i Norge, og sammenligner motstandskampen med Alta-saken."/>
  </head>
  <body>
    <article>
      <h1>Sammenligner vindkraftmotstanden med Alta-saken: – Likheten er slående</h1>
      <h2>Mikkel Berg-Nordlie, forsker og fagredaktør for samisk kultur, sier den store vindkraftutbyggingen truer reindriften i Norge, og sammenligner motstandskampen med Alta-saken.</h2>
      <address><time datetime="2019-11-15T20:06:32+00:00">15 Nov 2019, 20:06</time> by <a rel="author">Håkon Jonassen Norheim</a></address>
      <p>– Konfliktene er på mange måter like. På den ene siden har vi her NVE og aktører som presser på for å industrialisere reindriftsland med store anlegg for «ren» kraftproduksjon. På den andre siden har man samisk tamreindrift, folk som slåss for samisk kulturs overlevelse og naturvernere. Likheten er jo slående.</p>
      <p>Forsker ved By- og Regionsforskningsinstituttet NIBR ved OsloMet og fagredaktør for Samisk historie i Store Norske Leksikon, Mikkel Berg-Nordlie, sammenligner motstandskampene mot vindkraftutbyggingen i Norge med Alta-saken som pågikk mellom 1968 og 1982.</p>
      <p>– I alle fall i de sakene hvor vindkraftutbygging truer samisk tamreindrift, og sånn er det jo i vindkraftkonfliktene fra Midt-Norge og oppover, sier han.</p>
      <h3>Motstand over hele landet</h3>
      <p>Vindkraftdemonstrasjoner foregår i dag ikke bare på Vardafjell, slik Aftenbladet har omtalt gjennom flere artikler denne uken, men i hele landet. Den landsdekkende organisasjonen Motvind har per i dag over 5300 medlemmer.</p>
      <p>En av de største kampene har foregått på øya Frøya i Trøndelag hvor det kommunale selskapet Trønderenergi sammen med det tyske selskapet Stadtwerke München bygge 14 vindturbiner som skal stå ferdig i løpet av 2020.</p>
      <p>Også her har lokalpolitikerne forsøkt å få stoppet hele prosjektet, samtidig som aksjonister har demonstrert mot utbyggingen.</p>
      <p>Disse aksjonistene har nok vært mer ekstreme i formen enn demonstrantene på Vardafjell, men også her har det vært en folkeaksjon mot vindkraft på Frøya.</p>
      <p>Også Øyfjellet vindkraftverk på Helgeland og i Namdalen i Trøndelag er det motstandskamper. Her er hovedårsaken til motstanden trusselen mot tamreindriften i området.</p>
      <h3>– En større trussel mot samisk kultur enn Alta-dammen</h3>
      <p>Trusselen mot tamrein var også en del av Alta-saken, som var en politisk konflikt, hvor samiske interesser og miljøverninteresser gikk mot en storskala vannkraftutbygging i Indre Finnmark. Saken fikk stor betydning for utviklingen av norsk samepolitikk.</p>
      <p>Berg-Nordlie mener at om man sammenligner noen av vindkraftprosjektene med Alta-saken slik den var etter at demningsplanene hadde blitt nedskalert, kan det godt sies at vindindustrien framstår som en verre trussel mot samisk kultur enn Alta-dammen. Spesielt i Trøndelag og på Helgeland.</p>
      <p>– Samisk kultur er mye mer enn reindrift, men reindrifta er en av kulturens viktigste bærebjelker, ikke minst i det sørsamiske området vi snakker om. Den sørsamiske reindrifta lever under trange kår allerede, og trues fra alle kanter av små og store prosjekter som bygger seg inn i reindriftslandet. Når det i tillegg til dette presset legges opp til storskala industrialisering av reindriftslandet akkurat der, så truer det selve overlevelsen til reindrifta i sørsamisk område, mener han.</p>
      <figure>
        <img src="https://sa.mnocdn.no/images/d89b58a4-a54f-44c7-ba87-822bcda45cfe?fit=crop&amp;q=80&amp;w=480"/>
        <figcaption>📷 Viktor Klippen</figcaption>
      </figure>
      <figure>
        <img src="https://sa.mnocdn.no/images/9d97ae70-239f-4946-9312-8d54b207a729?fit=crop&amp;q=80&amp;w=480"/>
        <figcaption>Demonstrasjonen på Vardafjell gikk fint for seg. Slik har det ikke vært over hele landet.<br/>📷 Tommy Ellingsen</figcaption>
      </figure>
      <h3>Dette var Alta-saken:</h3>
      <p>De første planene om utbygging av Alta/Kautokeino-Vassdraget ble lagt frem i 1968 og møtte stor motstand. Spesielt på grunn av at utbyggingen ville føre til negative konsekvenser for samisk reindrift.</p>
      <p>I 1978 samlet verneinteressene seg i Folkeaksjonen mot utbygging av Alta/Kautokeino-vassdraget og det ble samlet inn 15.000 underskrifter mot utbyggingen, som ble sendt til Stortinget. På tross av dette vedtok Stortinget utbyggingen av en 110 meter høy demning ved ávču.</p>
      <p>Sommeren 1979 tok folkeaksjonen i bruk sivil ulydighet og stanset anleggsarbeidet i en periode. I oktober 1979 slo en gruppe samer opp telt utenfor Stortinget og krevde utbyggingen stanset.</p>
      <p>Da regjeringens svar ble negativt, satte samene i gang med en sultestreik. Samtidig som det ble brukt sivil ulydighet og demonstrasjoner, lå organisasjonene i dialog med myndighetene.</p>
      <p>Regjeringa stanset anleggsarbeidet i 1979, ga reineierne forlenget uttalefrist og utarbeidet en ny stortingsmelding om Alta-saka. Denne konkluderte med at det ikke var framkommet nye momenter, og Stortinget avviste derfor å behandle saka på nytt. Reineiernes krav om å stanse utbygginga inntil spørsmålet om samenes rettigheter var avklart, ble også avvist av regjeringa.</p>
      <p>Saken gikk til slutt til retten, hvor staten vant frem. Likevel førte saken til en totalreform av norsk samepolitikk.</p>
    </article>
  </body>
</html>