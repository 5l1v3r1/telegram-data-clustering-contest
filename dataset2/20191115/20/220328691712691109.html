<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/ministr-rusinova-shche-podkrepim-zavrshchashchite-se-blgari-406838.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-15T20:16:10+00:00"/>
    <meta property="og:title" content="Министър Русинова: Ще подкрепим завръщащите се българи"/>
    <meta property="og:description" content="Ще се дават по 1200 лв. месечно в разстояние на година"/>
  </head>
  <body>
    <article>
      <h1>Министър Русинова: Ще подкрепим завръщащите се българи</h1>
      <address><time datetime="2019-11-15T20:16:10+00:00">15 Nov 2019, 20:16</time> by <a rel="author">Стандарт</a></address>
      <p>По Оперативната програма "Развитие на човешките ресурси" се подготвя пакет от услуги за 1200 лева месечно за една година за завърнали се млади българи в страната. Това съобщи заместник-министърът на труда и социалната политика Зорница Русинова на семинар за журналисти в Боровец.<b> </b>Младите семейства ще могат да се възползват от този пакет от януари догодина. Операцията ще бъде одобрена от Комитета за наблюдение на 12 декември.</p>
      <p>Стимулиращият пакет за завърнали се българи включва покриване на разходите за наем, детегледач до записване на дете на ясла или детска градина, обучение по български на членовете от семейството с друго гражданство. Ще се предоставят и финансови стимули за работа в области с по-ниски от средните възнаграждения като Търговище, Шумен и Пазарджик на стойност от половин минимална работна заплата. С тези пари ще бъдат допълвани възнагражденията в рамките на една година.</p>
      <p>Завърналите се българи ще бъдат консултирани за развиване на предприемачество, насочване към финансови посредници за отпускане на микрокредити по линия на ОПРЧР. Очаква се да бъдат подпомогнати около 350 семейства.</p>
      <p>Това ще се случи с промяна в процедурата "Национална EURES мрежа", бюджетът на която в момента е 5,25 млн. лева. Ще бъде гласувано увеличение от 5 милиона лева и общият бюджет ще надхвърли 10 милиона лева.</p>
      <p>По думите на Русинова в резултат на направените кариерни форуми в чужбина е станало ясно, че 70 процента от хората, участвали там, имат желание да се върнат в страната.</p>
      <p>Тенденцията, която се вижда през мрежата EURES, е, че все повече повече български работодатели заявяват свободните си работни места през мрежата, каза Русинова. При обявяването на свободните работни места има интерес не само от наши съграждани, но и на хора от други страни членки, отбеляза Русинова.</p>
      <p>Чрез Агенцията по заетостта ще се обособи контактна точка - виртуално място, където да се почерпи цялата информация за мястото, където се предлага работа, в какъв регион, как е уреден откъм начин на живот - близост до ясли и детски градини, болници, социални услуги. Ще се знае какво е икономическото състояние на региона, разрешителни режими за чужденци и др.</p>
      <p>След подписване на споразумения с НОИ, НАП и общините ще се осигурява и бърза писта за придвижване на документите, когато става въпрос за установяване на човек да работи и живее в България.</p>
      <p>Мярката ще бъде насочена не само към студенти, но и към хора до 54 години, които искат да се върнат в родината.</p>
    </article>
  </body>
</html>