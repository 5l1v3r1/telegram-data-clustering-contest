<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/15/bolivia-megszakitotta-a-diplomaciai-kapcsolatokat-venezuelaval"/>
    <meta property="og:site_name" content="infostart"/>
    <meta property="article:published_time" content="2019-11-15T20:19:29+00:00"/>
    <meta property="og:title" content="Bolívia megszakította a diplomáciai kapcsolatokat Venezuelával"/>
    <meta property="og:description" content="Az új bolíviai kormány megszakítja a diplomáciai kapcsolatokat a Nicolás Maduro vezette Venezuelával - jelentette be pénteken a külügyminiszter arra hivatkozva, hogy a venezuelai képviselettel kapcsolatban álló személyek fenyegetést jelentenek az ország biztonságára."/>
  </head>
  <body>
    <article>
      <h1>Bolívia megszakította a diplomáciai kapcsolatokat Venezuelával</h1>
      <address><time datetime="2019-11-15T20:19:29+00:00">15 Nov 2019, 20:19</time> by <a rel="author">Infostart / MTI</a></address>
      <h3>Az új bolíviai kormány megszakítja a diplomáciai kapcsolatokat a Nicolás Maduro vezette Venezuelával - jelentette be pénteken a külügyminiszter arra hivatkozva, hogy a venezuelai képviselettel kapcsolatban álló személyek fenyegetést jelentenek az ország biztonságára.</h3>
      <p>A venezuelai diplomatákat és követségi alkalmazottakat kiutasítják Bolíviából - mondta Karen Longaric egy sajtótájékoztatón La Pazban.</p>
      <p>Longaric azt hangsúlyozta, hogy Bolíviában kormányváltás volt, és az új vezetés következetesen tartja magát a demokrácia elveihez, érvényre juttatja az emberi jogokat és betartja az Amerikai Államok Szervezetének alapszabályát. "Természetesen megszakítjuk a kapcsolatokat Maduro kormányával" - mondta.</p>
      <p>Ezzel párhuzamosan a száműzetésbe kényszerült korábbi elnök, Evo Morales közölte: az Egyesült Államok felajánlott neki egy repülőgépet, hogy azzal hagyja el Bolíviát. Az elnök nem fogadta el az ajánlatot. Morales vasárnap mondott le a tisztségéről, miután a rendőrség, valamint a hadsereg főparancsnoka is felszólította, hogy távozzon a hivatalából. Mexikóban kapott politikai menedékjogot.</p>
      <p>Morales a Reuters hírügynökségnek adott interjúban beszélt az amerikai ajánlatról. "Az Egyesült Államok felhívta a külügyminisztert, és felajánlotta, hogy küld értünk egy repülőgépet, amely elvisz minket oda, ahová akarjuk. Biztos voltam benne, hogy az a hely Guantánamo lesz" - mondta mosolyogva.</p>
      <p>A Kuba területén lévő guantánamói amerikai támaszponton van az a különleges börtön, ahol a terrorizmussal gyanúsított rabokat őrzik.</p>
      <p>
        <i>Nyitókép: Őrizetbe veszik az ajmara indián Evo Morales lemondott bolíviai elnök egyik támogatóját egy újabb tüntetésen, La Pazban 2019. november 13-án. MTI/AP/Natacha Pisarenko</i>
      </p>
    </article>
  </body>
</html>