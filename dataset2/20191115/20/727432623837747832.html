<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/nar-gjorde-du-dette-sist/71794272"/>
    <meta property="og:site_name" content="Dinside"/>
    <meta property="article:published_time" content="2019-11-15T20:00:00+00:00"/>
    <meta property="og:title" content="Når gjorde du dette sist?"/>
    <meta property="og:description" content="Glemmer du det, kan kosedyrene i verste fall gjøre barna syke."/>
  </head>
  <body>
    <article>
      <h6 class="kicker">Støv og bakterier i kosedyr</h6>
      <h1>Når gjorde du dette sist?</h1>
      <h2>Glemmer du det, kan kosedyrene i verste fall gjøre barna syke.</h2>
      <address><time datetime="2019-11-15T20:00:00+00:00">15 Nov 2019, 20:00</time> by <a rel="author">Linn Merete Rognø</a></address>
      <p>De er søte, myke og morsomme å leke med.</p>
      <p>Men er det én ting vi ofte glemmer, så er det at barnas kosedyr også er noen skikkelige støv- og bakteriesamlere.</p>
      <h3>- Kan gjøre barna syke</h3>
      <p>- Barnas kosebamser kan inneholde masse skitt og bakterier da de blir dratt rundt på gulv og mistet i bakken og deretter puttet i munnen. Så, ja, barna kan bli syke de, sier Grethe Amdal, helsefaglig rådgiver i Landsforeningen for hjerte- og lungesyke (LHL).</p>
      <related>
        <a href="https://www.dinside.no/mobil/danske-forskere-advarer-mot-denne-typen-mobildeksel/71561624"/>
      </related>
      <p>Kosedyr som tas med overalt og som ikke blir rengjort, vil potensielt være bakteriebomber, mener Amdal.</p>
      <p>Men har du tenkt på hvor ofte du egentlig prioriterer å rengjøre barnas kosedyr?</p>
      <p>Mange av oss vil nok kanskje svare at det er noe vi gjør svært sjelden, kanskje aldri.</p>
      <p>Ifølge Amdal bør favorittdyrene vaskes etter hvor møkkete de er, og da kan behovet gjerne være hver uke.</p>
      <p>
        <b>- Ellers kan det være lurt å vaske de andre kosedyrene minst fire ganger i året, sier hun.</b>
      </p>
      <h3>Slik vasker du kosedyrene</h3>
      <p>Vask reduserer støv, allergener, midd, bakterier, matrester og kroppsvæsker. På 60 grader dør mikroorganismer og midd, skriver <a href="https://www.lhl.no/lhl-astma-og-allergi/stovsamlere/kosedyr/">LHL Astma og allergi</a> på sine sider.</p>
      <related>
        <a href="https://www.dinside.no/bolig/derfor-bor-du-tomme-stovsugerposen-i-god-tid-for-den-blir-full/70834084"/>
      </related>
      <p>
        <b>Kosedyrene bør rengjøres på følgende måte:</b>
      </p>
      <ul>
        <li>Vask på lavere temperatur (30-40 grader) hvis kosedyret ikke tåler 60 grader</li>
        <li>Overømfintlige bamser kan håndvaskes</li>
        <li>Legg bamsen i vaskepose for å unngå at deler løsner</li>
        <li>Bruk skånsomt vaskemiddel, ullvask kan være bra</li>
        <li>Bamsen må være helt tørr før den tas i bruk (forsiktig tørking i tørketrommel, gjerne i vaskeposen)</li>
      </ul>
      <h3>Heng ut bamsene</h3>
      <p>Kai Gustavsen, fagsjef inneklima hos Astma- og Allergiforbundet, mener at det viktigste er å ta alle kosedyrene ut fra barnerommet fra tid til annen:</p>
      <p>- Det er viktig at mor og far sjekker «helsetilstanden» på kosedyrene en gang imellom, for å se om det er behov for en omgang i vaskemaskinen eller om det holder med en luftetur på klessnora. Luft kosedyrene på dager med sol, vind eller kulde. Med lav temperatur vil midd dø, tipser Gustavsen.</p>
      <aside>CE-merket?<br/>   •  Kosedyr og andre leker som ikke er CE-merket, kan inneholde miljøgifter.<br/>   •  Vær spesielt oppmerksom på dette hvis dere har kjøpt leker på nett.<br/>   •  Om leker inneholder miljøgifter, er også dette noe som vil påvirke innemiljøet på barnerommet.<br/><i>Råd fra Grethe Amdal.</i></aside>
      <h3>Ikke glem barnerommet</h3>
      <p>Boligen blir naturlig nok oftere og mer skitten med småbarn i hus. Men i en travel hverdag, prioriterer man gjerne å vaske over de «viktigste» rommene i huset, som bad og kjøkken. Kanskje rengjør vi ikke barnerommene ofte nok.</p>
      <p>Men barnerommene bør komme høyt opp på prioriteringslista, ifølge Amdal:</p>
      <p>- Det er viktig å prioritere barnerommet da det ofte også brukes til lek i tillegg til soving. Leker som ikke er CE merket kan inneholde miljøgifter. Badeleker som ikke blir tørket, kan få muggsopp. Alle disse momentene vil påvirke innemiljøet på barnerommet. Er det i tillegg veldig skittent på rommet og det ikke rengjøres regelmessig, vil det føre til et usunt inneklima. I verste fall kan det føre til astma og allergi, sier hun.</p>
      <p>Gustavsen anbefaler deg å være nøye med å støvsuge barnerommet. Ikke bare gulvet, men også alle hyller, boktopper og esker der støvpartikler kan lande.</p>
      <p>
        <b>- Ta en god sjekk der hvor bamsene ligger. Dersom det har blitt hull i noen av dem, kan også fyllstoffet løse seg opp og blir en del av støvet i rommet, sier han.</b>
      </p>
      <aside>Rent barnerom<br/>   •  I barnesengen skal det være luftig rundt barnet med minst mulig kosedyr. Ikke ha tekstiler hengende over barnesengen. Unngå tunge støvsamlende gardiner.<br/>   •  Leker og andre gjenstander laget av plast bør ha dokumentasjon på at de ikke inneholder helseskadelige stoffer. Se <a href="https://www.miljodirektoratet.no/ansvarsomrader/kjemikalier/">Erdetfarlig.no</a>.<br/>   •  Unngå vegg til vegg teppe. Velg små tepper som kan vaskes i maskinen.<br/>   •  Slette gulvflater er enkle å holde rene med mopp eller støvsuger. Sørg for god gjennomlufting av barnerommet. Fem til ti minutter, 3 ganger daglig. Anbefalt temperatur i soverom er 15-18 °C.<br/>   •  Gjør rommet grundig rent en til to ganger i året. Vask lamper, lister, gardinbrett og annet som samler støv og skitt.<br/>   •  Bruk vaskemiddel og rengjøringsprodukter uten parfyme.<br/>   •  Bruk sentralstøvsuger eller støvsuger med HEPA-filter. Støvsug sengen og madrassen når du skifter på sengen for å fjerne støv og midd.<br/>Flere tips får du på <a href="https://www.lhl.no/sunnere-bolig/soverom/tips-til-barnerommet/">LHL.no</a>.</aside>
      <related>
        <a href="https://www.dinside.no/bolig/bakterien-koser-seg-i-kjoleskap-over-fire-grader/70295937"/>
      </related>
    </article>
  </body>
</html>