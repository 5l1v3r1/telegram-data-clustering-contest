<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741780"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:12:00+00:00"/>
    <meta property="og:title" content="'ฟอร์จูนเนอร์'รับเครียดโรมรุม ลั่นจะรับเท่าที่ผิดเท่านั้น!"/>
    <meta property="og:description" content="'พล.ต. ฟอร์จูนเนอร์' รับเครียดถูกโรมรุมเร้าถามหลังเป็นข่าวดัง เจ้าตัวลั่นไม่มีอะไรจะพูด หลังตำรวจเรียกสอบปากคำเพิ่มเติม ยันรับผิดชอบเท่าที่ผิดเท่านั้น ด้านพลเมืองดีจ่อเข้าแจ้งข้อหาเพิ่มอีก!"/>
  </head>
  <body>
    <article>
      <h1>'ฟอร์จูนเนอร์'รับเครียดโรมรุม ลั่นจะรับเท่าที่ผิดเท่านั้น!</h1>
      <address>
        <time datetime="2019-11-15T05:12:00+00:00">15 Nov 2019, 05:12</time>
      </address>
      <p>
        <b>"พล.ต. ฟอร์จูนเนอร์" รับเครียดถูกโรมรุมเร้าถามหลังเป็นข่าวดัง เจ้าตัวลั่นไม่มีอะไรจะพูด หลังตำรวจเรียกสอบปากคำเพิ่มเติม ยันรับผิดชอบเท่าที่ผิดเท่านั้น ด้านพลเมืองดีจ่อเข้าแจ้งข้อหาเพิ่มอีก!</b>
      </p>
      <p>จากกรณีมีผู้ใช้เฟซบุ๊ก @Warayoot Pinjai(DJ Nicky)โพสต์คลิปวิดีโอ เหตุการณ์รถยนต์โตโยต้า ฟอร์จูนเนอร์ เฉี่ยวชนกับรถ มอเตอร์ไซค์แต่ไม่ยอมลงมาดูผู้เสียหาย จากนั้นได้ขับรถหลบหนีจนเฉี่ยวชนรถ มอเตอร์ไซค์ที่พยายามจอดขวางไม่ให้หลบหนี จนถูกตำรวจสกัดจับได้ที่หน้าขนส่งเอกมัยตามที่ได้นำเสนอไปแล้วนั้น<br/><br/>ล่าสุดเมื่อวันที่ 15 พ.ย. ที่ สน.คลองตัน พล.ต.สุรศักดิ์ จิตต์บุญ อดีตนายพล ได้เดินทางมาเจรจาเพื่อไกล่เกลี่ยกับ นายวรายุทธ ปิ่นใจ พลเมืองดีผู้เสียหาย โดยอดีตนายพล มีท่าทีหลบเลี่ยงสื่อมวลชน พยายามเดินผ่านหลังแฟลตตำรวจซึ่งเป็นทางเดินคับแคบมีสิ่งของวางกีดขวางเส้นทางก่อนจะเข้าไปภายในห้องฝ่ายสืบสวน​ และสอบปากคำโดยห้ามบันทึกภาพ<br/><br/>โดย​ นายวรายุทธ  กล่าวว่า ตั้งแต่เกิดเรื่องยังไม่ได้พูดคุยกับอดีตนายพลคนดังกล่าวและไม่ได้มีการพูดคุยเรื่องค่าเสียหายแต่อย่างใด ซึ่งวันนี้พนักงานสอบสวนได้เชิญมาให้ปากคำพร้อมไกล่เกลี่ยซึ่งเบื้องต้นได้ประเมินความเสียหายน่าจะเกิน 10,000 บาท เพราะศูนย์ถ่วงของรถเสียและมีร่องรอยการชนค่อนข้างเยอะ ส่วนตัวไม่อยากคุยกับอดีตนายพลเนื่องจากคลิปค่อนข้างชัดเจนว่าอดีตนายพลชนจริง​ ไม่สามารถแก้ตัวได้ แต่ก็รู้สึกดีใจที่เรื่องนี้ถูกนำเสนอเป็นข่าวเพราะพฤติกรรมแบบนี้ไม่ควรเกิดขึ้นบนท้องถนน ยืนยันว่าถ้าเกิดเหตุการแบบนี้บนท้องถนนก็จะเป็นพลเมืองดีเข้าช่วยเหลือติดตามเช่นเดิม</p>
      <figure>
        <img src="https://www.dailynews.co.th/admin/upload/20191115/news_heLwThUUKf123117_533.jpg?v=20191115138?v=8627"/>
      </figure>
      <p>ด้าน​ พล.ต.สุรศักดิ์ เผยว่า ตอนนี้ไม่มีอะไรจะพูด หลังจากนี้จะรับผิดชอบในส่วนที่ตัวเองทำผิดเท่านั้น และในวันเกิดเหตุที่ไม่ลงมาจากรถ เพราะว่ากลัว ที่มีรถจักรยานยนต์หลายสิบคันเข้ามารุมล้อม และยังมาทุบรถอีก เป็นใครก็ไม่กล้าลง เพราะกลัวจะได้รับอันตราย และหลังจากที่ตกเป็นข่าว ก็เครียดมาก เพราะโดนรุมเร้า<br/><br/>อย่างไรก็ตาม พ.ต.อ.ปรเมษฐ์​ โพยนอก​ ผกก.สน.คลองตัน เปิดเผยว่า​ ในคดีนี้แบ่งเป็น 2 ส่วน ส่วนแรกหลังเกิดเหตุพนักงานสอบสวนได้มีการควบคุมตัวผู้ก่อเหตุดำเนินคดี ขับรถโดยประมาทเป็นเหตุให้ทรัพย์สินผู้อื่นได้รับความเสียหาย และชนแล้วหนี ซึ่งทางผู้ก่อเหตุได้ขอยื่นประกันตัวให้ปล่อยตัวชั่วคราวไปในวงเงิน 15,000 บาท ไปตั้งแต่วันเกิดเหตุแล้ว​ การดำเนินการในส่วนนี้ต้องรอผลตรวจสอบรถคู่กรณี ทั้ง 3 คัน เพื่อนำมาประกอบสำนวน ส่วนที่ 2 ที่ผู้เสียหายเข้าแจ้งความทำให้เสียทรัพย์ ซึ่งในส่วนนี้สามารถไกล่เกลี่ยกันได้ พนักงานสอบสวนไม่จำเป็นต้องส่งฟ้องศาล​ อย่างไรก็ตามวันนี้ได้เรียกคู่กรณีทั้งหมดมาสอบปากคำเพิ่มเติม​ และมีการตรวจสอบร่องรอยการเฉี่ยวชน​ ส่วนจะมีการแจ้งข้อหาเพิ่มหรือไม่นั้นขึ้นอยู่กับดุลยพินิจของพนักงานสอบสวน.<br/><br/> </p>
      <figure>
        <img src="https://www.dailynews.co.th/admin/upload/20191115/news_TshsRqMUHW123117_533.jpg?v=20191115138?v=7517"/>
      </figure>
      <p>
        <b>ข่าวที่เกี่ยวข้อง..<br/><a href="https://www.dailynews.co.th/regional/741768">-เปิดคลิปต้นเรื่องตีกลับ "ฟอร์จูนเนอร์"อ้างไม่รู้ขับชน?!</a></b>
      </p>
      <figure>
        <img src="https://www.dailynews.co.th/admin/upload/20191115/news_UhiFdGPhdH123129_533.jpg?v=20191115138?v=2313"/>
      </figure>
    </article>
  </body>
</html>