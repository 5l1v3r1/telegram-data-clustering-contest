<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/15/devotees-with-belifs.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T05:44:00+00:00"/>
    <meta property="og:title" content="വിശ്വാസികൾ വിശ്വാസത്തിനൊപ്പം മാത്രം; പാളിയത് രാഷ്ട്രീയ തന്ത്രങ്ങൾ"/>
    <meta property="og:description" content="പത്തനംതിട്ട ∙ ശബരിമല യുവതീപ്രവേശം സംബന്ധിച്ച് 2018 സെപ്റ്റംബർ 28നു വന്ന വിധി എങ്ങനെ ബാധിക്കുമെന്നു വിലയിരുത്താൻ സർക്കാരിനോ രാഷ്ട്രീയ നേതൃത്വത്തിനോ.Sabarimala News. Sabarimala Latest News. Sabarimala News Live. Sabarimala Live News. Sabarimala. Latest Sabarimala News. Sabarimala News Malayalam. Sabarimala News Today. Sabarimala Women Entry. SC Sabarimala Verdict. Manorama News. Malayalam News. Malayala Manorama. Manorama Online. Latest News. Sabarimala Updates. Supreme Court. Sabarimala Verdict. ശബരിമല. സുപ്രീംകോടതി. ശബരിമല സ്ത്രീ പ്രവേശനം. ശബരിമല യുവതീ പ്രവേശം.Kerala News. Malayalam News. Manorama Online"/>
  </head>
  <body>
    <article>
      <h1>വിശ്വാസികൾ വിശ്വാസത്തിനൊപ്പം മാത്രം; പാളിയത് രാഷ്ട്രീയ തന്ത്രങ്ങൾ</h1>
      <address><time datetime="2019-11-15T05:44:00+00:00">15 Nov 2019, 05:44</time> by <a rel="author">https://www.facebook.com/manoramaonline</a></address>
      <p>പത്തനംതിട്ട ∙ ശബരിമല യുവതീപ്രവേശം സംബന്ധിച്ച് 2018 സെപ്റ്റംബർ 28നു വന്ന വിധി എങ്ങനെ ബാധിക്കുമെന്നു വിലയിരുത്താൻ സർക്കാരിനോ രാഷ്ട്രീയ നേതൃത്വത്തിനോ ആദ്യം സാധിച്ചില്ല എന്നതിന്റെ പ്രതിഫലനങ്ങളാണു പിന്നീടു കണ്ടത്. പുനഃപരിശോധനാ ഹർജിക്കോ സാവകാശ ഹർജിക്കോ സർക്കാരും ദേവസ്വം ബോർഡും പോകില്ലെന്ന പ്രഖ്യാപനം വന്നതോടെ രംഗം വഷളായി. മണ്ഡലകാലം ഉൾപ്പെടെ 102 ദിവസമാണ് ശബരിമലയിലും സംസ്ഥാനത്തുടനീളവും സംഘർഷവും പ്രതിഷേധവും നിലനിന്നത്. സർക്കാർ നിലപാടിനെതിരെ എൻഎസ്എസിന്റെയും പന്തളം കൊട്ടാരത്തിന്റെയും നേതൃത്വത്തിൽ പന്തളത്തു നടന്ന നാമജപയാത്രയിൽ ആയിരങ്ങൾ പങ്കെടുത്തതോടെയാണ് സമരം ശ്രദ്ധിക്കപ്പെട്ടത്. മലകയറാൻ ആക്ടിവിസ്റ്റുകൾ എത്തിയതോടെ സർക്കാരും പൊലീസും പ്രതിരോധത്തിലായി.</p>
      <p>വിധിയെ ആർഎസ്എസ്  ആദ്യം സ്വാഗതം ചെയ്തെങ്കിലും പിന്നീട് സമരത്തിന്റെ മുൻനിരയിലേക്കു വന്നു. മുന്നിട്ടിറങ്ങാൻ മടിച്ചുനിന്ന കോൺഗ്രസ് ജാഥയും ധർണയും നിരോധനാജ്ഞ ലംഘനവും സംഘടിപ്പിച്ചു. നിയമനടപടികളിലേക്കും കടന്നു.  മുഖ്യമന്ത്രി നിലപാടു കടുപ്പിച്ചതോടെ സിപിഎം പ്രാദേശിക നേതൃത്വങ്ങൾ ഒറ്റപ്പെട്ടു. സമരരംഗത്തു ശക്തമായിരുന്നെങ്കിലും ശബരിമല ‘സുവർണാവസര’മെന്ന സംസ്ഥാന അധ്യക്ഷന്റെ വാക്കുകൾ പുറത്തുവന്നതോടെ ബിജെപിയുടെ ആത്മാർഥത ചോദ്യംചെയ്യപ്പെട്ടു.</p>
      <p>യുവതീപ്രവേശത്തെ ആദ്യം എതിർത്ത ദേവസ്വം ബോർഡ് പ്രസിഡന്റ് എ.പത്മകുമാർ, പാർട്ടിയും മുഖ്യമന്ത്രിയും കണ്ണുരുട്ടിയതോടെ അയഞ്ഞു. തന്ത്രിക്കും പന്തളം കൊട്ടാരത്തിനുമെതിരെ മന്ത്രിമാരും മുഖ്യമന്ത്രിയും നടത്തിയ പരാമർശങ്ങൾ എരിതീയിൽ എണ്ണ ഒഴിച്ചതിനു തുല്യമായി. ആചാരലംഘനമുണ്ടായാൽ ക്ഷേത്രം അടച്ചിടുമെന്ന തീരുമാനത്തിലേക്കു തന്ത്രി പോയതും സർക്കാരിനെ പ്രതിരോധത്തിലാക്കി. കാണിക്കയിടരുതെന്ന പ്രചാരണം മൂലം ദേവസ്വം ബോർഡിന് കഴിഞ്ഞ മണ്ഡലകാലത്തു 100 കോടി രൂപയുടെ വരുമാന നഷ്ടമുണ്ടായി.</p>
      <p>സംസ്ഥാന സർക്കാർ നവോത്ഥാന സമിതിയും വനിതാമതിലുമൊക്കെയായി വന്നപ്പോൾ ഭിന്നത രൂക്ഷമായി. സന്നിധാനത്തു നിരോധനാജ്ഞ പ്രഖ്യാപിച്ച് തീർഥാടകർക്കു നിയന്ത്രണം ഏർപ്പെടുത്തിയതിൽ ഒടുവിൽ ഹൈക്കോടതി ഇടപെട്ടു. 2 വനിതകൾ പൊലീസിന്റെ അകമ്പടിയോടെ ദർശനം നടത്തിയതു വഴിത്തിരിവായി. സംഘർഷം കനത്തു. ഇതിനിടെ, 51 യുവതികൾ ദർശനം നടത്തിയതായി സർക്കാർ സുപ്രീം കോടതിയിൽ സത്യവാങ്മൂലം നൽകിയെങ്കിലും അവരിൽ പലരും പുരുഷന്മാരും 50 കഴിഞ്ഞ സ്ത്രീകളുമാണെന്നു കണ്ടെത്തിയതു നാണക്കേടായി.</p>
      <p>ലോക്സഭാ തിരഞ്ഞെടുപ്പിൽ പത്തനംതിട്ടയിൽ ബിജെപി ദേശീയ അധ്യക്ഷൻ അമിത് ഷാ പ്രചാരണം കൊഴുപ്പിച്ചിട്ടും പാർട്ടിക്കു ഗുണം ചെയ്തില്ല. ബിജെപി രാഷ്ട്രീയം കളിക്കുകയാണെന്ന തോന്നലിൽ എൻഎസ്എസ് അവരെ തള്ളിപ്പറഞ്ഞു.19 സീറ്റിലും യുഡിഎഫ് ജയിച്ചപ്പോഴാണ് തീരുമാനം പാളിയോ എന്ന തോന്നൽ സിപിഎമ്മിനുണ്ടായത്. മണ്ഡലകാലം കഴിഞ്ഞ് എല്ലാ മലയാളമാസവും നട തുറന്നെങ്കിലും ഒരു യുവതി പോലും എത്തിയില്ല.</p>
    </article>
  </body>
</html>