<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/15/alaposan-elnaspangoltak-egy-ferfit-majd-rajottek-tevedtek"/>
    <meta property="og:site_name" content="infostart"/>
    <meta property="article:published_time" content="2019-11-15T05:20:00+00:00"/>
    <meta property="og:title" content="Alaposan elnáspángoltak egy férfit, majd rájöttek, tévedtek"/>
    <meta property="og:description" content="Azt hitték, nála van a testvérpár egyikének pénztárcája egy nagyobb összeggel. Azután kiderült, más történt."/>
  </head>
  <body>
    <article>
      <h1>Alaposan elnáspángoltak egy férfit, majd rájöttek, tévedtek</h1>
      <address><time datetime="2019-11-15T05:20:00+00:00">15 Nov 2019, 05:20</time> by <a rel="author">Infostart</a></address>
      <h3>Azt hitték, nála van a testvérpár egyikének pénztárcája egy nagyobb összeggel. Azután kiderült, más történt.</h3>
      <p>Az Egri Járási Ügyészség vádat emelt egy testvérpárral szemben, akik tévedésből bántalmaztak a saját házában egy mátraderecskei férfit.</p>
      <p>A testvérek egyike június 2-án együtt italozott a sértettel egy helyi vendéglőben, ahonnan délután mindketten ittas állapotban tértek haza. Otthon a vádlott keresni kezdte a pénztárcáját, de nem találta, ezért arra gyanakodott, hogy azt ivócimborája tulajdonította el tőle a kocsmában – számolt be a <a href="https://www.heol.hu/kek-hirek/helyi-kek-hirek/tevedesbol-verte-agyba-fobe-az-artatlan-ferfit-az-ittas-testverpar-2047428/">heol.hu-nak</a> dr. Konkoly-Thege László sajtószóvivő ügyész.</p>
      <p>Mivel emlékezete szerint a tárcában 130.000 Ft készpénz is volt, felindult állapotba került a feltételezett lopás miatt, és úgy határozott, hogy maga veszi kézbe az ügyet. Nem sokkal éjfél előtt szólt a vele lakó – hozzá hasonlóan ittas – öccsének, hogy kísérje el őt a sértett otthonába, mert akár erőszak árán is vissza akarja szerezni tőle a pénzét.</p>
      <blockquote>A két testvér rövid utcai szóváltás után a nyitott kapun át bement a történtek előtt értetlenül álló sértett udvarára, miközben az I. rendű vádlott azzal fenyegette a házigazdát, hogy mindjárt agyon fogja ütni.</blockquote>
      <p>A terhelt ordítva követelte a 130.000 forintját, majd amikor nem kapta meg, öccsével közösen rátámadt a háziakra. A sértettet a testvérek leütötték, majd földre kerülése után is tovább ütlegelték, a segítségére siető feleségét pedig lökdösték és szidalmazták.</p>
      <p>Cselekményüket csak akkor hagyták abba, amikor az asszony megpróbált telefonálni a rendőrségre. A dolgavégezetlenül hazatérő vádlottak kicsivel később otthon megtalálták az ellopottnak hitt készpénzt, melyről kiderült, hogy azt az idősebb fivér nem is vitte magával az italboltba. Másnapra az irattárca is megkerült, amit a részeg vádlott a kocsmából hazatérőben valóban elhagyott az utcán.</p>
      <p>Az Egri Járási Ügyészség társtettesként elkövetett önbíráskodás bűntettének kísérletével vádolja a két testvért. A bűncselekményre a törvény öt évig terjedő szabadságvesztés kiszabását rendeli. Az Egri Járási Ügyészség a vádiratában arra tett indítványt, hogy a bíróság a vádlottakkal szemben börtönbüntetést szabjon ki, melynek végrehajtását próbaidőre függessze fel, emellett rendelje el a testvérek pártfogó felügyeletét, és kötelezze őket az eljárásban felmerült bűnügyi költség megfizetésére is.</p>
    </article>
  </body>
</html>