<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Danuchni-iznenadaha-edna-ot-nai-oborotnite-chalgoteki-v-Plovdiv-vuv-vihura-na-kupona-913954"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-15T05:45:00+00:00"/>
    <meta property="og:title" content="Данъчни изненадаха една от най-оборотните чалготеки в Пловдив във вихъра на купона"/>
    <meta property="og:description" content="Една от доминиращите доскоро чалготеки в Пловдив – клуб &quot;Галакси“ беше глобена с 1000 лева от служит..."/>
  </head>
  <body>
    <article>
      <h1>Данъчни изненадаха една от най-оборотните чалготеки в Пловдив във вихъра на купона</h1>
      <address>
        <time datetime="2019-11-15T05:45:00+00:00">15 Nov 2019, 05:45</time>
      </address>
      <p>Една от доминиращите доскоро чалготеки в Пловдив – клуб "Галакси“ беше глобена с 1000 лева от служители на НАП за нарушение на Закона за данък върху добавената стойност (ЗДДС), предаде репортер на <b>Plovdiv24.bg</b>. От ръководството на заведението подали жалба до съда и след намесата на магистратите санкцията била намалена наполовина.</p>
      <p>Данъчните отишли на дискотека преди близо година. Двама служители били пред вратите на клуба около 1,00 след полунощ. Те заплатили такса за вход в търговския обект в общ размер на 10 лева, по 5 лева на човек. При извършване на покупката не се легитимирали, не им бил издаден и фискален бон за извършената покупка – такса вход в клуба. Малко преди тях в 00:20 часа в същото заведение влезли други двама служители на НАП, които също заплатили такса вход на човек от 5 лева. На тях също не им бил издаден фискален бон от въведеното в експлоатация и работещо на входа фискално устройство или кочан с ръчни касови бележки.</p>
      <p>Около 02:00 часа всички се легитимирали и започнали проверката. При нулиране на касовия апарат извели от него електронната контролна лента и установили липсата на стойността на заплатените такси вход. Една от служителките забелязала, че часът на фискалното устройство е с около 1 час и 20 минути напред, но не го документирала. Това било сторено на следващата вечер, когато проверката продължила от други служители на НАП.</p>
      <p>За извършената проверка бил съставен протокол и акт за установяване на административно нарушение с глоба от 1000 лева. По-късно било издадено и наказателното постановление, срещу което постъпила жалба в съда.</p>
      <p>Според Закона за данък върху добавената стойност за подобни нарушения физически лица, които не са търговци, се наказват с глоба от 100 до 500 лв., или имуществена санкция - за юридическите лица и едноличните търговци, в размер от 500 до 2000 лева.</p>
      <p>Тъй като магистратите не установили обстоятелства за повишена обществена опасност на деянието, санкцията била намалена на 500 лева. Решението подлежи на обжалване пред административния съд.</p>
    </article>
  </body>
</html>