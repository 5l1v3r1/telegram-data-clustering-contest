<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/741781"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:20:00+00:00"/>
    <meta property="og:title" content="เจอผ่านๆ 'แอฟ' ปัดควง 'สงกรานต์' ร่วมงานแต่งเพื่อน"/>
    <meta property="og:description" content="แอฟ-ทักษอร ตอบแล้วหลังถูกจับตามองไปร่วมงานแต่งเพื่อนของอดีตสามี สงกรานต์ ซึ่งหลายคนมองว่าอาจจะไปด้วยกัน"/>
  </head>
  <body>
    <article>
      <h1>เจอผ่านๆ 'แอฟ' ปัดควง 'สงกรานต์' ร่วมงานแต่งเพื่อน</h1>
      <address>
        <time datetime="2019-11-15T05:20:00+00:00">15 Nov 2019, 05:20</time>
      </address>
      <p>
        <b>แอฟ-ทักษอร ตอบแล้วหลังถูกจับตามองไปร่วมงานแต่งเพื่อนของอดีตสามี สงกรานต์ ซึ่งหลายคนมองว่าอาจจะไปด้วยกัน</b>
      </p>
      <p>จู่ๆก็ถูกจับตามองหลังสาว <b>แอฟ-</b><b>ทักษอร ภักดิ์สุขเจริญ</b> ไปร่วมแสดงความยินดีในงานแต่งของ<b> หมวดบีม </b>ซึ่งเป็นเพื่อนสนิทของอดีตสามีหนุ่ม <b>สงกรานต์ เตชะณรงค์</b> โดยที่ฝ่ายชายเองก็ไม่พลาดที่จะเดินทางมาร่วมงานด้วย ต่อมาหลายคนเลยพากันเดาว่าทั้งสองคนอาจจะควงกันไปงานแต่งงานนี้ก็ได้ ล่าสุดเจอตัวสาวแอฟเลยไม่พลาดต้องอัพเดทเรื่องนี้สักหน่อย<br/><br/><b>แอฟ</b> เผยว่า <br/>“งานแต่งที่ไปก็เป็นงานแต่งเพื่อน ยังไงดีละคะ จริงๆก็เป็นเพื่อนคุณสงกรานต์ แต่ตอนหลังก็มาเป็นเพื่อนแอฟด้วย เราสนิทกันเพราะทั้งเจ้าบ่าวเจ้าสาวช่วยแอฟมากเลยเรื่องม้า เป็นเพื่อน เป็นพี่ที่น่ารักกับแอฟมาโดยตลอด ก็เลยรู้สึกว่ายังไงวันแต่งแอฟต้องไม่พลาด ต้องไปร่วมแสดงความยินดี ที่ผ่านมาเรามีช่วงเวลาดีๆด้วยกันมาเยอะ แต่ไม่ได้ไปกับคุณสงกรานต์ ถามว่าเจอกันไหมก็ผ่านๆกันเฉยๆคือคนมันเยอะ ไม่ได้ไปด้วยกัน ส่วนทักไหมก็ไม่ถึงกับได้ทักค่ะคนเยอะ วันนั้นจริงๆแอฟก็ไปดึก ไปถึงช้าแล้วเพราะแอฟต้องไปร่วมงานแต่งงานพี่ป้อน-นิพนธ์ ก่อนถึงค่อยมางานนี้”</p>
      <figure>
        <img src="https://www.dailynews.co.th/admin/upload/20191115/news_sOYiMenyKk123415_533.jpg?v=201911152110?v=1764"/>
      </figure>
      <p>“ส่วนเรื่องถอยรถป้ายแดง รถไม่ได้เป็นของขวัญอะไรคือจริงๆก็งงเหมือนกันที่มีคนเอามาลงข่าวแล้วแชร์ต่อ จริงๆไม่ได้มีอะไรเลย เวลาเราไปซื้อก็ต้องยอมรับว่าเขาก็ให้สิทธิ์พิเศษอะไรบางอย่าง เราเลยลงขอบคุณไม่ใช่อยู่เฉยๆแล้วจะมาลง เขาก็ช่วยเรา เราก็ช่วยเขา ที่ซื้อสองคันพร้อมกันเพราะตอนนี้ต่างคนต่างมีหน้าที่ ไม่ได้ตั้งใจจะซื้อเป็นของขวัญอะไรขนาดนั้น มันเป็นช่วงจังหวะที่ต้องใช้ เมื่อก่อนไปไหนต้องไปด้วยกันตลอด แต่ตอนนี้เดี๋ยวบางทีแอฟจะเริ่มถ่ายละครแล้วก็จะต้องมีแยกกันไปบ้างค่ะ”<br/><br/><br/>ขอขอบคุณภาพประกอบจากอินสตาแกรม @aff_taksaorn , @songkarn_tae</p>
      <figure>
        <img src="https://www.dailynews.co.th/admin/upload/20191115/news_VZdaaUpGFo123419_533.jpg?v=201911152110?v=6361"/>
      </figure>
      <p> </p>
    </article>
  </body>
</html>