<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-vashistha-narayan-singh-funeral-will-be-done-in-ara-district-of-bihar-2850116.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-15T05:54:25+00:00"/>
    <meta property="og:title" content="Bihar: बसंतपुर में शव पहुंचते ही भोजपुरवासियों की आंखें हुईं नम"/>
    <meta property="og:description" content="पटना से गणितज्ञ डॉ वशिष्ठ नारायण सिंह का शव गांव पहुंचते ही लोगों की आंखें नम हो गईं। शव पहुंचने से पहले ही बिहार सरकार के मंत्री जयकुमार सिंह, डीएम रोशन कुशवाहा और एसपी सुशील कुमार सहित अन्य..."/>
  </head>
  <body>
    <article>
      <h1>Bihar: बसंतपुर में शव पहुंचते ही भोजपुरवासियों की आंखें हुईं नम</h1>
      <address><time datetime="2019-11-15T05:54:25+00:00">15 Nov 2019, 05:54</time> by <a rel="author">आरा हिन्दुस्तान टीम</a></address>
      <p>पटना से गणितज्ञ डॉ वशिष्ठ नारायण सिंह का शव गांव पहुंचते ही लोगों की आंखें नम हो गईं। शव पहुंचने से पहले ही बिहार सरकार के मंत्री जयकुमार सिंह, डीएम रोशन कुशवाहा और एसपी सुशील कुमार सहित अन्य जनप्रतिनिधि व अधिकारी पहुंच गये थे। मंत्री जयकुमार सिंह ने पार्थिव शरीर पर फूल-माला डाल श्रद्धांजलि व्यक्त की। </p>
      <p>उनके साथ जदयू के प्रदेश सचिव शैलेंद्र प्रताप सिंह भी थे। सड़क से ले गली तक लोग दोपहर से ही डॉ वशिष्ठ के शव के इंतजार में थे। आरा सदर के सीओ सबसे पहले गांव पहुंच तैयारी में जुटे। इसके बाद नगर निगम के सिटी मैनेजर के नेतृत्व में सफाई कर्मियों की टीम पहुंची और घर के आसपास सफाई की। साथ ही चूने का छिड़काव किया गया। महुली गंगा घाट पर अंतिम संस्कार को ले वहां भी सफाई करायी गयी। </p>
      <p><b>गांववासियों ने उठाई डॉ वशिष्ठ को भारत रत्न देने की मांग</b><br/>बसंतपुर गांव वासियों ने डॉ वशिष्ठ को भारत रत्न देने की मांग भी उठाई। इस मांग के समर्थन में युवा से ले बुजुर्ग तक मांग उठा रहे थे। पूर्व पंचायत समिति सदस्य सुरेंद्र सिंह ने कहा कि तत्कालीन मुख्यमंत्री लालू प्रसाद जब गांव में डॉ वशिष्ठ बाबू से मिलने आये थे तो लोगों की ओर से समुचित इलाज की मांग पर कहा था-बिहार को बंधक भी बनाना पड़ेगा तो उनको मंजूर है पर जरूरत पड़ने पर सरकार के खर्च पर वे उनका विदेश में भी इलाज करायेंगे। उन्होंने मौजूदा बिहार सरकार से  भारत रत्न के लिए अनुशंसा करने की मांग उठाई और केंद्र सरकार से भारत रत्न देने की मांग उठाई। वहीं युवा हरिओम सिंह ने भी भारत रत्न देने की मांग उठाई। उसने कहा कि उनके जैसे महान शख्सियत को कोई महत्पपूर्ण पुरस्कार नहीं दिया जाना दुर्भाग्यपूर्ण है।</p>
    </article>
  </body>
</html>