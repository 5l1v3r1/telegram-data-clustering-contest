<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191115_04717958"/>
    <meta property="og:site_name" content="De Standaard"/>
    <meta property="article:published_time" content="2019-11-15T05:21:00+00:00"/>
    <meta property="og:title" content="VS willen dat België IS-strijders repatrieert"/>
    <meta property="og:description" content="De Verenigde Staten hebben verschillende Europese landen, waaronder België, ‘onverantwoordelijk’ genoemd. Reden: onze vraag aan Irak om landgenoten die in ..."/>
  </head>
  <body>
    <article>
      <h1>VS willen dat België IS-strijders repatrieert</h1>
      <address>
        <time datetime="2019-11-15T05:21:00+00:00">15 Nov 2019, 05:21</time>
      </address>
      <p>
        <b>De Verenigde Staten hebben verschillende Europese landen, waaronder België, ‘onverantwoordelijk’ genoemd. Reden: onze vraag aan Irak om landgenoten die in Syrische detentiekampen zitten, te berechten.</b>
      </p>
      <p>‘Het zou onverantwoordelijk zijn van de landen om te wachten tot Irak de problemen oplost in hun plaats.’ Dat verklaarde Nathan Sales, de Amerikaanse coördinator voor de strijd tegen terrorisme, na een vergadering van de internationale coalitie tegen IS in Washington. Hij riep landen opnieuw op om hun burgers te repatriëren en ze in hun eigen land te berechten.</p>
      <p>Duizenden buitenlandse jihadisten zitten vast in Koerdische gevangenissen in Syrië. Dat die situatie precair is, werd duidelijk toen verschillende gevangenen konden ontsnappen na de Turkse inval in Syrië.</p>
      <p>‘In Syrië kan de situatie in een oogwenk veranderen’, benadrukte Sales. Hij wees op de urgentie om de strijders zo snel mogelijk naar huis te halen. Verschillende landen, waaronder België en Frankrijk, weigeren dat. </p>
      <p>
        <b>‘Dichter bij plaats misdaden berechten’</b>
      </p>
      <p>De Franse minister van Buitenlandse Zaken Jean-Yves Le Drian reisde in oktober naar Bagdad om een samenwerking op te zetten die het mogelijk zou maken Franse jihadisten die in Syrië verblijven, te berechten in Irak. België heeft zich steeds achter dat idee geschaard. Ons land wil ook dat ‘die terroristen dichter bij de plaats van hun misdaden berecht worden’, verklaarde minister van Buitenlandse Zaken Didier Reynders na de vergadering.</p>
      <p>Volgens de VS is die optie niet haalbaar en weinig efficiënt.</p>
    </article>
  </body>
</html>