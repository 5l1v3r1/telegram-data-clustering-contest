<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/hamile-kalma-sansini-azaltmayin-2219451"/>
    <meta property="og:site_name" content="Posta"/>
    <meta property="article:published_time" content="2019-11-15T05:00:04+00:00"/>
    <meta property="og:title" content="Hamile kalma şansını azaltmayın"/>
    <meta property="og:description" content="Kadının yaşam kalitesini bozmuyorsa, çikolata kistleri aşırı büyümüyorsa ameliyat önermiyoruz."/>
  </head>
  <body>
    <article>
      <h1>Hamile kalma şansını azaltmayın</h1>
      <address><time datetime="2019-11-15T05:00:04+00:00">15 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Kadının yaşam kalitesini bozmuyorsa, çikolata kistleri aşırı büyümüyorsa ameliyat önermiyoruz. Çünkü bu operasyon yumurtalık rezervini azaltıp annelik şansını düşürüyor. Mutlaka ikinci bir görüş alıp karar verin.</p>
      <p>
        <b>Neden adet görmedim?</b>
      </p>
      <p>
        <b>20 yaşındayım ve adet görmedim. Bu konuda ne yapmamız gerekiyor? Nereye başvurmalıyız?</b>
      </p>
      <p>
        <b>CEVAP</b>
      </p>
      <p>Sevgili okuyucum, sağlıklı bir kadının 20 yaşına kadar mutlaka adet görmüş olması gerekirdi. Bunun altında genetik ya da hormonal sorunlar yatıyor olabileceğinden mutlaka kadın hastalıkları ve doğum uzmanına başvurun.</p>
      <p>
        <b>Bebeğim olur mu?</b>
      </p>
      <p>
        <b>2016’da çikolata kisti nedeniyle ameliyat oldum. Ama kist yine büyüdü, laparoskopi yapıldı. 34 yaşındayım, çocuğum olmuyor. Şimdi kist sağ yumurtalıkta ve karın içinde yapışıklık varmış. Ne yapmalıyım?</b>
      </p>
      <p>
        <b>CEVAP</b>
      </p>
      <p>Sevgili okuyucum, bu kistler kadının hayat kalitesini ciddi anlamda bozmadıkça ve çok büyümedikçe almamaya çalışıyoruz. Bunun en büyük nedeni hem gereksiz yere yumurtalık rezervini azaltmamak hem de tekrar oluşabileceğinden karın içinde ameliyata ve hastalığa bağlı yapışıklıkları artırmamak. Sanırım size 3’üncü kez ameliyat önerilmiş. Müdahale ettirmeden önce yumurtalık rezervinize baktırın. Azaldıysa tekrar ameliyat anne olamamanıza neden olabilir. Mutlaka bu alanda deneyimli bir uzman görüşü alın.</p>
      <p>
        <b>Ne zaman içeyim?</b>
      </p>
      <p>
        <b>Evliyim. Doktor vajinal fitil ve antibiyotik verdi. Eşli kullanım önerdi. Doktorum ilaca ne zaman başlayacağımı söyledi, ben hatırlamıyorum. Adet döneminde kullanılır mı?</b>
      </p>
      <p>
        <b>CEVAP</b>
      </p>
      <p>Sevgili okuyucum, olası bir gebelik riskine karşı ağızdan verilen antibiyotiklere adetle birlikte başlamak daha doğru olacaktır. Vajinal ovülleri adetliyken kullanmayın. Adetiniz azaldığı zaman ya da bittiğinde başlamanız daha sağlıklı olur. Aksi taktirde ovüllerin etkinliği azalır.</p>
      <p>
        <b>Rahim alınsın mı?</b>
      </p>
      <p>
        <b>47 yaşındayım, rahimde polip, kist ve myom bulundu. Ağustos’ta operasyon geçirdim. Tahlil sonuçlarına göre myom ve polip yok, temiz. Doktorlar rahmin alınması gerektiğini söylüyor. Adet kanamalarım çok şiddetli. Ne yapmam gerekiyor?</b>
      </p>
      <p>
        <b>CEVAP</b>
      </p>
      <p>Sevgili okuyucum, sanırım polip çıkarılmış ve myom nedeniyle rahminizden biyopsi alınmış. Bunların patoloji sonucunun temiz çıkması güzel haber. Kanamalarınız muhtemelen myomdan kaynaklanır. Benim genel yaklaşımım kötü huylu bir hadise yoksa rahim ve yumurtalıkları 50 yaşından önce almamak. Size de önerim sadece myomunuzun çıkarılmasını istemeniz. Eğer tek bir myom varsa bunun için tüm rahmi alıp sizin cinsellik de dahil her türlü hayatınızı etkilemek doğru bir yaklaşım olmaz.</p>
    </article>
  </body>
</html>