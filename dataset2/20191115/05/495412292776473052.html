<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/caos-ue-il-vero-volto-delleuropa-e-il-piano-b-che-ci-serve/1949510/"/>
    <meta property="og:site_name" content="IlSussidiario"/>
    <meta property="article:published_time" content="2019-11-15T05:01:21+00:00"/>
    <meta property="og:title" content="CAOS UE/ Il vero volto dell’Europa e il piano B che ci serve"/>
    <meta property="og:description" content="L’Ue è in evidente difficoltà politica e la Commissione è ostaggio di veti incrociati. All’Italia occorre un vero piano B. Per non soccombere"/>
  </head>
  <body>
    <article>
      <h1>CAOS UE/ Il vero volto dell’Europa e il piano B che ci serve</h1>
      <h2>L’Ue è in evidente difficoltà politica e la Commissione è ostaggio di veti incrociati. All’Italia occorre un vero piano B. Per non soccombere</h2>
      <address><time datetime="2019-11-15T05:01:21+00:00">15 Nov 2019, 05:01</time> by <a rel="author" href="https://www.ilsussidiario.net/intervistati/mario-esposito/" target="_blank">Mario Esposito</a></address>
      <p>“Lavorerò per l’Ue”: l’europeismo di Olivér Várhelyi, commissario designato dall’Ungheria, non ha convinto Strasburgo. Socialisti, Liberali, Verdi e Gue ne hanno respinto la candidatura, espressione del partito di Orbán, mentre due giorni fa è passata per un soffio <a href="https://www.ilsussidiario.net/news/scenario-il-doppio-ribaltone-in-ue-che-lascia-da-solo-il-governo-conte/1948937/">quella del controverso Thierry Breton</a>, pedina di Macron nel nuovo governo dell’Unione.</p>
      <p>Una commissione che stenta a prendere forma, quella di Ursula von der Leyen, ostaggio di veti incrociati, di maggioranze mutevoli e soprattutto delle mire di Macron e Merkel per volgere a proprio vantaggio gli equilibri europei. Entrano in questa partita <a href="https://www.ilsussidiario.net/news/finanza-e-ue-francia-vs-germania-italia-ancora-sconfitta/1948923/">il completamento dell’unione bancaria</a>, richiesto ora con urgenza sospetta da una Germania politicamente divisa al proprio interno, e i messaggi assai poco concilianti che arrivano alla presidente Bce Christine Lagarde dai membri tedeschi del board.</p>
      <p>E l’Italia? “Mai come ora ci serve un vero piano B”, spiega Mario Esposito, ordinario di diritto costituzionale nell’Università del Salento.</p>
      <p>
        <b>L’Unione Europea è in evidenti difficoltà politiche. Non crede che in Italia siano sottovalutate?</b>
      </p>
      <p>È ciò che succede quando si vuol far passare per federazione ciò che federazione non è. Alcuni ancora si illudono che possa esserlo e si comportano come se lo fosse; altri invece usano le istituzioni europee per ciò che realmente sono.</p>
      <p>
        <b>E lei come le definirebbe?</b>
      </p>
      <p>Una sorta di consorzio. La crisi della “maggioranza Ursula” somiglia molto ad una disputa interna a un consiglio di amministrazione. E così assistiamo a veti incrociati, strategie per indebolire i partner, insomma tatticismi che paiono lontani, anche nelle forme, dalla dialettica tra componenti di un ente politico.</p>
      <p>
        <b>L’errore italiano?</b>
      </p>
      <p><a href="https://www.ilsussidiario.net/News/Politica/2017/5/7/DALLA-FRANCIA-ALLA-BREXIT-Ecco-perche-la-Ue-non-e-un-organismo-democratico-/762985/">Avere scambiato il consorzio per un progetto politico</a> quasi realizzato. Prima ce ne rendiamo conto e meglio è. Invece si parla ancora di “federalismo asimmetrico”, di pre- o “quasi-federalismo” e via dicendo. Soprattutto, se non soltanto, in Italia. Ma sono solo giochi verbali. Quando il nome non descrive la realtà, il problema è del nome o della realtà?</p>
      <p>
        <b>Tutto questo cosa implica?</b>
      </p>
      <p>Che le forme giuridiche contano. Se davvero non c’è nella storia delle forme statali qualcosa di simile all’ Unione Europea un motivo ci sarà. Qual è la forma di governo dell’Ue? C’è chi da anni tenta di rispondere senza riuscirvi.</p>
      <p>
        <b>A che cosa stiamo assistendo?</b>
      </p>
      <p>Ad uno scontro tra Germania e Francia per il predominio europeo. I trattati che governano l’Unione fanno di essa un organismo molto più vicino all’ambito societario commerciale.</p>
      <p>
        <b>Ci faccia capire. Prendiamo il </b>
        <a href="https://eur-lex.europa.eu/legal-content/IT/TXT/PDF/?uri=CELEX:12012E/TXT&amp;from=IT">
          <b>Trattato sul funzionamento dell’Unione Europea</b>
        </a>
        <b>.</b>
      </p>
      <p>358 articoli per nascondere che Germania e Francia non metteranno mai realmente in comune la loro sovranità. Chi lo crede o è in mala fede o non sa di cosa parla. Non solo non c’è la sovranità condivisa; non c’è nemmeno l’<i>entente cordiale</i>.</p>
      <p>
        <b>Che conclusioni ne trae?</b>
      </p>
      <p>Che l’assetto europeo, nei suoi assi portanti, probabilmente ha finito di funzionare. E promette peggio.</p>
      <p>
        <b>Qualcuno direbbe che non si è voluto portare a termine la federazione.</b>
      </p>
      <p><i>Verbiage</i>. Si sa da molto tempo che non c’era e non ci sarebbe stata una federazione. Basta seguire le modalità di costituzione delle Comunità europee, che non hanno mai richiesto quella parità di forme e di effetti, sul piano degli ordinamenti interni, che avrebbe potuto condurre ad una federazione, che è una unione tra eguali…</p>
      <p>
        <b>“L’unione bancaria va portata avanti per garantire l’euro” ha detto la Merkel. Unione bancaria vuol dire condivisione dei rischi.</b>
      </p>
      <p>Che teoricamente un sistema di vigilanza bancaria uniforme sia coerente con una federazione monetaria, è corretto. La mancanza, come ha ben illustrato Fabio Merusi, ha consentito un uso “incontrollato e moltiplicato degli equipollenti monetari”. Il nodo allora è politico: senza un tale sistema di vigilanza l’euro ha potuto fungere da strumento di dominio, ben più che di unificazione. Direi che la Grecia e l’Italia del 2011 insegnano.</p>
      <p>
        <b>E poi?</b>
      </p>
      <p>Poi, quando il sistema fondato sull’euro va in crisi e non svolge più così bene il suo ruolo, si fanno cenni, peraltro vaghi, a riforme che da un lato dovrebbero contribuire a rendere la moneta irreversibile, e dall’altro a impegnare anche le collettività di quei paesi che le istituzioni finanziarie dei paesi egemoni hanno potuto meglio colpire grazie alla “rete europea”, a sopportare le conseguenze delle difficoltà di tali “raider”. </p>
      <p>
        <b>La Germania risponde all’offensiva di Macron mandando segnali ostili a Christine Lagarde. Cosa succede se lo scontro si trasferisce ai piani alti della Bce?</b>
      </p>
      <p>Temo uno stallo pericoloso, perché fino ad oggi si è contato sul fatto che la Bce potesse continuare a svolgere un ruolo di supplenza politica. Se Lagarde non riesce a imporre la sua linea all’interno del board, il rischio minore è quello di un ennesimo compromesso franco-tedesco ai danni dell’Italia.</p>
      <p>
        <b>Quali sono per il nostro paese le conseguenze di uno stallo politico nell’Unione?</b>
      </p>
      <p>L’assoggettamento della periferia a centri di potere continentale. Intanto qualcosa si comincia a vedere: il rapporto fiduciario che il governo M5s-Pd pensava di avere con la Commissione in virtù del suo ruolo “anti-sovranista” si è esaurito e rischiamo di essere sottoposti a trattamenti ancora più severi.</p>
      <p>
        <b>Cosa la preoccupa di più in questa situazione?</b>
      </p>
      <p>La sorte incerta delle nostre <a href="https://www.ilsussidiario.net/news/economia-e-finanza/2019/2/26/finanza-loro-di-bankitalia-e-il-piano-a-per-non-restare-in-balia-dellue/1852476/">riserve auree</a>. Se recuperassimo la sovranità non solo finanziaria cui abbiamo volontariamente rinunciato <a href="https://www.ilsussidiario.net/news/politica/2018/6/16/m5s-lega-articolo-81-la-tentazione-da-evitare-di-un-referendum-sull-euro/826069/">con la riforma costituzionale del 2012</a>, potremmo ricostituire i presupposti dell’emissione monetaria.</p>
      <p>
        <b>C’è anche un piano B politico: un patto istituzionale tra il garante italiano dell’eurosistema, Mario Draghi, e il primo revisionista dello Status Quo, Matteo Salvini, oggi non a caso su posizioni può moderate.</b>
      </p>
      <p>Non è un piano B. Ripeto, le forme giuridiche contano: <a href="https://www.ilsussidiario.net/news/politica/2018/12/18/ue-vs-italia-il-governo-ha-sbagliato-manovra-ora-cambi-la-costituzione/1824107/">o si rimette mano a quelle</a>, o non si va da nessuna parte. Rimarremmo prigionieri delle soluzioni contingenti. Non si può supplire con le persone, anche le più geniali, alla mancanza delle norme – o alle norme sbagliate.</p>
      <p>
        <b>Siamo all’Italexit?</b>
      </p>
      <p>No, al riconoscimento che in Europa non ci sono condizioni di parità, ammesso e assolutamente non concesso che siano mai state volute, e che dunque occorre adeguarsi alle mutate condizioni.</p>
      <p>
        <b>Per fare ciò che fanno da sempre Francia e Germania?</b>
      </p>
      <p>Quanto sta accadendo ci dice che l’Unione Europea ha evitato le guerre armate, ma non i conflitti interstatali: li ha procedimentalizzati. Tacciono le armi e non è poco, per carità. Ma non c’è pace nel senso pieno dell’articolo 11 della Costituzione. E ancor meno giustizia tra le nazioni. Occorre allora difendersi, non per dominare, ma per non soccombere.</p>
      <p>
        <i>(Federico Ferraù)</i>
      </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/achille-occhetto-video-nostalgico-di-quello-che-il-comunismo-doveva-essere/1949929/"/>
        <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"/>
        <a href="https://www.ilsussidiario.net/news/sondaggi-politici-salvini-al-34-m5s-crolla-al-168-fdi-al-9-renzi-fermo/1949552/"/>
        <a href="https://www.ilsussidiario.net/news/salvini-con-borgonzoni-a-bologna-video-protesta-sardine-anti-lega-idranti-su-folla/1949584/"/>
        <a href="https://www.ilsussidiario.net/news/caos-governo-mannino-zingaretti-torna-al-pci-e-sfiducia-conte-a-gennaio/1949425/"/>
        <a href="https://www.ilsussidiario.net/news/spillo-se-la-cultura-dellodio-colpisce-il-senatore-a-vita-andreotti/1949380/"/>
      </related>
    </article>
  </body>
</html>