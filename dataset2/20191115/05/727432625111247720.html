<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/for-darlig-norge/71806831"/>
    <meta property="og:site_name" content="Dinside"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="For dårlig, Norge!"/>
    <meta property="og:description" content="Kommentar: Etter 12 år venter vi nordmenn fortsatt på det nasjonale ID-kortet. Enn så lenge er det fortsatt bare passet som er godt nok som legitimasjon i Norge."/>
  </head>
  <body>
    <article>
      <h6 class="kicker">Godkjent legitimasjon</h6>
      <h1>For dårlig, Norge!</h1>
      <h2>Kommentar: Etter 12 år venter vi nordmenn fortsatt på det nasjonale ID-kortet. Enn så lenge er det fortsatt bare passet som er godt nok som legitimasjon i Norge.</h2>
      <address><time datetime="2019-11-15T05:00:00+00:00">15 Nov 2019, 05:00</time> by <a rel="author">Berit B. Njarga</a></address>
      <p>Lovnaden om et nasjonalt ID-kortet for nordmenn som <a href="https://www.dinside.no/reise/nytt-id-kort-kan-erstatte-pass/62131327">ble foreslått allerede i 2007</a>, begynner å ligne mest på en dårlig vits:</p>
      <related>
        <a href="https://www.dinside.no/okonomi/sa-mye-er-opplysninger-om-deg-verd-for-kriminelle/69969257"/>
      </related>
      <p>Planen var først at det skulle være mulig for nordmenn å få ID-kortet 1. januar 2013. Slik gikk det som kjent ikke.</p>
      <p><b>Deretter fulgte den ene forsinkelsen etter den andre</b>, og da Dinside sist skrev om <a href="https://www.dinside.no/okonomi/nye-pass-og-id-kort-ytterligere-forsinket/71492395">forsinkelsene med det nye ID-kortet</a> for noen måneder siden, var anslaget at det tidligst kommer i januar 2020.</p>
      <p>Slik blir det heller ikke:</p>
      <aside>Hva regnes som gyldig legitimasjon?<br/>Ifølge justis- og beredskapsdepartementet er det ikke gitt generelle regler om hva som er gyldig legitimasjon i Norge. Krav fastsettes etter behov i tilknytning til ulike ytelser og tjenester, for eksempel i hvitvaskingsregelverket, utlendingslovgivningen, osv. <br/>Dermed vil det kunne variere fra område til område hvilke krav som stilles for å regnes som gyldig legitimasjon.</aside>
      <p>Justisdepartementet opplyser til Dinside at det nasjonale ID-kortet etter planen kan settes i produksjon i løpet av 2020.</p>
      <p>Det tror jeg ikke før jeg får se det.</p>
      <p>Enn så lenge må man altså klare seg med det man har - og for en del av oss er dette begrenset til passet, som det som kjent kan være en utfordring å få utstedt.</p>
      <p><a href="https://www.dinside.no/reise/her-er-det-lang-ventetid-for-a-bestille-nytt-pass/70960878">Lang ventetid</a>, mangel på timer til passbestilling og <a href="https://www.dinside.no/reise/det-kan-ga-fra-141-til-72-passkontor/69850364">stadig færre passkontorer</a> de siste årene har ikke gjort saken enklere.</p>
      <p>For de som ikke har bankkort med legitimasjon, noe flere av bankene har gått bort fra de siste årene, og heller ikke har førerkort, er det ingen andre alternativer.</p>
      <p>
        <b>Samtidig viser det seg at heller ikke førerkortet <i>egentlig</i> er godt nok:</b>
      </p>
      <p>Nylig skrev Dinside om hvordan det digitale førerkortet som er lansert, <a href="https://www.dinside.no/motor/kan-det-digitale-forerkortet-brukes-som-legitimasjon/71787966">ikke kan brukes som legitimasjon</a>. Årsaken er ifølge Samferdselsdepartementet at det digitale førerkortet er sårbart for forfalskninger, og tiltenkt brukt som bevis for førerrett. Dermed er sikkerheten ved kontroll iveretatt kun når man kan sjekke informasjonen opp mot førerkortregisteret - som bare politiet og vegvesenet har tilgang til per i dag.</p>
      <related>
        <a href="https://www.dinside.no/motor/kan-det-digitale-forerkortet-brukes-som-legitimasjon/71787966"/>
      </related>
      <p>Logikken i dette argumentet sliter vi med å forstå når samferdselsdepartementet så sier til Dinside at også det <i>fysiske </i>førerkortet er sårbart for forfalskninger og misbruk.</p>
      <p>For oss kan dette tolkes som at det fysiske førerkortet - det som mange av oss har legitimert oss med i årevis - på lik linje med det digitale ikke er egnet som legitimasjon.</p>
      <p>Samferdselsdepartementet svarer med å si at førerkortet til tross for sin sårbarhet, ikke nødvendigvis er uegnet som legitimasjon, og at det er mange aktører som anser fysisk førerkort som tilstrekkelig legitimasjon.</p>
      <p>
        <b><i>- </i>Det er likevel grunn til å understreke at førerkortet ikke har noen formell status som legitimasjon, avslutter de med.</b>
      </p>
      <p>Altså er vi tilbake der vi startet. Med å vente på det nasjonale ID-kortet - som de fleste europeiske land har fått til å tilby sine borgere i en årrekke.</p>
      <p>Det tar tid og koster penger å bygge opp et system som sikrer en trygg løsning for utstedelse av sikre ID-kort, det har vi forståelse for. Likevel vil vi våge å hevde at dette ikke er bra nok.</p>
      <p>
        <b>Enn så lenge får vi klamre oss til den lille røde boka med riksvåpenet på.</b>
      </p>
      <p>Det er vårt sikreste kort i overskuelig fremtid.</p>
      <related>
        <a href="https://www.dinside.no/reise/ikke-glem-a-ta-med-passet/71129755"/>
      </related>
    </article>
  </body>
</html>