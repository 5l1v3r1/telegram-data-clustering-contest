<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/minden-informacio-a-puskas-arena-avatasarol"/>
    <meta property="og:site_name" content="infostart"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="Minden információ a Puskás Aréna avatásáról"/>
    <meta property="og:description" content="Eljött a várva várt nap, átadják a Puskás Arénát. A Magyarország-Uruguay mérkőzés 19 órakor kezdődik, de a megnyitó miatt másfél órával korábban érdemes megérkezni, lehetőleg közösségi közlekedéssel."/>
  </head>
  <body>
    <article>
      <h1>Minden információ a Puskás Aréna avatásáról</h1>
      <address><time datetime="2019-11-15T05:00:00+00:00">15 Nov 2019, 05:00</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/15/a-nepstadion-helyet-jelzo-zaszloktol-a-puskas-arenaig"/>
      </related>
      <h3>Eljött a várva várt nap, átadják a Puskás Arénát. A Magyarország-Uruguay mérkőzés 19 órakor kezdődik, de a megnyitó miatt másfél órával korábban érdemes megérkezni, lehetőleg közösségi közlekedéssel.</h3>
      <p>A rendőrség, a Budapesti Közlekedési Központ (BKK) és a Magyar Labdarúgó Szövetség arra kéri a Puskás Aréna pénteki avatóünnepségére érkezőket, hogy ne autóval, hanem a közösségi közlekedést használva érkezzenek a rendezvényre.</p>
      <p>Gál Kristóf, az Országos Rendőr-főkapitányság szóvivője elmondta: a rendezvényre "megyeszékhelynyi" embert várnak, ha például a stadiont településnek tekintenék, a látogatószámot pedig lakosságszámnak, akkor az aréna megelőzné Tatabányát, Zalaegerszeget, Kaposvárt vagy Sopront.</p>
      <p>Kiemelte, a rendőrség korlátozni fogja a forgalmat a stadion körül,</p>
      <blockquote>a Kerepesi út-Thököly út-Hungária körút által határolt területre 15 órától nem lehet gépjárművel behajtani.</blockquote>
      <p>A lezárt területen belül a gyalogosforgalmat nem korlátozzák, az érintett területen lakókat pedig szórólapon tájékoztatták a korlátozásokról.</p>
      <aside>Lezárások<br/>Péntek 15.00 órától 23.00 óráig lezárják a Dózsa György utat a Kerepesi út és Thököly út között; a Stefánia utat a Hungária körút és a Thököly út között; az Istvánmezei utat a Szabó József utca és a Thököly út között; a Szabó József utcát az Istvánmezei út és a Thököly út között; a Cserei utcát a Stefánia út és a Gizella utca között; az Egressy utat a Stefánia út és a Hungária körút között; a Gizella utat az Egressy út és a Semsey Andor utca között; a Cházár András utcát a Thököly út és az Istvánmezei út között; a Verseny utcát; az Ifjúság útját; az Ilka utcát a Cserei utca és az Egressy út között; a Jobbágy utcát és a Hungária körút páros oldali szélső forgalmi sávját a Besnyői utca és a Stefánia út között.<br/><br/>A Thököly út, a Hungária körút és a Kerepesi út által határolt területre csak az ott lakók hajthatnak be, ezért a BRFK azt kéri, hogy akik a forgalomkorlátozással érintett útszakaszokon közlekednének, használják a közösségi közlekedési járműveket. A lakcímkártyával rendelkező lakosok - a rendezvényre érkező résztvevők létszámának függvényében - gépjárművel időszakosan hajthatnak be a lezárt területre - írták.<br/>A korlátozás a gyalogosforgalmat nem érinti.<br/><br/>Emellett 07.00 órától 23.00 óráig megállni is tilos lesz környéken.<br/><br/>Felhívták a figyelmet, hogy a megállási tilalommal érintett útszakaszokról a tiltás ideje alatt a BRFK a járműveket elszállíttatja. Az elszállított gépjárművekről a tulajdonosok és az üzembentartók a +3680180780-as ingyenesen hívható telefonszámon érdeklődhetnek.</aside>
      <p>Hozzátette, a mozgáskorlátozott szurkolók területre való behajtását, valamint a parkolótól a kapukig történő eljutását a rendőrök segítik, egyúttal azt kérte, a sofőrök jól látható helyre helyezzék ki a mozgáskorlátozott-kártyát.</p>
      <h4>Nyitás 16 órakor</h4>
      <p>Sipos Jenő, az MLSZ szóvivője elmondta: 16 órakor nyitják meg a kapukat, és azt szeretnék, ha a szurkolók folyamatosan érkeznének a rendezvényre. A szurkolói faluban lehetőség lesz kipróbálni különböző játékokat, ezzel hangolódni az Uruguay elleni meccsre. 17.30-kor kezdődik a hivatalos megnyitó, 19 órakor pedig a mérkőzést megelőzően elbúcsúztatják a 97-szeres válogatott focistát, Gera Zoltánt.</p>
      <figure>
        <img src="https://infostart.hu/images/site/articles/inline/2019/11/1573761898-SkAMYVk7S_md.jpg"/>
      </figure>
      <p>Az MLSZ azt kéri a szurkolóktól, hogy készítsék elő a belépéshez a személyi igazolványokat és előre tájékozódjanak, melyik kapucsoporton keresztül juthatnak be a stadionba. A stadionban nem lesz lehetőség készpénzes fizetésre, ezért a szövetség javasolja, családonként legalább egy bankkártya legyen a nézőknél.</p>
      <p>Jelezte, az alkalomra az MLSZ műsorfüzetet készített a Népstadion történetéről, nevezetes fellépőiről, de szó van a kiadványban a magyar-uruguayi meccsről, múltbeli találkozókról és Gera Zoltán búcsúztatásáról.</p>
      <p>Hangsúlyozta, hogy önkéntesek segítik a tájékozódást a stadionon kívül és belül. Felhívta a figyelmet arra, hogy csomagot nem lehet bevinni, a szurkolóknak a csomagmegőrzőt kell használniuk. Eső esetén pedig esőkabátot javasolnak.</p>
      <h4>Sűrűbben járnak a BKK-járatok</h4>
      <p>Kardos Zoltán, a BKK Info vezetője arról beszélt, azt kérik, aki teheti, ne autóval, hanem a közösségi közlekedést használva közelítse meg a rendezvény helyszínét. Mint mondta, a forgalomkorlátozás 15 órától lép életbe, a Hungária úton a Rákóczi híd felé közlekedőknek sávlezárásra is készülniük kell.</p>
      <p>A hétköznapi csúcsidei menetrend szerint közlekedik majd 2-es és 4-es metró, sűrítve jár az 1-es villamos, és a Thököly úton közlekedő valamennyi autóbusz megáll a Cházár András utcai és Stefánia úti megállókban.</p>
      <p>Azt javasolta, a belváros felől érkezők a Keleti Pályaudvartól a Verseny utcán keresztül közelítsék meg a Dózsa György úti kapukat. Jelezte, egyes járatok módosított útvonalon közlekednek majd, áthelyeznek buszvégállomásokat is. A MÁV vonatpótló buszai a 178-as busz Thököly úti megállóiból indulnak majd déltől.</p>
      <p>A vidékről érkezőknek azt javasolta, nagyobb közlekedési csomópontoknál hagyják a gépkocsikat. A forgalmi változásokról a BKK honlapján, a szervezet Facebook-oldalán, a BKK Info webes és mobilalkalmazásán lehet tájékozódni, az autóval közlekedők pedig a valós idejű adatokkal dolgozó útvonaltervezőket vehetik igénybe.</p>
      <p>A Puskás Aréna pénteki avatóján, egyben Gera Zoltán búcsúztatásán a magyar labdarúgó-válogatott Uruguayt fogadja barátságos mérkőzésen, az eseményre 65 ezer érdeklődőt várnak.</p>
      <p>
        <i>Nyitókép: MTI/KKBK</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/11/14/az-uruguayi-sztaroknak-is-leesett-az-alla-a-puskasban"/>
        <a href="https://infostart.hu/sport/2019/11/14/egy-jatekos-elvagta-magat-rossinal"/>
        <a href="https://infostart.hu/sport/2019/11/14/szollosi-gyorgy-fel-sem-vetodott-a-puskas-arena-nevenek-ertekesitese"/>
        <a href="https://infostart.hu/sport/2019/11/14/az-uefa-feje-is-megnezi-a-puskas-arenat"/>
        <a href="https://infostart.hu/sport/2019/11/13/tisztaztak-egy-fontos-kerdest-a-puskas-arenarol"/>
      </related>
    </article>
  </body>
</html>