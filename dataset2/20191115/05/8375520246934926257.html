<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/razumkov-prokomentuvav-situaciyu-navkolo-deputatki-skorohod-640061.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-15T05:47:04+00:00"/>
    <meta property="og:title" content="Разумков прокоментував ситуацію навколо депутатки Скороход"/>
    <meta property="og:description" content="Спікер Ради підкреслив, що не може стверджувати, чи винен чоловік Скороход, чи ні"/>
  </head>
  <body>
    <article>
      <h1>Разумков прокоментував ситуацію навколо депутатки Скороход</h1>
      <address>
        <time datetime="2019-11-15T05:47:04+00:00">15 Nov 2019, 05:47</time>
      </address>
      <h4>Спікер Ради підкреслив, що не може стверджувати, чи винен чоловік Скороход, чи ні</h4>
      <p>Ситуація з народною депутаткою від «Слуги народу» Ганною Скороход та її чоловіком навряд чи була створена навмисно – це або випадковість, або якісь «сплановані дії правоохоронних органів».</p>
      <p>Про це заявив спікер Верховної Ради України Дмитро Разумков в ефірі програми «<a href="https://www.youtube.com/watch?v=_Y369pt4QUY">Право на владу</a>» на телеканалі «1+1».</p>
      <p>Відповідаючи на питання щодо ситуації навколо Скороход та арешту її чоловіка, Разумков сказав, що дізнався про ці події, як і більша частина народних депутатів, тільки в Раді.</p>
      <p>«Я дізнався про це, як і ви, перебуваючи в стінах парламенту... Мені не було відомо про ці події», – вказав спікер.</p>
      <p>При цьому Разумков підкреслив, що не може стверджувати, чи винен чоловік Скороход, чи ні – в Україні для визначення винності людини існують правоохоронні органи і суди. Також він нагадав, що окрім Скороход, ще 16 депутатів «Слуги народу» проголосували проти ринку землі – і ні з ким нічого не сталося.</p>
      <p>«Але це сталося з чоловіком одного з депутатів. Я не можу зараз говорити, що це якимось чином пов'язано. Тому що, наскільки мені відомо, і я думаю, що я не помиляюся, по всім іншим особам, які не голосували або утрималися, проголосували «проти», жодних таких дій не відбулося... Сьогодні у мене немає інформації щодо цієї ситуації», – сказав він.</p>
      <p>Однак при цьому Разумков підтвердив, що найближчим часом фракція партії «Слуга народу» у парламенті буде вирішувати питання про подальше перебування Скороход у своїх лавах.</p>
      <p>Нагадаємо, в ході засідання Верховної Ради нардеп <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html">Скороход заявила, що її чоловіка затримали через її позицію проти скасування мораторію</a> і запуску ринку землі.</p>
      <p>У відповідь глава фракції «Слуга народу» Давид <a href="https://glavcom.ua/news/arahamiya-zvinuvativ-deputatku-skorohod-v-korupciji-i-hoche-viklyuchiti-jiji-iz-frakciji-639930.html">Арахамія заявив, що Скороход пропонувала хабар</a> народним депутатам і має намір ініціювати її виключення з фракції.</p>
      <p>Згодом адвокат повідомив <a href="https://glavcom.ua/news/advokat-povidomiv-podrobici-zatrimannya-cholovika-deputatki-skorohod-639941.html">подробиці затримання чоловіка депутатки Скороход</a>.</p>
      <p>Також <a href="https://glavcom.ua/news/u-genprokuraturi-nazvali-prichini-zatrimannya-cholovika-deputatki-skorohod-639966.html">у Генпрокуратурі назвали причини затримання чоловіка депутатки Скороход</a>.</p>
      <related>
        <a href="https://glavcom.ua/columns/sergiyleschenko/persha-pishla-arahamiya-ogolosiv-pro-viklyuchennya-z-frakciji-sluga-narodu-skorohod-639973.html"/>
        <a href="https://glavcom.ua/news/u-genprokuraturi-nazvali-prichini-zatrimannya-cholovika-deputatki-skorohod-639966.html"/>
        <a href="https://glavcom.ua/news/deputatka-skorohod-cherez-te-shcho-ya-ne-golosuvala-za-rinok-zemli-zatrimali-mogo-cholovika-dlya-vidachi-rosiji-639919.html"/>
      </related>
    </article>
  </body>
</html>