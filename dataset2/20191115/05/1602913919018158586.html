<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-gala-zf-2019-21-noiembrie-30-de-ani-de-capitalism-30-de-ani-de-business-in-romania-3-generatii-de-antreprenori-cine-duce-romania-mai-departe-si-unde-18586495"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="Urmează Gala ZF 2019, 21 noiembrie. 30 de ani de capitalism, 30 de ani de business în România, 3 generaţii de antreprenori. Cine duce România mai departe şi unde?"/>
    <meta property="og:description" content="Galerie foto"/>
  </head>
  <body>
    <article>
      <h1>Urmează Gala ZF 2019, 21 noiembrie. 30 de ani de capitalism, 30 de ani de business în România, 3 generaţii de antreprenori. Cine duce România mai departe şi unde?</h1>
      <address><time datetime="2019-11-15T05:00:00+00:00">15 Nov 2019, 05:00</time> by <a rel="author" href="https://www.zf.ro/autor/alina-elena-vasiliu" target="_blank">Alina-Elena Vasiliu</a></address>
      <slideshow>
        <figure>
          <img src="https://storage0.dms.mpinteractiv.ro/media/1/1481/25326/18586495/5/2-gala-zf-2014-4.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/25326/18586495/2/2-gala-zf-2014-6.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/25326/18586495/3/2-gala-zf-2014-1.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/25326/18586495/4/2-gala-zf-2014-2.jpg?width=620"/>
        </figure>
        <figure>
          <img src="https://storage0.dms.mpinteractiv.ro/media/1/1481/25326/18586495/1/2-cifre.jpg?width=620"/>
        </figure>
      </slideshow>
      <p>Galerie foto</p>
      <p>Ediţia din 2014 a Galei ZF l-a adus în faţa publicului de business ca invitat special pe Jacek Rostowski, ministru de finanţe al Poloniei între anii 2007 şi 2013 şi coarhitectul politicilor economice şi financiare care au făcut din Polonia singura ţară din Uniunea Europeană care nu a intrat în recesiune în timpul crizei mondiale şi al celei din zona euro. În 2010, Financial Times l-a desemnat pe Rostowski al doilea cel mai bun ministru de finanţe din UE, după omologul german.</p>
      <p>Prezenţa sa ca invitat special la gala ZF în 2014 a venit în condiţiile în care Ziarul Financiar şi-a propus să mobilizeze antreprenorii, economiştii, specialiştii în fiscalitate şi bancherii pentru a ajuta la refacerea încrederii în economia românească şi la elaborarea unui plan prin care România să ajungă mai repede din urmă economiile occidentale.</p>
      <p>Gala din 2014 a fost prilej pentru lansarea celei de-a noua ediţii a catalogului Cele mai valoroase com­panii din România. Primele 100 de companii pierduseră 50 de miliarde de euro din valoare în timpul crizei, iar 2013 a fost primul an în care evaluările jucătorilor din top au început să se redreseze.</p>
      <p>Catalogul este realizat, în fiecare an, de Ziarul Financiar în colaborare cu casa de investiţii Capital Partners. Valoarea totală a celor mai valoroase 100 de companii în 2014 a fost de 55 de miliarde de euro, cu 10% peste nivelul din anul precedent. „Acest avans al valorii companiilor din top a fost susţinut în parte de creşterea economică, dar în mai mare măsură de creşterea profitabilităţii companiilor nelistate şi scăderea semnificativă a îndatorării companiilor, atât a celor listate, cât şi a celor nelistate“, spunea în 2014 Mihai Zamfir, analist la casa de investiţii Capital Partners.</p>
    </article>
  </body>
</html>