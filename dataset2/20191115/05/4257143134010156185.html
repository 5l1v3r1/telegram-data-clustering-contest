<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/15/elkepeszto-dolgot-muvelt-a-palyan-federer-djokovic-ellen"/>
    <meta property="og:site_name" content="infostart"/>
    <meta property="article:published_time" content="2019-11-15T05:46:00+00:00"/>
    <meta property="og:title" content="Elképesztő dolgot művelt a pályán Federer Djokovic ellen - mutatjuk!"/>
    <meta property="og:description" content="Simán legyőzte a szerbet a londoni tenisz ATP-világbajnokság utolsó csoportmeccsén. Federer Thiem mögött csoportmásodikként elődöntős, Djokovic kiesett."/>
  </head>
  <body>
    <article>
      <h1>Elképesztő dolgot művelt a pályán Federer Djokovic ellen - mutatjuk!</h1>
      <address><time datetime="2019-11-15T05:46:00+00:00">15 Nov 2019, 05:46</time> by <a rel="author">Infostart / MTI</a></address>
      <h3>Simán legyőzte a szerbet a londoni tenisz ATP-világbajnokság utolsó csoportmeccsén. Federer Thiem mögött csoportmásodikként elődöntős, Djokovic kiesett.</h3>
      <p>Roger Federer simán legyőzte Novak Djokovicot a Londonban zajló férfi tenisz ATP-világbajnokságon a Björn Borg-csoport csütörtöki zárómérkőzésén, ezzel bejutott a négy közé.</p>
      <p>A nyolcfős szupertorna slágermeccsén a hatszoros bajnok Roger Federer és az ötszörös győztes Novak Djokovic döntötte el egymás között, hogy melyikük jut tovább az osztrák Dominic Thiemmel együtt a szombati elődöntőbe.</p>
      <blockquote>A szerbek 16-szoros Grand Slam-bajnoka idegesen kezdett, sorra ütötte az "outokat" és a kettős hibákat,</blockquote>
      <p>így a 20-szoros GS-győztes svájci sztár 3:1-re elhúzott. A 38 éves Federer kifogástalanul adogatott, és úgy hozta 35 perc alatt a nyitószettet, hogy Djokovic csupán három labdamenetet nyert fogadóként.</p>
      <p>A folytatásban a svájci klasszis 2:2-nél brékelte a tovább bizonytalankodó riválisát, aki egyre kedvetlenebbül küzdött, egyetlen bréklabdájával pedig nem tudott élni. Az egyoldalú találkozó 1 óra 11 percig tartott, Federer 26-23-ra szépített kettejük párharcában, s egyben visszavágott ellenfelének a wimbledoni döntőben elszenvedett vereségért.</p>
      <figure>
        <iframe src="https://www.youtube.com/embed/A0AFVqoSw_s" width="560" height="315" data-service="Youtube" scrolling="no"/>
      </figure>
      <p>Sikerével Federer elődöntős, és Djokovic búcsújával az is eldőlt, hogy a spanyol Rafael Nadal marad az év végén is a világelső.</p>
      <p><b>Eredmény az ATP honlapja alapján:</b><br/>Björn Borg-csoport, 3. forduló:<br/>Roger Federer (svájci, 3.)-Novak Djokovic (szerb, 2.) 6:4, 6:3</p>
      <p>korábban:<br/>Matteo Berrettini (olasz, 8.)-Dominic Thiem (osztrák, 5.) 7:6 (7-3), 6:3<br/>A végeredmény: 1. Thiem 2 győzelem/1 vereség, 2. Federer 2/1, 3. Djokovic 1/2, 4. Berrettini 1/2</p>
      <p>
        <i>Nyitókép: MTI/EPA/KEYSTONE/Peter Klaunzer</i>
      </p>
    </article>
  </body>
</html>