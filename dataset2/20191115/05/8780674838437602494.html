<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/15/alappuzha-venmony-murder-case-appreciation-police.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T05:58:00+00:00"/>
    <meta property="og:title" content="വട്ടംചുറ്റിച്ച ഫോൺ കോളിലും പൊലീസ് വീണില്ല; ഇരട്ടക്കൊലക്കേസ് പ്രതികളെ കുടുക്കിയത് ഇങ്ങനെ"/>
    <meta property="og:description" content="കോടുകുളഞ്ഞി കരോടിനെ നടുക്കിയ ഇരട്ടക്കൊലപാ‌തകത്തിൽ പ്രതികളെ കുടുക്കിയതു കേരള പൊലീസിന്റെ ചടുലനീക്കം. ആഞ്ഞിലിമൂട്ടിൽ എ.പി.ചെറിയാനും ഭാര്യ ലില്ലിയും.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>വട്ടംചുറ്റിച്ച ഫോൺ കോളിലും പൊലീസ് വീണില്ല; ഇരട്ടക്കൊലക്കേസ് പ്രതികളെ കുടുക്കിയത് ഇങ്ങനെ</h1>
      <address><time datetime="2019-11-15T05:58:00+00:00">15 Nov 2019, 05:58</time> by <a rel="author">മനോരമ ലേഖകൻ</a></address>
      <p>കോടുകുളഞ്ഞി കരോടിനെ നടുക്കിയ ഇരട്ടക്കൊലപാ‌തകത്തിൽ പ്രതികളെ കുടുക്കിയതു കേരള പൊലീസിന്റെ ചടുലനീക്കം. ആഞ്ഞിലിമൂട്ടിൽ എ.പി.ചെറിയാനും ഭാര്യ ലില്ലിയും കൊല്ലപ്പെട്ട വിവരം അറിഞ്ഞതു മുതൽ പ്രതികൾ പിടിയിലാകുന്നതു വരെ പൊലീസ് കാട്ടിയ ജാഗ്രതയാണു കുറ്റവാളികളെ വിലങ്ങണിയിച്ചത്. രാവിലെ 7 മണിയോടെയാണു ആഞ്ഞിലിമൂട്ടിൽ വീട് അടഞ്ഞു കിടക്കുന്നെന്ന വിവരം വെൺമണി പൊലീസ് ‌സ്റ്റേഷനിലെത്തുന്നത്. വൈകാതെ എസ്ഐ. യു. രാജീവ്കുമാറിന്റെ നേതൃത്വത്തിൽ സംഘം സ്ഥലത്തെത്തി.</p>
      <p>പരിശോധനയിൽ മൃതദേഹങ്ങൾ കണ്ടെത്തി. കൊലപാതകത്തിന്റെ രീതി കണ്ടപ്പോൾ ഇതര സംസ്ഥാന തൊഴിലാളികളാണു പിന്നിലെന്നു സംശയം തോന്നി. ഉടൻ തിരക്കിയത് അത്തരക്കാർ ഈ വീട്ടിൽ വന്നിട്ടുണ്ടോ എന്നാണ്. 2 ദിവസം എത്തി എന്നു മറുപടി കിട്ടിയ ഉടൻ സമീപത്തെ, ഇതരസംസ്ഥാന തൊഴിലാളികളുടെ താമസസ്ഥലത്തെത്തി അന്വേഷണം നടത്തി.</p>
      <p>ആരെയെങ്കിലും കാണാതായിട്ടുണ്ടോ എന്ന്. ഇവിടെയുണ്ടായിരുന്ന ബംഗ്ലദേശിയാണ് ഒപ്പമുണ്ടായിരുന്നു തന്റെ 2 സുഹൃത്തുക്കളെ കാണാനില്ലെന്നും ചെന്നൈയിൽ ജോലി കിട്ടിയെന്ന് അവർ വിളിച്ച് അറിയിച്ചെന്നും പറഞ്ഞത്. ‌കൊലപാതക വിവരമറിഞ്ഞ് അധികം വൈകാതെ ജില്ലാ പൊലീസ് മേധാവി കെ.എം.ടോമി, എഎസ്പി ബി.കൃഷ്ണകുമാർ, ഡിവൈഎസ്പി അനീഷ് വി.കോര എന്നിവർ സ്ഥലത്തെത്തി അന്വേഷണം വേഗത്തിലാക്കി. </p>
      <p>
        <b>പൊലീസിനെ ചുറ്റിച്ച് ഫോൺവിളി </b>
      </p>
      <p>കോടുകുളഞ്ഞി കരോട് താമസിക്കുന്ന ബംഗ്ലദേശുകാരന്റെ മൊബൈൽ ഫോണിലേക്കു പ്രതികൾ വിളിച്ചെന്ന വിവരത്തെ തുടർന്നാണു പൊലീസ് മൊബൈൽ ഫോണിന്റെ ടവർ ലൊക്കേഷൻ തിരഞ്ഞു പോയത്. എന്നാൽ സംസാരിച്ചയാൾ ചെന്നൈയിലായിരുന്നു. സഹയാത്രികനായ ഇയാളുടെ ഫോൺ വാങ്ങി പ്രതികൾ വിളിക്കുകയായിരുന്നെന്നാണു കരുതുന്നത്. സ്വന്തം ഫോണുകൾ പ്രതികൾ യാത്രയിൽ ഉപയോഗിച്ചിട്ടേയില്ലെന്നാണു പൊലീസിന്റെ നിഗമനം. </p>
      <p>
        <b>കുടുക്കിയത് തിരച്ചിൽ നോട്ടിസ് </b>
      </p>
      <p>കോടുകുളഞ്ഞി കരോട്ടെ ലേബർ ക്യാംപിലുള്ള ബംഗ്ലദേശുകാരന്റെ ഫോണിൽ പ്രതികളുടെ ഫോട്ടോ ഉണ്ടായിരുന്നു. ഇതു വാങ്ങിയ പൊലീസ് ഉടൻ തിരച്ചിൽ  നോട്ടിസ് തയാറാക്കി റെയിൽ അലർട്ടിൽ നൽകി. ഇതിൽ നിന്നാണ് ആർപിഎഫ് പ്രതികളെ തിരിച്ചറിഞ്ഞു പിടികൂടുന്നത്. </p>
      <p>
        <b>പ്രതികൾ എത്തിയത് നാട്ടുകാരനെ തേടി</b>
      </p>
      <p>ഇരട്ടക്കൊലക്കേസ് പ്രതികളായ ലബലുവും ജുവലും കോടുകുളഞ്ഞി കരോട് എത്തിയത് നാട്ടുകാരനെ തേടി. ഇയാൾ വഴിയാണ് ഇവർ ജോലിക്ക് കയറിയത് എന്നാണ് വിവരം. കോടുകുളഞ്ഞി കരോട് താമസിച്ചിരുന്ന ബംഗ്ലദേശ് സ്വദേശിയും പ്രതികളും തമ്മിലുള്ള ബന്ധം പൊലീസ് അന്വേഷിക്കുന്നുണ്ട്. നിരീക്ഷണത്തിലുള്ള ഇയാളെക്കുറിച്ച് കൂടുതൽ വിവരങ്ങൾ പുറത്തുവിട്ടിട്ടില്ല.</p>
      <p>ഇയാൾക്കൊപ്പം താമസിക്കുന്നതിനിടെയാണ് പ്രതികൾ ചെറിയാനെ പരിചയപ്പെട്ടത്. വൈകുന്നേരത്തെ നടത്തത്തിനിടെ ചെറിയാനെ കണ്ടപ്പോൾ ജോലി അന്വേഷിച്ചു. അപ്പോഴാണ് ചെറിയാൻ പറമ്പ് വൃത്തിയാക്കാനായി ഇരുവരെയും ജോലിക്ക് വിളിച്ചത്. ഞായറാഴ്ച ജോലിക്ക് വരേണ്ട എന്ന് ചെറിയാൻ പറഞ്ഞിരുന്നെങ്കിലും ഇരുവരും എത്തുകയായിരുന്നു. </p>
      <p>
        <b>പ്രതികൾ താമസിച്ചത് എവിടെ ?</b>
      </p>
      <p>വെൺമണിയിലെത്തിയ പ്രതികൾ അവിടെയുണ്ടായിരുന്ന ബംഗ്ലദേശ് സ്വദേശിക്കൊപ്പം ക്യാംപിലാണ് താമസിച്ചിരുന്നതെങ്കിലും അതിനു മുൻപ് ചെങ്ങന്നൂരിലെ ഏതോ ക്യാംപിലും ഇവർ കഴിഞ്ഞതായി വിവരമുണ്ട്. ഇത് എവിടെ എന്ന് ഇനിയും കണ്ടെത്തിയിട്ടില്ല. പ്രദേശത്തെ ക്യാംപുകളിൽ നിന്നുള്ള വിവരങ്ങൾ ശേഖരിക്കുന്നുണ്ട്. പ്രതികൾക്കൊപ്പം ക്യാംപുകളിൽ തെളിവെടുപ്പ് നടത്താനാണ് നീക്കം. അവിടെ ഏതെങ്കിലും കോൺട്രാക്ടർമാരുമായി ഇവർ ബന്ധപ്പെട്ടിരുന്നോ എന്നും അന്വേഷിക്കുന്നുണ്ട്.</p>
      <p>
        <b>അന്വേഷണത്തിന് 5 സ്ക്വാഡുകൾ </b>
      </p>
      <p>കുറ്റാന്വേഷണ മികവിനു പൊലീസ് മെഡൽ നേടിയവർ ഉൾപ്പെടെയുള്ള പൊലീസുകാരെ ഉൾപ്പെടുത്തി 5 സ്ക്വാഡുകൾ രൂപീകരിച്ചു.</p>
      <p>∙ സ്ക്വാഡ് 1 – പ്രതികൾ ചെന്നൈയിലേക്കും അവിടെ നിന്നു ചെന്നൈ–ഹൗറ കോറമണ്ടൽ എക്സ്പ്രസിൽ കയറി കൊൽക്കത്തയിലേക്കും പോയെന്ന് അറിഞ്ഞയുടൻ മാന്നാർ സിഐ ജോസ് മാത്യുവിന്റെ നേതൃത്വത്തിൽ ഒരു സംഘം കൊൽക്കത്തയിലേക്കു വിമാനം കയറി. </p>
      <p>∙ സ്ക്വാഡ് –2. സിഐ എം.സുധിലാലിന്റെ നേതൃത്വത്തിൽ അന്വേഷണസംഘം രൂപീകരിച്ചു. </p>
      <p>∙ സ്ക്വാഡ് –3. മറ്റൊരു സംഘം സിസിടിവി ദൃശ്യങ്ങൾ തേടി യാത്ര തിരിച്ചു.</p>
      <p>∙ സ്ക്വാഡ് –4. സൈബർ സെല്ലുമായി ബന്ധപ്പെട്ടു പ്രതികളുടെ മൊബൈൽഫോൺ ലൊക്കേഷൻ അടക്കമുള്ളവ തിരയാൻ ഒരു സംഘം. </p>
      <p>∙ സ്ക്വാഡ് –5. അഞ്ചാമത്തെ സംഘം  പ്രതികളുടെ താമസസ്ഥലം ഉൾപ്പെടെ ചുറ്റുപാടുകൾ പരിശോധിക്കാനായി പോയി.</p>
    </article>
  </body>
</html>