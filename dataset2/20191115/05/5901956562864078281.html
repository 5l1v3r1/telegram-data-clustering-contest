<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/gori-alarm-pristojni-opozarjajo-249361"/>
    <meta property="og:site_name" content="Slovenske novice"/>
    <meta property="article:published_time" content="2019-11-15T05:45:00+00:00"/>
    <meta property="og:title" content="Situacija je resna: na Obali zatulile sirene"/>
    <meta property="og:description" content="KOPER – Agencija Republike Slovenije za okolje (Arso) je za danes izdala novo opozorilo pred poplavljanjem morja. Najvišja gladina morja ob plimi bo danes med 8. in 12. uro, ko lahko morje ponovno ..."/>
  </head>
  <body>
    <article>
      <h1>Situacija je resna: na Obali zatulile sirene</h1>
      <h2>Občine in komunalne službe so že dale brezplačno na razpolago protipoplavne vreče, prebivalce pa pozivajo k samozaščitnemu ravnanju.</h2>
      <address><time datetime="2019-11-15T05:45:00+00:00">15 Nov 2019, 05:45</time> by <a rel="author">P. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1637958.jpg"/>
          <figcaption>Poplavljeni Piran. FOTO: Arso</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1654757.jpg"/>
          <figcaption>Obala je v pripravljenosti. FOTO: Arso</figcaption>
        </figure>
      </slideshow>
      <p>KOPER – Agencija Republike Slovenije za okolje (Arso) je za danes izdala novo opozorilo pred poplavljanjem morja. Najvišja gladina morja ob plimi bo danes med 8. in 12. uro, ko lahko morje ponovno poplavi v večjem obsegu, predvidoma med 30 in 50 centimetri. Na mareografski postaji Koper višina morja v tem času lahko doseže 350 centimetrov.</p>
      <figure>
        <img src="https://www.slovenskenovice.si/images/slike/2019/11/15/1654757.jpg"/>
        <figcaption>Obala je v pripravljenosti. FOTO: Arso</figcaption>
      </figure>
      <p>V Izoli, ki je bila ob zadnjem izrednem plimovanju najbolj prizadeta, pričakujejo podoben obseg poplavljanja kot v torek zvečer. Tedaj je poplavilo predvsem območje ob starem mestnem jedru, pristojni pa so dobili okoli 30 klicev za pomoč pri prečrpavanju vode iz objektov.<br/><br/>Namestnik poveljnika izolske civilne zaščite <b>Denis Udovič </b>je v četrtek občane pozval k samozaščitnemu ravnanju za zavarovanje svojega premoženja. Tako v Izoli kot tudi v Piranu bodo brezplačno na voljo tudi protipoplavne vreče. Koprski regijski center za obveščanje je malo pred 8. uro zaradi visokega plimovanja sprožil sireno javnega alarmiranja v Piranu in v Izoli.<br/><br/>Visoko plimovanje morja v noči na sredo je najhuje prizadelo Izolo in Piran, skupno pa so gasilci opravili okoli 60 intervencij. Po podatkih Arsa je bila torkova višina morja na merilni postaji v Kopru s 373 centimetri najvišja od novembra 1969.</p>
    </article>
  </body>
</html>