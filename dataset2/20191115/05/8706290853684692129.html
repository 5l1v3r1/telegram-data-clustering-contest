<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/684264/nea-pagia-rythmisi-ofeilon-stin-eforia-defteri-efkairia-gia-osous"/>
    <meta property="og:site_name" content="enikos.gr"/>
    <meta property="article:published_time" content="2019-11-15T05:31:00+00:00"/>
    <meta property="og:title" content="Νέα πάγια ρύθμιση οφειλών στην εφορία: Δεύτερη ευκαιρία για όσους έχασαν τις 100 δόσεις - Πώς θα εντάσσονται"/>
    <meta property="og:description" content="Όσοι έχασαν τη ρύθμιση των 100 δόσεων ή είχαν ενταχθεί στην πάγια των 12 ή 24 δόσεων και την έχασαν ή τη χάσουν έως την 1η Ιανουαρίου θα έχουν μια δεύτερη ευκαιρία..."/>
  </head>
  <body>
    <article>
      <h1>Νέα πάγια ρύθμιση οφειλών στην εφορία: Δεύτερη ευκαιρία για όσους έχασαν τις 100 δόσεις - Πώς θα εντάσσονται</h1>
      <address>
        <time datetime="2019-11-15T05:31:00+00:00">15 Nov 2019, 05:31</time>
      </address>
      <p>Όσοι έχασαν τη ρύθμιση των 100 δόσεων ή είχαν ενταχθεί στην πάγια των 12 ή 24 δόσεων και την έχασαν ή τη χάσουν έως την 1η Ιανουαρίου θα έχουν μια δεύτερη ευκαιρία τακτοποίησης των οφειλών τους. Στην ουσία τούς δίνεται η δυνατότητα να εντάξουν το υπόλοιπο του χρέους τους στη <a href="http://www.enikonomia.gr/my-money/224258,nea-pagia-rythmisi-ofeilon-stin-eforia-perissoteres-doseis-alla-k.html">νέα πάγια ρύθμιση των 24 ή 48 δόσεων</a>, σύμφωνα με διάταξη του φορολογικού νομοσχεδίου, το οποίο βρίσκεται σε διαβούλευση.</p>
      <p>Συγκεκριμένα, στο φορολογικό νομοσχέδιο στο άρθρο 32 αναφέρεται ότι "οφειλές που είχαν υπαχθεί σε νομοθετική ρύθμιση ή διευκόλυνση τμηματικής καταβολής, η οποία έχει απωλεσθεί ή θα έχει απωλεσθεί μέχρι την 1η-1-2020, δύνανται να ενταχθούν στην παρούσα ρύθμιση υπό τους όρους και προϋποθέσεις αυτής μόνο μία φορά, με προσαυξημένο επιτόκιο. Όμως ο αριθμός των δόσεων δεν μπορεί να υπερβαίνει τον αριθμό των δόσεων που υπολείπονταν κατά το χρόνο απώλειας της ρύθμισης ή διευκόλυνσης τμηματικής καταβολής»</p>
      <p>Η δυνατότητα αφορά σε ρυθμίσεις που είχαν γίνει σε 100 δόσεις ή σε 12 έως 24 δόσεις με την πάγια ρύθμιση που ισχύει σήμερα.</p>
      <p>Να σημειωθεί ότι η ένταξη στη νέα πάγια ρύθμιση θα μπορεί να γίνει μόνο για μια φορά. Αυτό σημαίνει ότι εάν ο οφειλέτης ακολουθήσει την νέα πάγια ρύθμιση και τη χάσει στη συνέχεια τότε δεν θα έχει το δικαίωμα να ρυθμίσει ξανά τις συγκεκριμένες οφειλές του.</p>
      <p>Σύμφωνα με τη διάταξη του φορολογικού νομοσχεδίου, αν ένας φορολογούμενος είχε εντάξει παλαιά ληξιπρόθεσμη οφειλή του προς το Δημόσιο στη ρύθμιση των 100 δόσεων του ν. 4321/2015 αλλά έχασε τη ρύθμιση αυτή όταν βρισκόταν στην 34η μηνιαία δόση, ενώ δηλαδή υπολείπονταν άλλες 66 δόσεις, θα μπορεί από τον Ιανουάριο του 2020 να εντάξει το απλήρωτο υπόλοιπο των 66 δόσεων, μαζί με τους τόκους που θα έχουν συσσωρευτεί μέχρι τότε, στη νέα πάγια ρύθμιση των 24 ή 48 μηνιαίων δόσεων. Αν το απλήρωτο υπόλοιπο της οφειλής εκείνης ήταν φόρος εισοδήματος ή ΕΝΦΙΑ ή ΦΠΑ ή κάποιος άλλος τακτικά καταβαλλόμενος φόρος θα μπορεί να το ρυθμίσει έως και σε 24 μηνιαίες δόσεις. Αν το ανεξόφλητο υπόλοιπο της οφειλής εκείνης προερχόταν από κάποια έκτακτη αιτία (π.χ. από φόρο κληρονομιάς ή από καταλογισμό φόρων και προστίμων κατόπιν φορολογικού ελέγχου) τότε θα μπορεί να το εξοφλήσει σε περισσότερες από 24 μηνιαίες δόσεις οι οποίες όμως δεν θα μπορούν να υπερβούν τις 48.</p>
      <p>Αν ένας φορολογούμενος είχε ρυθμίσει οφειλή από φόρο κληρονομιάς σε 24 μηνιαίες δόσεις με την ισχύουσα σήμερα πάγια ρύθμιση του ν. 4174/2013, αλλά ενώ βρισκόταν στην 6η μηνιαία δόση έχασε τη ρύθμιση αυτή επειδή δεν μπόρεσε να είναι συνεπής με τους όρους της, μπορεί τον Ιανουάριο του 2020 να εντάξει το ανεξόφλητο υπόλοιπο των 18 μηνιαίων δόσεων μαζί με τα ποσά των τόκων που θα έχουν συσσωρευτεί μέχρι τότε στη νέα πάγια ρύθμιση.</p>
      <related>
        <h4>σχετικά άρθρα</h4>
        <a href="http://www.enikos.gr/economy/683067/ti-provlepei-i-nea-pagia-rythmisi-gia-chrei-stin-eforia-to-bonous%0A%20%20%20%20%0A"/>
        <a href="http://www.enikos.gr/economy/683037/vroutsis-den-tha-yparxei-nea-rythmisi-gia-chrei-pros-ta-tameia-po%0A%20%20%20%20%0A"/>
        <a href="http://www.enikos.gr/economy/682644/idioktites-aftokiniton-kalountai-na-katavaloun-teli-taxinomisis-p%0A%20%20%20%20%0A"/>
        <a href="http://www.enikos.gr/economy/682588/staikouras-tha-yparxoun-kai-nees-veltioseis-sti-nomothesia-gia-ti%0A%20%20%20%20%0A"/>
        <a href="http://www.enikos.gr/economy/682437/nea-fesia-stin-eforia-ton-septemvrio-posoi-ofeiletes-einai-antime%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/681378/trechei-o-diakanonismos-ofeilon-pros-ti-dei-posoi-rythmisan-ta-ch%0A%20%20%20%20%0A"/>
        <a href="http://www.enikos.gr/economy/679749/erchetai-baraz-katascheseon-gia-chrei-stin-eforia-poioi-bainoun-s%0A%20%20%20%20%0A"/>
        <a href="http://www.enikos.gr/economy/679554/nea-pagia-rythmisi-ofeilon-stin-eforia-perissoteres-doseis-alla-k%0A%20%20%20%20%0A"/>
      </related>
    </article>
  </body>
</html>