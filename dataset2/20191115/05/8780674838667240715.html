<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/palakkad/local-news/2019/11/14/palakkad-ten-rs-ksrtc-service.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T05:18:00+00:00"/>
    <meta property="og:title" content="10 രൂപയ്ക്ക് നഗരത്തിൽ എവിടെയും യാത്ര ചെയ്യാനാകുന്ന കെഎസ്ആർടിസി ബസ്"/>
    <meta property="og:description" content="പാലക്കാട് ∙ പത്തു രൂപ ചെലവിൽ നഗരത്തിൽ എവിടെയും യാത്ര ചെയ്യാനാകുന്ന കെഎസ്ആർടിസി ബസ് ഉടനെത്തും. കെഎസ്ആർടിസിയുടെ ഒറ്റനാണയം സിറ്റി സർവീസാണു സംസ്ഥാനത്ത്.Palakkad News. പാലക്കാട് ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>10 രൂപയ്ക്ക് നഗരത്തിൽ എവിടെയും യാത്ര ചെയ്യാനാകുന്ന കെഎസ്ആർടിസി ബസ്</h1>
      <address><time datetime="2019-11-15T05:18:00+00:00">15 Nov 2019, 05:18</time> by <a rel="author">മനോരമ ലേഖകൻ</a></address>
      <p>പാലക്കാട് ∙ പത്തു രൂപ ചെലവിൽ നഗരത്തിൽ എവിടെയും യാത്ര ചെയ്യാനാകുന്ന കെഎസ്ആർടിസി ബസ് ഉടനെത്തും. കെഎസ്ആർടിസിയുടെ ഒറ്റനാണയം സിറ്റി സർവീസാണു സംസ്ഥാനത്ത് ആദ്യമായി പാലക്കാട് ഡിപ്പോയിൽ നടപ്പാക്കാൻ ഒരുങ്ങുന്നത്. നഗരത്തിലെ ബസ് സ്റ്റാൻഡുകൾ, റെയിൽവേ സ്റ്റേഷൻ, ആശുപത്രികൾ, വിദ്യാഭ്യാസ സ്ഥാപനങ്ങൾ, ഷോപ്പിങ് മാൾ, സിനിമാ തിയറ്റർ തുടങ്ങി പ്രധാന ഇടങ്ങളെ ബന്ധിപ്പിച്ചാകും സർവീസ്.10 രൂപ കൊണ്ട് കുറഞ്ഞത് 15 കിലോമീറ്റർ സഞ്ചരിക്കാനാകും. </p>
      <p>ഹൈറേഞ്ച് സർവീസ് നടത്തുന്ന ചെറിയ ബസുകളാണ് ഇതിന് ഉപയോഗിക്കുക. ഇത്തരത്തിൽ 3 ബസുകൾ ഡിപ്പോയിലുണ്ട്. ബസിനു പ്രത്യേക നിറം നൽകും. വിദ്യാർഥികൾക്കു കൺസഷൻ നൽകുന്ന കാര്യവും പരിഗണിക്കുമെന്നു ജില്ലാ ട്രാൻസ്പോർട്ട് ഓഫിസർ ടി. ഉബൈദ് അറിയിച്ചു.  ഒലവക്കോട് റെയിൽവേ ജംക്ഷനിൽ നിന്നു നഗരത്തിലെ പ്രധാന ഇടങ്ങൾ വഴി പാലക്കാട് കെഎസ്ആർടിസി സ്റ്റാൻഡിൽ അവസാനിക്കുന്ന രീതിയിലാണ് ആദ്യ സർവീസ് ഒരുക്കിയിട്ടുള്ളത്. </p>
      <p>ബസിനു റെയിൽവേ സ്റ്റേഷനിൽ പ്രവേശിക്കേണ്ടതുള്ളതിനാൽ റെയിൽവേയുടെ അനുമതിക്കായി കാത്തിരിക്കുകയാണ് അധികൃതർ. പ്രായമായവർ, രോഗികൾ, നടക്കാൻ ബുദ്ധിമുട്ടള്ളവർ തുടങ്ങി അവശത അനുഭവിക്കുന്ന ട്രെയിൻ യാത്രക്കാർക്ക് ഈ സർവീസ് ഗുണം ചെയ്യും. തുടർന്ന് കൂടുതൽ സർവീസ് ആരംഭിക്കും. ജില്ലാ ആശുപത്രിയേയും പാലക്കാട് മെഡിക്കൽ കോളജിനേയും ബന്ധിപ്പിക്കുന്ന ബസ് സർവീസ് ആരംഭിക്കാനും നീക്കമുണ്ട്. പദ്ധതി വിജയം കണ്ടാൽ ജില്ലയിലെ മറ്റു ഡിപ്പോകളിലേക്കും വ്യാപിപ്പിക്കും.</p>
    </article>
  </body>
</html>