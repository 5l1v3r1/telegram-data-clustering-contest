<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/morales-chce-pozadat-o-pomoc-s-urovnanim-konfliktu-osn-i-papeze/1821285?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T05:20:00+00:00"/>
    <meta property="og:title" content="Morales chce požádat o pomoc s urovnáním konfliktu OSN i papeže"/>
    <meta property="og:description" content="Mexiko - Bývalý bolivijský prezident Evo Morales hodlá požádat OSN a možná i papeže Františka, aby se chopili role prostředníků v úsilí o urovnání konfliktu v jeho zemi. Řekl to v mexickém azylu v rozhovoru s agenturou AP. Potvrdil také, že se nadále považuje za prezidenta Bolívie, protože zákonodárci dosud neschválili jeho demisi z minulého týdne."/>
  </head>
  <body>
    <article>
      <h1>Morales chce požádat o pomoc s urovnáním konfliktu OSN i papeže</h1>
      <address><time datetime="2019-11-15T05:20:00+00:00">15 Nov 2019, 05:20</time> by <a rel="author" href="http://www.ctk.cz/" target="_blank">ČTK</a></address>
      <p>Mexiko - Bývalý bolivijský prezident Evo Morales hodlá požádat OSN a možná i papeže Františka, aby se chopili role prostředníků v úsilí o urovnání konfliktu v jeho zemi. Řekl to v mexickém azylu v rozhovoru s agenturou AP. Potvrdil také, že se nadále považuje za prezidenta Bolívie, protože zákonodárci dosud neschválili jeho demisi z minulého týdne.</p>
      <slideshow>
        <figure>
          <img src="https://i3.cn.cz/6/1573792823_P201911150106801.jpeg"/>
        </figure>
        <figure>
          <img src="https://i3.cn.cz/6/1573757803_P201911141158801.jpg"/>
        </figure>
        <figure>
          <img src="https://i3.cn.cz/6/1573757822_P201911141159201.jpg"/>
        </figure>
        <figure>
          <img src="https://i3.cn.cz/6/1573715980_P201911140299201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3378">Fotogalerie: Nepokoje v Bolívii</a>
        </figcaption>
      </slideshow>
      <p>Pokud zákonodárci jeho rezignaci "nepřijali, nebo neodmítli, mohu říct, že jsem stále prezidentem", řekl Morales. Politik indiánského původu rovněž tvrdí, že má informace o tom, že někteří vojáci bolivijské armády se chystají vzepřít se proti důstojníkům, kteří ho donutili odstoupit.</p>
      <p>Morales na svou funkci rezignoval v neděli po mohutných protestech kvůli údajným volebním podvodům. Morales se totiž minulý měsíc prohlásil za vítěze prezidentských voleb a začal úřadovat ve svém už čtvrtém funkčním období.</p>
      <p>Šedesátiletý Morales, který stál v čele Bolívie jako její první indiánský prezident téměř 14 let, ve středu novinářům v Mexiku řekl, že je připraven se vrátit, "pokud si to jeho lid bude přát".</p>
      <p>V úterý potvrdil ústavní soud jako dočasnou hlavu státu druhou místopředsedkyni Senátu Jeanine Áňezovou. Do čela země se postavila poté, co po prezidentovi podal demisi i viceprezident a šéfové obou komor parlamentu. Ten má nyní už nové vedení.</p>
    </article>
  </body>
</html>