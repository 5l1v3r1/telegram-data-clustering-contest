<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/deniz-sarihanlioglu/agiz-tadi-2219454"/>
    <meta property="og:site_name" content="Posta"/>
    <meta property="article:published_time" content="2019-11-15T05:00:04+00:00"/>
    <meta property="og:title" content="Ağız tadı"/>
    <meta property="og:description" content="Sevgili dünlük, şehri sarıp sarmalayan, tatlı yağmurun toprakta bıraktığı koku ile gezdim İzmir sokaklarında."/>
  </head>
  <body>
    <article>
      <h1>Ağız tadı</h1>
      <address><time datetime="2019-11-15T05:00:04+00:00">15 Nov 2019, 05:00</time> by <a rel="author">Deniz Sarıhanlıoğlu</a></address>
      <p>Sevgili dünlük, şehri sarıp sarmalayan, tatlı yağmurun toprakta bıraktığı koku ile gezdim İzmir sokaklarında. “Ne çok şeye ihtiyaç var” diye düşünürken, elimizdekileri pek fark etmediğimize kafa yordum. İşin gücün peşinde koşturup durmak, daha iyi, daha varlıklı, daha üstün, daha başarılı, daha tanınmış olmak için harcadığımız zamanın küçücük bir kısmını, gerçekten hayata teşekkür etmek için harcasak, şimdikinden daha mutlu insanlar olacağımıza inananlardanım.</p>
      <p>Hayat, her an yeni hayal kırıklıkları getirebilir önümüze, ama en basitinden sağlıklı bir bedene sahip olmanın mutluluğunu hiç aklımızdan çıkarmamalıyız bence. Ne olursa olsun, günün iyi yanlarını abartmak hepimize iyi gelir. Yeme içme önerileri verirken, bu küçük tatlı anların nasıl kıymetli olduğunu hep birlikte daha iyi anlayalım istiyorum. Ağzımızın tadı bozulmasın her anlamda, gerisini çözeriz. Bu hafta şehirde neler oldu, neler oluyor, nerelere daha dikkatli bakalım, izninizle başlıyorum.</p>
      <p>
        <b>İTALYAN MUTFAK HAFTASI</b>
      </p>
      <p>Ben İtalyan mutfağını sevmeyen birine hiç denk gelmedim. Zaten yapı olarak öyle çok benziyoruz ki Akdeniz insanının bütün sıcak özellikleri her iki toplumda da yoğun bir biçimde var. Şehrimizde levanten ailelerin çokluğu sebebiyle sizin de mutlaka bir İtalyan dostunuz, komşunuz ya da esnaf arkadaşınız illa ki denk gelmiştir.</p>
      <p>İşte onların güzeller güzeli mutfağını biz hep pizza ve makarnadan ibaret zannederken, İtalyan Konsolosluğu bu hafta mutfağın bambaşka özelliklerini daha geniş kitlelere tanıtmak üzere güzel işlere imza atıyor. Hafta içinde İzmir ve Foça’da 6 İtalyan şef, muhtelif restoranlarda ve şehirdeki bazı otellerde aktif olarak bulunacak. Konsolosluk yine İzmir Ekonomi Üniversitesi ile Yaşar Üniversitesi Gastronomi Fakültesi öğrencileri yararına iki workshop hazırlamış. Bu yıl İtalyan Mutfağı Haftası‘nın ana teması, “Gıda Eğitimi: Tat Kültürü”.</p>
      <p>■ Herkese yakın olan bir sağlıklı yaşam şekli ve dengeli beslenme modeli olarak Akdeniz diyeti.</p>
      <p>■ Korumalı ve denetimli ürünler, Italian sounding meselesi ile mücadele.</p>
      <p>■ Bölgesel turistik ve enogastronomik güzergahlar, İtalyan kasabaların tekrar keşfi ve mutfaklarındaki tipik ürünleri.</p>
      <p>■ Mutfak ve misafirperverlik sektöründe İtalyan arzının uluslararasılaştırılması.</p>
      <p>■ Leonardo da Vinci’nin ölümünün 500. yıldönümü nedeniyle düzenlenen kültürel etkinlikler çerçevesinde kendisinin mutfak için yarattığı çeşitli yenilikler.</p>
      <p>
        <b>NEREDE FOTOĞRAF ÇEKELİM?</b>
      </p>
      <p>Şunu kabul edebilirim ki en çok gezen ben değilim. Ancak gezdiğimin hakkını vermeyi çok önemsiyorum. Hiçbir zaman bir turla, beş günde, üç ülke, dokuz şehir gezeyim insanı olmadım. Aksine ilk kez gittiğim bir şehri en az üç gün gezmek gerektiğine inanırım. Her zaman dediğim gibi doğup büyüyüp yaşadığımız şehirde dahi gidip görmemiz, deneyimlememiz gereken pek çok şey var. Şimdi bu sıcak yaz şehrinin hazan zamanı. Neler yapmak lazım, neleri kaçırmamak, üstünden atlayıp geçmemek lazım? Yaprakların, sarıdan kızıla geçişini en iyi nerelerde görürüz? En güzel fotoğraflar nerede çekilir? Küçük bir liste hazırladım.</p>
      <p>1- Karagöl Tabiat Parkı</p>
      <p>2- İnciraltı Kent Ormanı</p>
      <p>3- Tire Kaplan Köyü</p>
      <p>4- Dario Moreno Sokağı</p>
      <p>5- Şirince</p>
      <p>6- Çamlık Buharlı Lokomotif Müzesi</p>
      <p>7- Sığacık</p>
      <p>8- Selçuk ağaçlı yol</p>
    </article>
  </body>
</html>