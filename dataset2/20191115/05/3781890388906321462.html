<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741777"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:12:00+00:00"/>
    <meta property="og:title" content="ม็อบที่ม.จีนแห่งฮ่องกงเปิดถนนบางส่วน &quot;แต่มีเงื่อนไข&quot;"/>
    <meta property="og:description" content="กลุ่มผู้ประท้วงชุดดำที่มหาวิทยาลัยจีนแห่งฮ่องกงเปิดเส้นทางจราจร 2 เลน บนทางหลวงสายหลักใกล้กับสถาบัน 'เพื่อแสดงความเป็นมิตร' กับประชาชน แต่ 'ขีดเส้นตาย 24 ชั่วโมง' ให้คณะผู้บริหารฮ่องกงออกมายืนยัน ว่าการเลือกตั้งท้องถิ่นจะเกิดขึ้นตามกำหนดในวันที่ 24 พ.ย.นี้"/>
  </head>
  <body>
    <article>
      <h1>ม็อบที่ม.จีนแห่งฮ่องกงเปิดถนนบางส่วน "แต่มีเงื่อนไข"</h1>
      <address>
        <time datetime="2019-11-15T05:12:00+00:00">15 Nov 2019, 05:12</time>
      </address>
      <p>
        <b>กลุ่มผู้ประท้วงชุดดำที่มหาวิทยาลัยจีนแห่งฮ่องกงเปิดเส้นทางจราจร 2 เลน บนทางหลวงสายหลักใกล้กับสถาบัน "เพื่อแสดงความเป็นมิตร" กับประชาชน แต่ "ขีดเส้นตาย 24 ชั่วโมง" ให้คณะผู้บริหารฮ่องกงออกมายืนยัน ว่าการเลือกตั้งท้องถิ่นจะเกิดขึ้นตามกำหนดในวันที่ 24 พ.ย.นี้</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 15 พ.ย. ว่ากลุ่มผู้ประท้วงชุดดำที่มหาวิทยาลัยจีนแห่งฮ่องกง ( ซียูเอชเค ) ออกแถลงการณ์เมื่อช่วงรุ่งสางของวันศุกร์ตามเวลาท้องถิ่น ว่าจะเปิดข่องทางการจราจรบนทางหลวงโตโล ซึ่งเชื่อมระหว่างเมืองซา ถิ่น กับเมืองไถ โป ทางตะวันออกของเขตนิวเทร์ริทอรีส์ ขาเข้าและขาออกฝั่งละ 1 เลน “เพื่อแสดงความเป็นมิตรกับประชาชน”<br/><br/>อย่างไรก็ตาม ความเคลื่อนไหวดังกล่าวมาพร้อมกับเงื่อนไขว่า คณะผู้บริหารของนางแคร์รี แลม ต้องยืนยันอย่างเป็นทางการ “ภายใน 24 ชั่วโมง” ว่าการเลือกตั้งสมาชิกสภาท้องถิ่นจะเกิดขึ้นตามกำหนดการ คือในวันเสาร์ที่ 24 พ.ย.นี้  มิเช่นนั้นจะกลับมาปิดการจราจรอีกครั้ง อนึ่ง แถลงการณ์ของกลุ่มผู้ประท้วงระบุเวลาของการเผยแพร่ไว้ที่เวลา 03.00 น.ตามเวลาท้องถิ่น ด้านสำนักงานคณะผู้บริหารฮ่องกงยังไม่แสดงท่าทีต่อการตั้งเงื่อนไขของผู้ประท้วงที่ซียูเอชเค แต่ก่อนหน้านั้นเจ้าหน้าที่ระดับสูงของรัฐบาลฮ่องกง และสื่อกระบอกเสียงของแผ่นดินใหญ่ยืนกรานว่า ผู้ประท้วงต้องยุติการก่อความรุนแรงก่อนเท่านั้น<br/> </p>
      <figure>
        <iframe data-src="https://twitter.com/SCMPHongKong/status/1195199040083779584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/HongKongFP/status/1195060951159988224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191115/news_XowrEKxUyw122346_533.jpg?v=20191116071?v=4366"/>
      </figure>
      <p><b>นักศึกษาต่างชาติอพยพออกจากมหาวิทยาลัยจีนแห่งฮ่องกง ( ซียูเอชเค ) อย่างต่อเนื่อง<br/></b> <br/>ขณะที่สหภาพนักศึกษาซียูเอชเคออกแถลงการ์หลังจากนั้นภายในอีกไม่กี่ชั่วโมง ว่าไม่มีส่วนเกี่ยวข้องกับการประกาศตั้งเงื่อนไขกับรัฐบาลของผู้ประท้วงชุดดำ ซึ่งเผยแพร่ออกมาไม่นาน หลังประธานาธิบดีสี จิ้นผิง ผู้นำจีน กล่าวว่าสถานการณ์ในฮ่องกงเป็นผลจากความรุนแรงซึ่งเกิดขึ้นโดย "กลุ่มอาชญากรป่าเถื่อน" ซึ่งภารกิจสำคัญและ "เร่งด่วนที่สุด" ของทุกภาคส่วนที่เกี่ยวข้องในตอนนี้ คือการยุติความรุนแรง ฟื้นฟูความสงบและเสถียรภาพให้กลับคืนสู่สังคมฮ่องกง<br/> </p>
      <figure>
        <iframe data-src="https://twitter.com/Reuters/status/1195140608001822722?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191115/news_DpCnZMVqqb122356_533.jpg?v=20191116071?v=5481"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1194924131516465152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195055764995489793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ส่วนชายวัย 70 ปี ซึ่งถูกก้อนอิฐของผู้ประท้วงกระแทกอย่างแรงเข้าที่ศีรษะ ระหว่างที่ชายผู้นี้และชาวบ้านในละแวกใกล้กับสถานีรถไฟใต้ดินซวงโซ้ย ในเขตนิวเทร์ริทอรีส์ พยายามเก็บก้อนอิฐที่ผู้ประท้วงชุดดำนำมาวางกีดขวางการจราจรบนท้องถนน จนส่งผลให้มีการถกเถียงและปะทะกับกลุ่มผู้ประท้วง เมื่อวันพุธที่ผ่านมา เสียชีวิตแล้วเมื่อวันพฤหัสบดี โดยสำนักงานความสะอาดด้านอาหารและสิ่งแวดล้อม ( เอฟอีเอชดี ) ออกแถลงการณ์แสดงความเสียใจอย่างสูงสุดไปยังครอบครัวของผู้เสียชีวิต ซึ่งเป็นพนักงานสัญญาจ้างของสำนักงาน และประณามกลุ่มผู้ประท้วงชุดดำว่า “เป็นภัยต่อสังคมอย่างยิ่ง".<br/><br/><b>เครดิตภาพ : REUTERS, AP</b><br/> <br/> </p>
    </article>
  </body>
</html>