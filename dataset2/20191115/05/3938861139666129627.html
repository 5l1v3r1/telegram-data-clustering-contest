<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_lyubov-parhomenko-vigrala-putivku-v-sanatorij/938208"/>
    <meta property="og:site_name" content="Gazeta.ua"/>
    <meta property="article:published_time" content="2019-11-15T05:06:00+00:00"/>
    <meta property="og:title" content="Любов Пархоменко виграла путівку в санаторій"/>
    <meta property="og:description" content="&amp;mdash;&amp;ensp;&quot;Газету по-українськи&quot; почала передплачувати три роки тому. Сподобалася, бо цікава. Коли виписала, вислала квитанцію на розіграш, &amp;mdash; розповідає 66-річна Любов Пархоменко з села Успенівка Покровського району на Донеччині. Від &quot;Газети по-українськи&quot; вона виграла путівку в ..."/>
  </head>
  <body>
    <article>
      <h1>Любов Пархоменко виграла путівку в санаторій</h1>
      <address><time datetime="2019-11-15T05:06:00+00:00">15 Nov 2019, 05:06</time> by <a rel="author">Любов КАРНАРУК</a></address>
      <figure>
        <img src="https://static2.gazeta.ua/img2/cache/gallery/938/938208_1_w_1200.jpg?v=0"/>
        <figcaption>Любов Пархоменко з села Успенівка Покровського району на Донеччині відпочивала в санаторії ”Дніпро-Бескид” у місті Трускавець Львівської області<cite>Автор: Фото надане Любов'ю Пархоменко</cite></figcaption>
      </figure>
      <p>— "Газету по-українськи" почала передплачувати три роки тому. Сподобалася, бо цікава. Коли виписала, вислала квитанцію на розіграш, — розповідає <b>66-річна Любов Пархоменко</b> з села Успенівка Покровського району на Донеччині.</p>
      <p>Від "Газети по-українськи" вона виграла путівку в санаторій. Із 21 липня відпочивала в закладі "Дніпро-Бескид" у місті Трускавець на Львів­щині.</p>
      <p>— Отримала путівку на двох, — каже Любов Емріхівна. — Їздила із сестрою Наталею Туникою. Вона молодша за мене на два роки. Вирушили електричкою, потім пересіли на поїзд "Дніпро—Трускавець". Відправилися о третій годині дня, на місці були наступного дня об 11:00. Директор санаторію прислав по нас автобус на вокзал. Хоч там недалеко, могли б і пішки прийти. Зустріли добре. Поселили в гарний номер. У санаторії два корпуси — "Дніпро" і "Бес­кид". Ми були в першому. Лікували шлунково-кишковий тракт. Пили воду "Нафтусю" і "Марію". Приймали ванни, ходили на масажі. Годували гарно, був шведський стіл. Можна брати, скільки хочеш. Люди не вірили, що в санаторії відпочиваємо безкоштовно, бо виграли путівку в газеті. Дивувалися, що в наш час таке можливо.</p>
      <p>Любов Пархоменко народилася в сусідньому селі Муравка. Вивчилася на ветлікаря.</p>
      <p>— В Успенівку направили на роботу. Тут вийшла заміж за Василя. Помер сім років тому, коли мав 61 рік. А ще через чотири поховала сина <b>42-річного Сергія</b>. В нирках була кіста. Лікувався в діалізному центрі Горлівки, але його розбомбили. 76 пацієнтів перевезли в Дніпро. В сина від тиску на серці лопнув клапан. У мене була батькова квартира. Продала її, щоб заплатити за операцію. Син після неї прожив всього два місяці. Залишилася одна. Маю внучку Настю. Вона заміжня. Приїжджає до мене із чоловіком і внучатами. Данилу 4 роки, а Леонорі — 2, — говорить Любов Пархоменко.</p>
    </article>
  </body>
</html>