<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/der-har-vi-altsa-nei-til-eu/71818841"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T05:00:00+00:00"/>
    <meta property="og:title" content="Der har vi altså Nei til EU"/>
    <meta property="og:description" content="Kathrine Kleveland og Nei til EU er bekymret for at vi ikke har adgang til å diskriminere våre egne trygdemottakere fra europeiske goder."/>
  </head>
  <body>
    <article>
      <h1>Der har vi altså Nei til EU</h1>
      <h2>Kathrine Kleveland og Nei til EU er bekymret for at vi ikke har adgang til å diskriminere våre egne trygdemottakere fra europeiske goder.</h2>
      <address><time datetime="2019-11-15T05:00:00+00:00">15 Nov 2019, 05:00</time> by <a rel="author">Fredrik Mellem, generalsekretær i Europabevegelsen</a></address>
      <p><b>Når en skal forsøke</b> å forstå hvor <a href="https://www.dagbladet.no/kultur/blir-norske-trygdemottakere-reddet-av-eos/71810226">Nei til EUs Kathrine Kleveland vil med sitt innlegg i Dagbladet 13. november</a>, må man virkelig legge godviljen til.</p>
      <p>Mener hun det er en bra ting at folk som er feilaktig dømt for trygdesvindel nå kan få erstatning og oppreising? Eller er hennes primære hensikt å påpeke hvor feil hun synes det er at EU har noe med denne saken å gjøre? Det er to standpunkter det kan være nokså krevende å forfekte i en og samme tekst, noe hennes innlegg også i stor grad bærer preg av.</p>
      <p><b>For saken er jo, at det</b> absolutt eneste som nå kommer NAV-klientene til unnsetning, er EUs prinsipp om fri bevegelse for menneskene i Europa. Det inkluderer selvfølgelig nordmenn! Et prinsipp som også Stortinget med mer enn tre fjerdedels flertall har gjort til overordnet i norsk lovgivning.</p>
      <p>Derfor er det <i>norsk lov</i> som er brutt i denne saken. Sånn fungerer EØS-avtalen. I denne saken, som i nær sagt alle andre, er det ingen forskjell på EØS og EU-medlemskap.</p>
      <p><b>Norske myndigheter står</b> helt fritt til å opprette og avvikle norske trygdeordninger. Norske myndigheter bestemmer krav til opptjeningstid og størrelsen på ordningene.</p>
      <p>Det er nesten ingen grenser for hva Stortinget kan bestemme. Det eneste Stortinget <i>ikke</i> kan, etter EØS-avtalen, er å diskriminere andre land i EU/EØS eller diskriminere personer basert på statsborgerskap, herunder også egne borgere. Vi kan altså heller ikke diskriminere våre egne borgere i spørsmålet om bevegelsesfrihet i Europa. Dette er hva NAV-saken handler om.</p>
      <p><b>«I den grad EU er opptatt</b> av like sosiale rettigheter, så er det for å sikre at den frie flyten av arbeid og tjenester,» skriver Kleveland feilaktig.</p>
      <p>Menneskene i Europa kan bevege seg fritt. At vi kan bevege oss fritt som arbeidstakere er bare en avledning av det helt overordnede. Menneskene i Europa kan bevege seg fritt, uavhengig av hvilken egenskap vi reiser i. Enten det er som turister, arbeidssøkende, studenter, kjærester, pensjonister, trygdemottakere eller hva det måtte være. Dette er et stort gode som hundretusenvis av nordmenn har benyttet seg av de siste 25 åra.</p>
      <p>Nordmenn jobber og bor over hele Europa. Mange nordmenn nyter pensjonisttilværelsen i sin egen bolig ved Middelhavet. Noen har funnet kjærligheten og stiftet familie med en annen europeer. Enten der ute eller her hjemme.</p>
      <p><b>De aller fleste nordmenn </b>synes disse godene med EU/EØS er nettopp det: Goder. Kleveland og Nei til EU er derimot bekymret for at vi ikke har adgang til å diskriminere våre egne trygdemottakere fra dette europeiske godet. Også når sjølråderetten brukes til å begå urett mot våre egne innbyggere er sjølråderetten hellig. Der har vi altså Nei til EU.</p>
    </article>
  </body>
</html>