<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/eksperty-vidkryttia-rynku-zemli/30272824.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-15T05:25:42+00:00"/>
    <meta property="og:title" content="Експерти: відкриття ринку землі – крок у правильному напрямку"/>
    <meta property="og:description" content="Але, наголошують експерти, ринок землі потребуватиме активної антимонопольної роботи і регуляторів"/>
  </head>
  <body>
    <article>
      <h1>Експерти: відкриття ринку землі – крок у правильному напрямку</h1>
      <address><time datetime="2019-11-15T05:25:42+00:00">15 Nov 2019, 05:25</time> by <a rel="author" href="https://www.radiosvoboda.org/author/%D0%B3%D0%BE%D0%BB%D0%BE%D1%81-%D0%B0%D0%BC%D0%B5%D1%80%D0%B8%D0%BA%D0%B8/v_u_qq" target="_blank">Голос Америки</a></address>
      <p>Відкриття ринку сільгоспугідь в Україні матиме позитивний вплив, насамперед на аграрний сектор, вважає економіст <b>Андерс Ослунд</b>.</p>
      <p>«Коли ви дозволяєте продаж землі сільгосппризначення, то це означає, що вона може бути заставою для банківських кредитів. Я очікую, що кредитування сільського господарства значно зросте. Це позитивно позначиться і на банківській системі, ми побачимо більше інвестицій, аграрний сектор буде зростати», – сказав він в інтерв’ю «Голосу Америки».</p>
      <p>За оцінкою експерта, українська економіка відчує позитивний ефект від запровадження відкритого ринку землі майже миттєво.</p>
      <figure>
        <img src="https://gdb.rferl.org/876E2A22-D543-4469-87BD-AEF7CC9DBCBB.png"/>
        <figcaption>Андерс Ослунд</figcaption>
      </figure>
      <p>«Економіка може зрости додатково на 2%. Ефект спостерігатиметься в усіх сферах, що дотичні до сільського господарства: виробництві добрив, пестицидів, селекції насіннєвого матеріалу, виробництві сільгосптехніки. Ну, і, відповідно, зростуть обсяги переробки», – прогнозує Ослунд.</p>
      <p>Із ним погоджується президент Американсько-української ділової ради <b>Морґан Вільямз</b>. «Запровадження справжнього ринку землі критично важливе для України. Треба ухвалювати закон і починати працювати, бо ми чекали цього понад 20 років. Нині процес почався, і це гарний старт. Треба ухвалювати закон у цілому, чекати більше не можна», – каже він.</p>
      <figure>
        <img src="https://gdb.rferl.org/3A6C3434-EF09-46BD-B7DE-EAE80BB12BA7.png"/>
        <figcaption>Морґан Вільямз</figcaption>
      </figure>
      <p>Вільямз також вважає, що відкриття ринку землі матиме довготривалий позитивний вплив на суміжні галузі економіки. «Ми побачимо ефект у різних сферах. Кредитування під заставу землі матиме величезний вплив протягом багатьох років. Зросте експорт зерна – ми побачимо додатковий приплив у країну валюти. Це матиме колосальний вплив на економіку протягом наступних п’яти років», – сказав експерт в інтерв’ю «Голосу Америки».</p>
      <p>У <b>Еріка Ґонца</b>, менеджера програм Євразії у «Центрі міжнародного приватного підприємництва», нинішнє законодавство щодо продажу землі викликає запитання.</p>
      <p>«Я особисто маю питання до розмірів, які дозволено продавати у нинішньому законодавстві. 200 тисяч гектарів – це дуже багато, – зауважує Ґонц. – Це дві з половиною площі міста Києва на одну особу, яка може володіти землею. Це дуже багато землі. Найбільша ферма у США займає близько 80 тисяч гектарів».</p>
      <aside>Я особисто маю питання до розмірів, які дозволено продавати у нинішньому законодавстві. 200 тисяч гектарів – це дуже багато<cite>Ерік Ґонц</cite></aside>
      <p>Експерт відзначив, що ринок землі потребуватиме активної антимонопольної роботи і регуляторів, які сприяли б конкретності на ринку.</p>
      <p>«На рівні громади одна особа може мати 35% землі. Якщо я – окрема людина чи компанія – маю у власності 35 процентів землі, це дуже великий вплив у місті. Це може мати руйнівний або збитковий ефект для участі громади і громадянського суспільства. Це буде такий собі сільськогосподарський «моногород», – каже експерт.</p>
      <p>Редактор ділового видання UBN.NEWS <b>Джеймз Брук</b> переконаний, що реформа дозволить залучити в агросектор значні інвестиції.</p>
      <figure>
        <img src="https://gdb.rferl.org/5237E5FE-8E80-4EA1-9681-81551CDCB907.png"/>
        <figcaption>Джеймз Брук</figcaption>
      </figure>
      <p>«Поступове відкриття ринку землі – це чудовий перший крок. Думаю, що за цим до українських сіл прийде багато інвестицій. Порівняйте, як живуть люди в українських селах і в Канаді, Сполучених Штатах. Різниця величезна. Щоб це змінити, потрібні інвестиції. Потрібні гроші і збільшення продуктивності праці. Я думаю, що в підсумку ми побачимо дуже гарний результат реформи в Україні», – каже він.</p>
      <figure>
        <img src="https://gdb.rferl.org/B0FE232E-0FE9-4691-9F31-3A3CC241CDBE.png"/>
        <figcaption>Джон Шморгун</figcaption>
      </figure>
      <p>Керівник агрохолдингу Agrogeneration <b>Джон Шморгун</b> каже, що очолювана ним компанія поки не вирішувала, чи буде купувати землю, коли така можливість з’явиться. Agrogeneration уже працює в Україні понад десятиліття і обробляє понад 70 тисяч гектарів, де вирощує зернові та олійні культури.</p>
      <p>Шморгун вважає правильним дозволити купувати землю тим великим господарствам, які мають досвід успішної роботи в країні.</p>
      <p>«Я переконаний, що це правильно – дозволити купувати землю компаніям, які вже працюють в Україні щонайменше три роки. Я маю застереження щодо референдуму, який пропонують провести. Але, як я розумію, це може бути компромісом з людьми, які не хочуть, щоб українські землі купували іноземці», – вважає агропідприємець.</p>
    </article>
  </body>
</html>