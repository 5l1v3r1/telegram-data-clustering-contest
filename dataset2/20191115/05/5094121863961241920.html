<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/pivovar-vyskov-mistni-pivo-obnova-soud-spor-alkohol-vyskov-20191115.html"/>
    <meta property="og:site_name" content="Deník.cz"/>
    <meta property="article:published_time" content="2019-11-15T05:22:00+00:00"/>
    <meta property="og:title" content="Pivovar patří k Vyškovu, říkají místní. Jeho obnova je však v nedohlednu"/>
    <meta property="og:description" content="/FOTOGALERIE/ Od chvíle, kdy přestali ve vyškovském pivovaru na náměstí Československé armády vařit pivo a propustili zaměstnance, to jsou už více než dva roky. Konec soudního sporu, který blokuje jakékoliv další využití, je přitom v nedohlednu.  "/>
  </head>
  <body>
    <article>
      <h1>Pivovar patří k Vyškovu, říkají místní. Jeho obnova je však v nedohlednu</h1>
      <address><time datetime="2019-11-15T05:22:00+00:00">15 Nov 2019, 05:22</time> by <a rel="author">Jakub Dostál</a></address>
      <p>Lidé ve Vyškově by jeho návrat ocenili. „Byla bych ráda za případné obnovení výroby piva,“ uvedla například Iveta Adamcová z Vyškova. Pivovar je podle ní především dobře umístěný. „Je výhoda, že to je v centru,“ dodala žena.</p>
      <figure>
        <img src="https://g.denik.cz/17/0b/severni-terasy-rozpadle-hradby-zizkovy-sady-oploceni-plot-schodiste190618-hk_denik-150-3x2.jpg"/>
      </figure>
      <aside>
        <a href="https://www.denik.cz/regiony/hradec-kralove-severni-terasy-sesuv-rekonstrukce151119-hk.html">FOTO: Na opravu teras v Hradci Králové chybí peníze. Radnice hledá řešení Přečíst článek ›</a>
      </aside>
      <p>Eva Kalivodová z Vyškova sice přiznává, že má jinou oblíbenou pivní značku, pivovar však vnímá jako důležitou součást města. „Vyškovské pivo k Vyškovu prostě patří. Je velká škoda, že v době, kdy je po produkci malých pivovarů a lokálních potravin rostoucí poptávka, je ten náš nevyužitý,“ sdělila Kalivodová. Vzpomíná přitom ráda na letní akce, které tam měly mít výjimečnou atmosféru.</p>
      <p>Pro některé je přitom vyškovské pivo hodnotným symbolem samo o sobě, i když mu nikdy neholdovali. „Sám pivo sice nepiji, ale s obnovou plně souhlasím. Takový nápad se mi líbí,“ uznal třeba Vlastimil Šlinger.</p>
      <h3>Na radnici mají svázané ruce</h3>
      <p>Osudu pivovaru lituje i opoziční zastupitel Libor Bláha. „Byla by velká škoda, kdyby jeden z nejstarších pivovarů v tuzemsku navždy zanikl,“ sdělil Bláha. Byl by rád za obnovu, ale město by se podle něj mělo připravovat na stav po skončení soudního sporu, ať to dopadne jakkoliv.</p>
      <figure>
        <img src="https://g.denik.cz/12/64/zatec-lidovy-dum_denik-150-3x2.jpg"/>
      </figure>
      <aside>
        <a href="https://www.denik.cz/regiony/zatec_lidovy_dum_koupe_prodej.html">V Žatci řeší nákup Lidového domu. Zastupitelé rozhodnou na konci listopadu Přečíst článek ›</a>
      </aside>
      <p>Na radnici se o osud pivovaru zajímají, mají ale zatím svázané ruce. „Vše totiž závisí na ukončení soudních sporů, se kterými nemá město nic společného. Nás by pochopitelně následně zajímalo, co se bude dál s rozsáhlým areálem dít, ale zatím je předčasné se k tomu vyjadřovat,“ sdělil mluvčí Vyškova Michal Kočí.</p>
      <p>Ve hře mohou být podle Bláhy různé varianty budoucího využití prostoru. „Dovedu si představit i menší pivovar provozovaný městem v areálu pivovaru současného,“ připustil Bláha.</p>
      <h3>Spory trvají roky</h3>
      <p>Pivovar byl jedním z mála, který nebyl zprivatizován. S restitučními nároky vystupovala církev, která se jich nakonec vzdala. Státní společnost Jihomoravské pivovary ho však v roce 2011 dala do pronájmu soukromé firmě Czech Beverage Industry Company.</p>
      <figure>
        <img src="https://g.denik.cz/63/57/praha-rekonstrukce-ledolam-karluv-most-03_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/strazci-uz-jsou-na-miste-karluv-most-dostal-nove-ledolamy-20191112.html">Strážci už jsou na místě. Karlův most dostal nové ledolamy Přečíst článek ›</a>
      </aside>
      <p>Firma viní pronajímatele ze závad, které měly ovlivnit kvalitu piva a kazit jeho pověst. Jihomoravské pivovary odmítly zaplatit údajný ušlý zisk v hodnotě sedmašedesát miliónů korun.</p>
      <p>Spor se od té doby vleče. Strany se mezi tím dohodly alespoň na tom, že do ukončení soudu nebudou jeho průběh komentovat. Areál tak v centru města dál zůstává nevyužitý a jeho budoucnost je stále nejistá.</p>
    </article>
  </body>
</html>