<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741793"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:46:00+00:00"/>
    <meta property="og:title" content="อธิบดีป่าไม้ยกหนังสือเวียนปค. เลิก'ภาษีดอกหญ้า'ตั้งแต่ปี51"/>
    <meta property="og:description" content="“อธิบดีป่าไม้”ยกหนังสือเวียนกรมการปกครองยกเลิกเก็บ”ภาษีดอกหญ้า”ตั้งแต่ปี 51 เหตุทำบุกรุกป่าขยายเป็นวงกว้าง"/>
  </head>
  <body>
    <article>
      <h1>อธิบดีป่าไม้ยกหนังสือเวียนปค. เลิก'ภาษีดอกหญ้า'ตั้งแต่ปี51</h1>
      <address>
        <time datetime="2019-11-15T05:46:00+00:00">15 Nov 2019, 05:46</time>
      </address>
      <p>
        <b>“อธิบดีป่าไม้”ยกหนังสือเวียนกรมการปกครองยกเลิกเก็บ”ภาษีดอกหญ้า”ตั้งแต่ปี 51 เหตุทำบุกรุกป่าขยายเป็นวงกว้าง</b>
      </p>
      <p>เมื่อวันที่ 15 พ.ย. นายอรรถพล เจริญชันษา อธิบดีกรมป่าไม้ กระทรวงทรัพยากรธรรมชาติและสิ่งแวดล้อม กล่าวว่า สำหรับใบภ.บ.ท.5นั้น ตั้งแต่วันที่ 22 ก.ย. 2551 อธิบดีกรมการปกครอง เคยมีหนังสือเวียนไปยังผู้ว่าราชการจังหวัดทั่วประเทศ ว่า การนำแบบแสดงรายการที่ดิน(ภ.บ.ท.5) หรือทะเบียนที่ดินและใบเสร็จเงินภาษีบำรุงท้องที่(ภ.บ.ท.6) เป็นหนังสือสำคัญแสดงการถือสิทธิ์ การถือครองที่ดินในเขตป่าสงวนแห่งชาติ หรือที่สาธารณประโยชน์ที่ราษฎรใช้ประโยชนร่วมกันไม่ได้ เพราะการนำเอกสารดังกล่าวมาแสดงเพื่ออ้างกรรมสิทธิ์การครอบครองที่ดิน ส่งผลให้มีการบุกรุกการทำกินในพื้นที่ป่าสงวนแห่งชาติเพิ่มจำนวนมากขึ้น และเพื่อเป็นการป้องกันและแก้ไขปัญหาการรุกพื้นที่ป่าสงวนแห่งชาติในวงกว้าง ขอให้ยกเลิกแบบแสดงรายการที่ดิน ภ.บ.ท.5 และให้งดการประเมินภาษีบำรุงท้องที่สำหรับที่ดินและการจัดเก็บภาษีบำรุงท้องที่นั้น เพื่อป้องกันมิให้บุคคลอ้างสิทธิ์การครอบครองที่ดินในเขตป่าสงวนแห่งชาติ<br/><br/>นายอรรถพล กล่าวว่า ในหนังสือดังกล่าวยังระบุด้วยว่า สำหรับการผ่อนผันให้ราษฎรที่บุกรุกทำกินอยู่ในพื้นที่ป่าสงวนแห่งชาติได้อยู่อาศัยในที่ทำกินต่อไปเป็นการชั่วคราว โดยการออกหนังสืออนุญาต สทก.1 และสทก.2 ครอบครองที่ดิน ที่อยู่อาศัยทำกินในฐานะผู้รับอนุญาตมิใช่การครอบครองในฐานะเจ้าของที่ดิน จึงไม่อยู่ในข่ายที่ต้องเสียภาษีบำรุงท้องที่ ตามหนังสือกรมป่าไม้ที่ กส 0705(9)/7078 ลงวันที่ 20 เมษายน 2526 และที่ดินในเขตป่าสงวนแห่งชาติแม้ปัจจุบันจะหมดสภาพป่าไปแล้วก็ตามราษฎรที่เข้าไปประกอบอาชีพ หรืออยู่ในที่ดินดังกล่าว ไม่ว่าจะโดยการบุกรุกหรืออนุญาตจากทางราชการ ไม่ใช่เจ้าของที่ดินตามมาตรา 6 แห่ง พ.ร.บ. ภาษีบำรุงท้องที่ พ.ศ.2508 จึงไม่มีหน้าที่ต้องเสียภาษีบำรุงท้องที่.</p>
    </article>
  </body>
</html>