<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/cok-yarar-saglamadi-2219446"/>
    <meta property="og:site_name" content="Posta"/>
    <meta property="article:published_time" content="2019-11-15T05:00:02+00:00"/>
    <meta property="og:title" content="Çok yarar sağlamadı"/>
    <meta property="og:description" content="Bir dava sonuçlandı diyelim."/>
  </head>
  <body>
    <article>
      <h1>Çok yarar sağlamadı</h1>
      <address><time datetime="2019-11-15T05:00:02+00:00">15 Nov 2019, 05:00</time> by <a rel="author">Tamer Heper</a></address>
      <p>Bir dava sonuçlandı diyelim. Sonucu beğenmeyen konuyu istinafa taşımış. İstinaf bir karar vermiş. Peki bunu da beğenmeyen Yargıtay’a gidebilir mi? Gidebiliyorsa o zaman istinafın araya girmesinde ne mantık var?</p>
      <p>● T.P.</p>
      <p>★ ★ ★ ★ ★</p>
      <p>Evet mahkemelerde bakılmakta olup da karara bağlanan işlerde istinaf olarak kısaca sözünü ettiğimiz Bölge Adliye Mahkemelerine başvurma imkanı vardır. Bu sistem hukukumuza yeni girdi.</p>
      <p>Bunun nedeni Yargıtay’ın iş hacminin artırmasını ve dosya incelemelerinin seneleri bulmasını engellemek, Yargıtay’ı bir içtihat mahkemesi haline getirmekti. Ancak faaliyete geçtikleri ilk yıl dışında şimdi istinaf mahkemelerinde de dosya sayısı aldı başını gitti. Artık oradan da kararların çıkması yılları buluyor.</p>
      <p>Peki bu durumda Yargıtay’a başvuru durumu ne? Bir davanın maddi değeri 40 bin TL’nin üzerindeyse ve Bölge Adliye Mahkemelerinde karara bağlanmışsa bunlar hakkında Yargıtay’a başvurulabilir. Şimdi okuyucumun sorusuna yanıt:</p>
      <p>Böyle davalarda araya istinaf incelemesi de girdiğinden nihai karara ulaşana kadar birkaç sene daha geçiyor. Yani bu rakamın üzerindeki olaylarda nihai sonuca varmak için davalar daha da uzun sürmeye başladı. Mahkemelerde bittikten sonra nihai sonuç için iyi ihtimalle dört sene, orta halli bir tahminle beş-altı sene beklemek gerekir.</p>
      <p>★ ★ ★ ★ ★</p>
      <p>Netice, Bölge Adliye Mahkemelerinin devreye girmesi vatandaşa büyük yarar sağlamadı. Yargıtay’ın inceleme imkanını artırıcı önlemler, mesela daire sayısının artırılması, yeni imkanlara sahip olunacak şekilde yeni modern binalara, elektronik sistemlere sahip olunması gibi önlemler alınsaydı da, işler çabucak sonuçlandırılsaydı ne iyi olurdu?</p>
    </article>
  </body>
</html>