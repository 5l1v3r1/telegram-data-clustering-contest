<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741794"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:59:00+00:00"/>
    <meta property="og:title" content="รวบ&quot;โจ๋17&quot;ล่วง&quot;เด็ก14&quot;ขืนใจ ปฏิเสธอ้างเหยื่อยินยอมเอง"/>
    <meta property="og:description" content="ตำรวจปคม.รวบหนุ่มวัย 17 ปี หนีประกันตัวในชั้นศาล คดีลวงเด็ก 14 ข่มขืน หลังอาสาขี่มอเตอร์ไซค์ไปส่งที่บ้าน แต่กลับแวะบ้านตัวเอง ใช้อาวุธปืนข่มขู่ จับกุมตัวได้ปัดข่มขืนอ้างเหยื่อยินยอมเอง"/>
  </head>
  <body>
    <article>
      <h1>รวบ"โจ๋17"ล่วง"เด็ก14"ขืนใจ ปฏิเสธอ้างเหยื่อยินยอมเอง</h1>
      <address>
        <time datetime="2019-11-15T05:59:00+00:00">15 Nov 2019, 05:59</time>
      </address>
      <figure>
        <img src="https://www.dailynews.co.th/admin/upload/20191115/news_cGdSnzQLac131056_533.jpg?v=201911151410"/>
      </figure>
      <p>
        <b>ตำรวจปคม.รวบหนุ่มวัย 17 ปี หนีประกันตัวในชั้นศาล คดีลวงเด็ก 14 ข่มขืน หลังอาสาขี่มอเตอร์ไซค์ไปส่งที่บ้าน แต่กลับแวะบ้านตัวเอง ใช้อาวุธปืนข่มขู่ จับกุมตัวได้ปัดข่มขืนอ้างเหยื่อยินยอมเอง</b>
      </p>
      <p>เมื่อวันที่ 15 พ.ย. พล.ต.ต.วรวัฒน์ วัฒน์นครบัญชา ผบก.ปคม., พ.ต.อ.มานะ กลีบสัตบุศย์, พ.ต.อ.ภูมินทร์ พุ่มพันธุ์ม่วง รอง ผบก.ปคม. สั่งการให้ พ.ต.อ.มารุต กาญจนขันธกุล  ผกก.1 บก.ปคม.และ พ.ต.ท.มนต์ชัย เพ็งเลิศ สว.กก.1 บก.ปคม. นำกำลังเข้าจับกุมนายเต้ (นามสมมุติ) อายุ 17 ปี ผู้ต้องหาตามหมายจับศาลจังหวัดราชบุรี ที่ 39/2561 ลงวันที่ 2 ต.ค. 2561 ในความผิดฐาน "พรากเด็กอายุไม่เกินสิบห้าปีไปเสียจากบิดา มารดา ผู้ปกครองหรือผู้ดูแล โดยปราศจากเหตุอันสมควรเพื่อการอนาจาร พาเด็กอายุไม่เกินสิบห้าไปไปเพื่อการอนาจาร และกระทำชำเราเด็กอายุยังไม่เกินสิบห้าปี โดยเด็กนั้นจะยินยอมหรือไม่ก็ตาม" โดยจับกุมได้ริมถนนนายก หมู่ 5 ต.คุ้งกระถิน อ.เมือง จ.ราชบุรี</p>
      <figure>
        <img src="https://www.dailynews.co.th/admin/upload/20191115/news_zArkHRgtlT131056_533.jpg?v=201911151410?v=7833"/>
      </figure>
      <p>สืบเนื่องจากเมื่อวันที่ 30 ก.ค. 61 ผู้ต้องหารายนี้ได้ขันอาสาไปส่ง ด.ญ.แจน (นามสมมุติ) อายุ 14 ปี ซึ่งเป็นเพื่อนสนิท ไปส่งที่บ้านหลังจากซ้อมเชียร์ลีดเดอร์เสร็จ แต่กลับพานั่งรถจักรยานยนต์ไปบ้านตนเอง และใช้อาวุธปืนข่มขู่ บังคับข่มขืนกระทำชำเรา ก่อนพาไปส่งบ้าน หลังเกิดเหตุด้วยความกลัวทำให้ด.ญ.แจน ไม่กล้าปริปากบอกใคร กระทั่งต่อมาด.ญ.แจน มีอาการปวดท้องอย่างรุนแรง จนต้องส่งโรงพยาบาล ซึ่งแพทย์วินิจฉัยว่า ด.ญ.แจน มีร่องรอยการถูกกระทำชำเรา และติดเชื้อ มารดาจึงทราบเรื่องและเดินทางเข้าร้องทุกข์ให้ดำเนินการกับผู้ต้องหา<br/> <br/>อย่างไรก็ตาม ภายหลังผู้ต้องหารายนี้ได้ขอเข้ามอบตัว แต่กลับไปหลบหนีการประกันตัวในชั้นศาล จนถูกออกหมายจับ จนชุดสืบสวน กก.1 ปคม. สืบทราบว่าหลบหนีมาอยู่ในพื้นที่หมู่ 5 ต.คุ้งกระถิน อ.เมือง จ.ราชบุรี จึงนำกำลังจับกุม เบื้องต้นได้ให้การปฏิเสธว่า ไม่ได้ข่มขืน แต่เป็นความยินยอมของ ด.ญ.แจน หลังจากนั้นจึงได้นำตัวส่งพนักงานสอบสวน สภ.เมืองราชบุรี ดำเนินคดีตามกฎหมายต่อไป.</p>
    </article>
  </body>
</html>