<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/leder/i/50e7XX/viking-sky-havariet-kunne-gaatt-saa-mye-verre"/>
    <meta property="og:site_name" content="Aftenbladet"/>
    <meta property="article:published_time" content="2019-11-15T05:12:58+00:00"/>
    <meta property="og:title" content="Viking Sky-havariet kunne gått så mye verre"/>
    <meta property="og:description" content="LEDER: Nestenhavariet med cruiseskipet Viking Sky langs vestlandskysten i mars, endte godt. Men katastrofen var nær."/>
  </head>
  <body>
    <article>
      <h1>Viking Sky-havariet kunne gått så mye verre</h1>
      <h2>LEDER: Nestenhavariet med cruiseskipet Viking Sky langs vestlandskysten i mars, endte godt. Men katastrofen var nær.</h2>
      <address><time datetime="2019-11-15T05:12:58+00:00">15 Nov 2019, 05:12</time> by <a rel="author">Leder</a></address>
      <p>Havarikommisjonen har levert <a href="https://www.aftenbladet.no/innenriks/i/xPd0rG/havarikommisjonen-viking-sky-var-kun-en-skipslengde-fra-aa-grunnstoete">sin foreløpige rapport om dramaet</a>, der hele 470 personer måtte evakueres i land med helikopter fra skipet, som egentlig skulle til Stavanger.</p>
      <p>Fortsatt er det rørende å tenke på hvor godt og effektivt redningsarbeidet ble organisert og gjennomført. Samtidig er det skremmende å tenke på hva som kunne skjedd dersom hendelsen skjedde lenger unna, for eksempel i isen rundt Svalbard.</p>
      <p>Det blåste kuling til storm da Viking Sky fikk motorstans, men dette var ikke et overraskende uvær. Dette var meldt på forhånd og skipet skal i utgangspunktet være bygget for å klare dette. En annen ting er at de av hensyn til passasjerene kunne gjort som en del andre passasjerskip: utsatt ferden.</p>
      <p>Værets påvirkning på årsaken var indirekte. Tankene med smøringsolje ble holdt på et for lavt nivå. Da skipet ble utsatt for mye bevegelse i de høye bølgene, fikk ikke dieselgeneratorene sugd nok olje inn, noe som gjorde at motorene stanset. I timevis lå skipet og drev mot grunnene på den værharde strekningen.</p>
      <p>Havarikommisjonens oppgave er ikke å plassere skyld eller ansvar. Det har vi andre organer som skal ta seg av. Derimot skal de gå inn i hendelsen og finne feil, påpeke svakheter og komme med forbedringsforslag, for å hindre at slike hendelser gjentar seg.</p>
      <p>Som vi også så med den foreløpige rapporten etter Helge Ingstad-havariet forrige uke, har kommisjonen gått grundig til verks. Og de to hendelsene har flere likhetstrekk: Når først noe går galt, går alt galt.</p>
      <p>Kommisjonen, som ved en seinere anledning vil komme tilbake med en fyldigere rapport, peker blant annet på oppfølging av alarm i maskinrommet, passasjerplanlegging, bistand ved beslutninger og rutiner rundt sjekking av lokale værforhold og havdyp som momenter som må følges opp på en bedre måte. Det samme gjelder det å til enhver tid ha en plan for sikker retur til havn.</p>
      <aside>
        <a href="https://www.aftenbladet.no/article/sa-8mJ0oG.html">Slik var de dramatiske minuttene da «Viking Sky» fikk blackout</a>
      </aside>
      <aside>
        <a href="https://www.aftenbladet.no/article/sa-K3MnBy.html">– Vi så at vi nærmet oss en full katastrofe. Du sitter og ser det på skjermen, sier redningsleder Cecilie Øversveen ved Hovedredningssentralen i Sør-Norge (HRS).</a>
      </aside>
      <aside>
        <a href="https://www.aftenbladet.no/article/sa-xPgmgQ.html">Lokal skipper: – Det var bare snakk om minutter før dette kunne gått virkelig galt</a>
      </aside>
      <p>Når slike små enkelthendelser inntrer samtidig, kan en liten bagatell fort bli til en katastrofe.</p>
      <p>Viking Sky-hendelsen gikk bra, men er et eksempel på hvor sårbare vi fortsatt er mot havets krefter. Den viser også en bakside ved cruisetrafikken som er kommet litt i skyggen av diskusjonen om cruiseturistenes påvirkning på bybildene langs kysten: nemlig at i moderne skipsfart foregår det forflytninger at store menneskemasser i til dels krevende farvann. Mange av disse menneskene er godt oppi årene, er dårlige til beins eller har andre helseplager.</p>
      <p>Dette setter store krav til skolering av besetningen og til skipenes egne redningsprosedyrer. For det er ingen redningstjeneste i verden som er kapabel til å håndtere det den dagen det virkelig går galt med et cruiseskip med flere tusen passasjerer.</p>
      <aside>
        <a href="https://www.aftenbladet.no/article/sa-kJw61X.html">Cruisepassasjerer jublet da Viking Sky la til kai i Molde etter dramatisk døgn</a>
      </aside>
      <aside>
        <a href="https://www.aftenbladet.no/article/sa-opwWJ7.html">TV 2: Advokatfirma varsler massesøksmål på 90 millioner etter Viking Sky-hendelsen</a>
      </aside>
      <aside>
        <a href="https://www.aftenbladet.no/article/sa-Oporrq.html">– Offshorehelikopter er kjempeviktige i slike situasjoner</a>
      </aside>
      <aside>
        <a href="https://www.aftenbladet.no/article/sa-4q30qe.html">Redningstjenester skal være gratis</a>
      </aside>
    </article>
  </body>
</html>