<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/erdoganin-avukatlarindan-zamanlamasi-manidar-istifa-karari/926943"/>
    <meta property="og:site_name" content="medya faresi"/>
    <meta property="article:published_time" content="2019-11-15T05:09:00+00:00"/>
    <meta property="og:title" content="Erdoğan'ın avukatlarından zamanlaması manidar istifa kararı"/>
    <meta property="og:description" content="Cumhurbaşkanı Tayyip Erdoğan’ın avukatları, devlet büyüklerinin kriptolu telefonlarının usulsüz dinlenmesine ilişkin davada, müşteki eski bakanlar Ali Babacan, Sadullah Ergin ve Beşir Atalay’ın avukatlığından istifa etti."/>
  </head>
  <body>
    <article>
      <h1>Erdoğan'ın avukatlarından zamanlaması manidar istifa kararı</h1>
      <h2>Cumhurbaşkanı Tayyip Erdoğan’ın avukatları, devlet büyüklerinin kriptolu telefonlarının usulsüz dinlenmesine ilişkin davada, müşteki eski bakanlar Ali Babacan, Sadullah Ergin ve Beşir Atalay’ın avukatlığından istifa etti.</h2>
      <address>
        <time datetime="2019-11-15T05:09:00+00:00">15 Nov 2019, 05:09</time>
      </address>
      <p>Cumhuriyet'ten Alican Uludağ'ın haberine göre, Ankara 2. Ağır Ceza Mahkemesi, arasında dönemin Başbakanı Erdoğan ve Bakanlar Kurulu üyelerinin olduğu devlet büyüklerinin kriptolu telefonlarının dinlenmesi davasına bakıyordu.</p>
      <p>Heyet, Şubat 2018’de 24 sanığa 10 yıl 6 ay ile 63 yıl 9 ay arasında değişen çeşitli miktarlarda hapis cezası verdi. Bu davanın müştekileri arasında Erdoğan’ın yanı sıra eski bakanlar Sadullah Ergin, Ali Babacan ve Beşir Atalay da yer alıyordu.</p>
      <p>Bu üç bakanın avukatlığını Erdoğan’ın avukatları üstlenmişti. Babacan, Ergin ve Atalay’ın yeni parti kurmak için AKP’den istifa etmeleri üzerine dikkat çeken bir gelişme yaşandı.</p>
      <p>Erdoğan’ın avukatları Muammer Cemaloğlu ve Burhanettin Sevencan, dosyanın şu an bulunduğu Ankara Bölge Adliye Mahkemesi 22. Ceza Dairesi’ne dilekçe verdi.</p>
      <p>“Mesleki olarak gördüğüm lüzum üzerine katılan vekilliğinden çekiliyorum” denilen dilekçede, istifa kararının eski bakanlara tebliğ edilmesi de istendi.</p>
      <p>Cumhuriyet</p>
    </article>
  </body>
</html>