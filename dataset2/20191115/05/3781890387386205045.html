<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741787"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:29:00+00:00"/>
    <meta property="og:title" content="&quot;ธรรมนัส&quot;ยันแจกส.ป.ก.4-01 &quot;สมัชชา เอ่งฉ้วน&quot;ตามคุณสมบัติ"/>
    <meta property="og:description" content="'ธรรมนัส'ระบุรับไม้ต่อแจกส.ป.ก.4-01ให้'สมัชชา เอ่งฉ้วน'ตามคุณสมบัติ ได้สิทธิในที่ดินรายละไม่เกิน50ไร่ เผยเข้าสอบแนวเขตที่ส.ป.ก.ของครอบครัว'ปารีณา' จับพิกัด ฟาร์มไก่ วันนี้"/>
  </head>
  <body>
    <article>
      <h1>"ธรรมนัส"ยันแจกส.ป.ก.4-01 "สมัชชา เอ่งฉ้วน"ตามคุณสมบัติ</h1>
      <address>
        <time datetime="2019-11-15T05:29:00+00:00">15 Nov 2019, 05:29</time>
      </address>
      <p>
        <b>"ธรรมนัส"ระบุรับไม้ต่อแจกส.ป.ก.4-01ให้"สมัชชา เอ่งฉ้วน"ตามคุณสมบัติ ได้สิทธิในที่ดินรายละไม่เกิน50ไร่ เผยเข้าสอบแนวเขตที่ส.ป.ก.ของครอบครัว"ปารีณา" จับพิกัด ฟาร์มไก่ วันนี้</b>
      </p>
      <p>เมื่อวันที่ 15 พ.ย. ร.อ.ธรรมนัส พรหมเผ่า รมช.เกษตรและสหกรณ์  เปิดเผยถึงกรณี การมอบเอกสารสิทธิ์ ส.ป.ก.4-01 ให้กับนายสมัชชา เอ่งฉ้วน อดีตผู้สมัครส.ส.กระบี่ พรรคพลังประชารัฐ ได้รับสิทธิ์ครองครองที่ดิน ส.ป.ก.เนื้อที่ 16 ไร่ 2 งาน 80 ตารางวา บนพื้นที่หมู่ 1 ต.ทับปริก อ.เมือง จ.กระบี่ ว่าเป็นเรื่องที่ทำต่อเนื่องมาตั้งแต่สมัยที่พล.อ.ฉัตรชัย สาริกัลยะ เป็นรมว.เกษตรและสหกรณ์  ซึ่งการส่งมอบพื้นที่ส.ป.ก.ให้กับนายสมัชชา ในช่วงที่ตนมาเป็น รมช.เกษตรฯที่กำกับดูแลส.ป.ก.พอดี ซึ่งที่ผ่านมากรมป่าไม้ส่งมอบพื้นที่ป่ามาให้ ส.ป.ก. เพื่อดำเนินการจัดสรรกระจายสิทธิให้กับผู้ครอบครองเดิม ได้เอกสารสิทธิ์ส.ป.ก.4-01 ทำกินในที่ดินโดยทำการเกษตร แต่ต้องไม่เกิน 50 ไร่ต่อราย<br/><br/>แหล่งข่าวจากสำนักงานส.ป.ก.จ.กระบี่ ระบุว่านายสมัชชา ไม่ได้เป็นข้าราชการการเมืองหรือส.จ.แล้วและไม่ได้รับเลือกตั้งผู้แทนราษฎรสอบตกครั้งที่ผ่านมา ซึ่งครอบครัวนายสมัชชา ไม่ร่ำรวยมีฐานะปานกลาง แม้เป็นหลานชายนายอาคม เอ่งฉ้วน อดีตรัฐมนตรีและส.ส.หลายสมัยจ.กระบี่ พรรคประชาธิปัตย์ นอกจากนี้ครอบครัวนายสมัชชา อยู่ในพื้นที่มาก่อนทำการเกษตรตั้งแต่เป็นพื้นที่ป่า เมื่อนำมาพื้นที่จัดสรรสิทธิส.ป.ก.จะพิจารณาคนที่อยู่มาก่อนได้รับสิทธิไม่เกินรายละ50ไร่ โดยบิดาของนายสมัชชาได้กระจายสิทธิในที่ดินแบ่งมาให้ดังนั้นจะไม่มีการทบทวนในเรื่องคุณสมบัติของนายสมัชชา<br/><br/>แหล่งข่าวจากสำนักงานปฏิรูปที่ดินฯกล่าวว่ากรณีที่ส.ป.ก.จ.กระบี่ ของนายสมัชชา เทียบเคียงกรณีน.ส.ปารีณา ไกคุปต์ ส.ส.ราชบุรี พรรคพลังประชารัฐ อยู่ในที่ดินส.ป.ก.จ.ราชบุรี ทั้งสองกรณีอยู่มาก่อนตั้งแต่เป็นพื้นที่ป่าแต่ครอบครัวนายสมัชชา ได้ให้ส.ป.ก.เข้ารังวัดแปลงกระจายสิทธิแล้วและถือครองไม่เกิน50ไร่ต่อราย เพื่อทำการเกษตร ส่วนที่ส.ป.ก.ของน.ส.ปารีณา ที่ผ่านมาพื้นที่กว่า80แปลงยังไม่ยอมเข้ากระบวนการจัดสรรสิทธิ จึงถือว่าถือครองที่ดินส.ป.ก.โดยไม่ชอบด้วยกฎหมาย<br/><br/>แหล่งข่าวส.ป.ก. กล่าวว่าร.อ.ธรรมนัส สั่งให้ส.ป.ก.จ.ราชบุรี เข้าตรวจวัดพื้นที่ทั้งหมดของส.ส.ปารีณา ในวันนี้ และเร่งสรุปมาช่วงบ่ายให้เกิดความชัดเจนมีกี่ไร่แน่ ทั้งพื้นที่ฝั่งอ.จอมบึง ที่บริเวณฟาร์มไก่ กว่า1.7พันไร่ รวมทั้งมีพื้นที่ป่าสงวนตรงกลางที่เป็นภูเขา โดยยังมีแปลงกระจายสิทธิใส่ชื่อคนอื่น แล้วกว่า700ไร่ แบ่งแปลงรายละ48ไร่ และ49ไร่ กว่า18แปลง เพื่อไม่ให้เข้าข่ายโดนยึดตามมาตรา44 ด้วย ซึ่งต้องตรวจสอบว่ารายชื่อที่นำมาแจ้งได้รับการกระจายสิทธิในที่ดินเป็นนอมินีหรือไม่ รวมทั้งมีพื้นที่บางส่วนเป็นที่ดินมีกรรมสิทธิ์ ตามกฎหมายที่ดิน คือ นส.3และสค.1 และแปลงที่ยังไม่กระจายสิทธิ กว่า900ไร่ ส่วนฝั่งอ.สวนผึ้ง พบมีที่ดินส.ป.ก.ของนายทวี ไกรคุปต์ บิดาของส.ส.ปารีณาอีก600ไร่ รวมสองฝั่งเป็นที่ส.ป.ก.กว่า1.5พันไร่ที่ครอบครัวส.ส.ปารีณา ยังถือครองผิดกฎหมายส.ป.ก. ทั้งนี้ร.อ.ธรรมนัส ให้สั่งสแกนการถือครองพื้นที่ส.ป.ก.อย่างละเอียดใน4จังหวัด มีนักการเมืองถือครองผิดกฎหมายหรือไม่ คือเพชรบุรี ราชบุรี สุพรรณบุรี กาญจนบุรี ตามที่นายเรืองไกร ลีกิจวัฒนะ อดีตสมาชิกพรรคไทยรักษาชาติ ยื่นต่อกมธ.ปราบปราบทุจริตฯของสภาให้สอบสวนกรณีนักการเมือง ส.ส.พรรคร่วมรัฐบาล ถือครองที่ดินรัฐโดยแสดงทรัพย์สินต่อป.ป.ช.<br/><br/> </p>
    </article>
  </body>
</html>