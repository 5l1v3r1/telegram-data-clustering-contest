<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741786"/>
    <meta property="og:site_name" content="เดลินิวส์"/>
    <meta property="article:published_time" content="2019-11-15T05:27:00+00:00"/>
    <meta property="og:title" content="&quot;ธนาธร&quot;แถลงปิดคดีหุ้นสื่อ ยก4ประเด็นยันความบริสุทธิ์"/>
    <meta property="og:description" content="“ธนาธร”แถลงปิดคดีหุ้นสื่อต่อชาวไทยยก 4 ประเด็นยันความบริสุทธิ์ ถาม”ผิดบาปนักหรือ”ที่ต้านรัฐประหารต้องการปชต."/>
  </head>
  <body>
    <article>
      <h1>"ธนาธร"แถลงปิดคดีหุ้นสื่อ ยก4ประเด็นยันความบริสุทธิ์</h1>
      <address>
        <time datetime="2019-11-15T05:27:00+00:00">15 Nov 2019, 05:27</time>
      </address>
      <p>
        <b>“ธนาธร”แถลงปิดคดีหุ้นสื่อต่อชาวไทยยก 4 ประเด็นยันความบริสุทธิ์ ถาม”ผิดบาปนักหรือ”ที่ต้านรัฐประหารต้องการปชต.</b>
      </p>
      <p>เมื่อวันที่ 15 พ.ย.ที่พรรคอนาคตใหม่ นายธนาธร จึงรุ่งเรืองกิจ หัวหน้าพรรคอนาคตใหม่ เปิดแถลงข่าวต่อสื่อมวลชนเพื่ออ่านคำแถลงปิดคดีความการเป็นส.ส.สิ้นสุดลงหรือไม่จากกรณีการถือหุ้นบริษัทวี-ลัค มีเดีย จำกัด ซึ่งเป็นเอกสารที่ได้ส่งไปยังศาลรัฐธรรมนูญก่อนที่ศาลรัฐธรรมนูญจะมีคำวินิจฉัยชี้ขาดในวันที่ 20 พ.ย. โดยนายธนาธร กล่าวว่า ตนขอแถลงใน 4 ประเด็น คือ ประเด็นที่ 1 บริษัทวีลัคมีเดียเป็นสื่อหรือไม่ การถือหุ้นที่เป็นประเด็นขึ้นมาเริ่มต้นที่สกลนคร ภายหลังกกต.ส่งเรื่องไปศาลฎีกาให้วินิจฉัยคุณสมบัติความเป็นผู้สมัครส.ส.สกลนครของพรรคอนาคตใหม่ โดยคดีนั้นศาลฎีกาพิจารณาที่หนังสือบริคณห์สนธิเป็นหลักว่ากิจการใดเป็นกิจการสื่อมวลชน โดยถ้ามีวัตถุประสงค์ทำเกี่ยวกับกิจการสื่อมวลชนถือว่าผิดตัดสิทธิทันที แต่ในคดีอื่นทำนองเดียวกัน เช่น คดีการถือหุ้นของส.ส. ศาลรัฐธรรมนูญพิจารณาเห็นต่างจากศาลฎีกาโดยศาลรัฐธรรมนูญได้พิจารณาจากงบการเงินด้วย<br/><br/>นายธนาธร กล่าวว่า สำหรับบริษัทวี-ลัคได้ผลิตนิตยสารWHO ฉบับสุดท้ายเดือนต.ค.2559 โดยเป็นผลิตภัณฑ์ของวี-ลัค ส่วนหนังสือจิ๊บจิ๊บบริษัทวี-ลัคเป็นแค่ผู้ผลิต โดยผู้เป็นเจ้าของหนังสือดังกล่าวคือบริษัทนกแอร์ ส่วนหนังสือ Wealth บริษัทวี-ลัคเป็นผู้ผลิตแต่ธนาคารไทยพาณิชย์เป็นเจ้าของ และปิดกิจการตั้งแต่วันที่ 25 พ.ย. 2561 และยุติการดำเนินการและไม่มีพนักงานและบริษัทไม่มีรายได้ตั้งแต่ 26 พ.ย.2561 ดังนั้น วี-ลัคยุติกิจการไปแล้วและไม่มีผลิตภัณฑ์แล้ว เช่นนี้จะเป็นสื่อมวลชนได้อย่างไร เป็นบริษัทที่ไม่มีการปฏิบัติการใดๆแต่เป็นบริษัทที่รอการชำระบัญชีเท่านั้น<br/><br/>นายธนาธร กล่าวว่า ประเด็นที่ 2 ตนยังเป็นผู้ถือหุ้นหรือไม่ ในคำร้องของกกต.ระบุว่าตนยังเป็นผู้ถือหุ้น 21 มี.ค.2562 โดยอ้างอิงเอกสารสำเนาบัญชีรายชื่อผู้ถือหุ้น หรือ แบบ บอจ.5 ที่บริษัทที่ได้แจ้งไว้กับกระทรวงพาณิชย์ แต่การจะดูว่าการเปลี่ยนแปลงหุ้นสำเร็จหรือไม่ต้องพิจารณาตามประมวลกฎหมายแพ่งและพาณิชย์มาตรา 1129 และ 1141 ดังนั้น ถ้าไม่มีหลักฐานเป็นอื่นหรือมีน้ำหนักพอ ต้องถือว่าธุรกรรมโอนหุ้นสำเร็จตั้งแต่วันที่มีการทำธุรกรรมไปแล้ว คือ 8 ม.ค.2562<br/><br/>ประเด็นที่ 3 การถือหุ้นผิดเจตนารมณ์รัฐธรรมนูญหรือไม่ รัฐธรรมนูญ พ.ศ.2560 มาตรา 98 (3) เริ่มมีตั้งแต่รัฐธรรมนูญ2550 โดยรายงานการพิจารณาของสภาร่างรัฐธรรมนูญในเวลานั้นมีการอภิปรายว่ามาตรานี้มีขึ้นเพราะผู้ดำรงตำแหน่งทางการเมืองได้เข้าแทรกแซงสื่อทางตรงและอ้อม และการที่ไปเป็นเจ้าของสื่อทำให้กลไกการตรวจสอบพิการ และที่สำคัญไปกระทบเสรีภาพของประชาชน ในประเด็นนี้อยากจะชี้ให้เห็นว่านิตยสารที่ผลิตโดยบริษัทวี-ลัคไม่เคยให้คุณให้โทษในทางการเมืองทั้งกับตนและคู่แข่งทางการเมืองแม้แต่นิดเดียว นอกจากนี้วันที่นิตยสารปิดตัวลงและไม่มีรายได้แล้ว เกิดขึ้นก่อนที่จะมีใครรู้ว่าการเลือกตั้งจะเกิดขึ้นเมื่อใด โดยพ.ร.ฎ.เลือกตั้งพ.ศ.2562 ประกาศใช้เมื่อวันที่ 23 ม.ค. 2562 แต่บริษัทปิดไปก่อนหน้านี้แล้ว เราไม่มีเจตนาจะคงบริษัทอยู่ เราปิดก่อนจะมีพระราชกฤษฎีกาเลือกตั้งด้วยซ้ำ<br/><br/>นายธนาธร กล่าวว่า ประเด็นที่ 4 กระบวนการพิจารณาคดีเป็นธรรมหรือไม่ คณะกรรมการสืบสวนของกกต.กำลังดำเนินการและเรียกพยานมาในวันที่ 22 พ.ค. 2562 แต่ปรากฎว่ากกต.ชุดใหญ่ได้ส่งฟ้องศาลรัฐธรรมนูญในวันที่ 16 พ.ค.2562 ทั้งๆที่คณะกรรมการสอบสวนยังพิจารณาไม่เสร็จสิ้น กระบวนการพิจารณาของศาลรัฐธรรมนูญเป็นศาลชั้นเดียว แค่เรื่องนี้ก็มีน้ำหนักพอให้ศาลรัฐธรรมนูญยกคำร้องแล้ว<br/><br/>“จากทั้ง 4 ข้อถ้าถามผมว่าผมผิดอะไร คำตอบ คือ มันไม่ใช่เรื่องหุ้นสื่อ แต่ความผิดของผม คือ การต่อต้านการสืบทอดอำนาจของคสช. ผมฝันเห็นว่าทุกคนเท่าเทียมกันมีนิติรัฐนิติธรรม เราฝันเห็นประเทศไทยที่มีความก้าวหน้า และประเทศไทยที่ไม่มีรัฐประหาร ความฝันเช่นนี้มันเป็นผิดบาปมากนักหรือครับในประเทศนี้ เพื่อให้ได้ความฝันนี้เราจึงตั้งพรรคการเมืองขึ้นมาเพื่อมาต่อสู้เรียกร้องความฝันของเราตามระบบ รณรงค์หาเสียงเลือกตั้งตามกฎหมาย ฝันอะไรก็บอกประชาชนอย่างนั้น เมื่อเสร็จสิ้นการเลือกตั้งและผลการเลือกตั้งออกมา เราก็ทำงานการเมืองอย่างสร้างสรรค์ เราสู้ในสภาอย่างภาคภูมิใจ เพื่อให้ประชาชนเห็นถึงความตั้งใจของพรรคในการต่อสู้ในสภา เราต้องการแก้ไขรัฐธรรมนูญก็รณรงค์อย่างสันติ การตั้งพรรคการเมืองเพื่อสร้างความฝันของเราให้เป็นจริง มันเป็นความผิดบาปมากขนาดนั้นเลยเหรอในประเทศนี้"นายธนาธร กล่าว<br/><br/>นายธนาธร กล่าวต่ออีกว่า ตุลาการศาลรัฐธรรมนูญมีอายุเกิน 70 ปีหลายคนผ่านเหตุการณ์รัฐประหารมาแล้วหลายครั้ง ตนเกิดปี 2521 ผ่านเหตุการณ์รัฐประหาร 4 ครั้ง เราจะอยู่ในสังคมอย่างนี้ต่อไปหรือ ตอนนี้เป็นเวลาที่ควรจะมาทบทวนประวัติศาสตร์ว่าเกิดอะไรมาบ้างในรอบ 10 ปีที่ผ่านมา บุคคลต่างๆมีส่วนทำให้สังคมเดินมาถึงจุดนี้ ถึงเวลาที่เราต้องส่งเสียงกันและพาสังคมออกจากจุดนี้ วันนี้สังคมมีความแตกต่างทางความคิดสองส่วน ระหว่าง การพาประเทศเดินหน้าไปด้วยประชาธิปไตย กับ การพาประเทศเดินหน้าไปด้วยระบบอำนาจนินิยม คนที่จะตัดสินได้ดีที่สุดควรจะเป็นประชาชนผู้ทรงสิทธิและเสรีภาพในการเลือกอนาคตของประเทศไทยด้วยตัวเอง<br/><br/>ส่วนผลการตัดสินในวันที่ 20 พ.ย.จะออกมาเป็นอย่างไรนั้น นายธนาธร กล่าวว่า ไม่ว่าผลจะเป็นอย่างไรก็พร้อมยอมรับ และไม่มีแผนสำรองใดๆ การลงเล่นการเมืองของตนเองถือว่าไม่มีจุดที่จะกลับตัวแล้ว ที่ผ่านมาตนยอมเล่นตามกติกามาโดยตลอดทั้งรณรงค์หาเสียง การเลือกตั้ง หากจะแพ้ก็ขอแพ้ตามกติกา พร้อมย้ำว่าคดีนี้ไม่เกี่ยวกับการยุบพรรค เพราะเป็นเรื่องของตนเองคนเดียว ส่วนคนที่กำลังโยงไปสู่การยุบพรรคหมายความว่าไม่เข้าใจเรื่องนี้อย่างชัดเจน.<br/> </p>
    </article>
  </body>
</html>