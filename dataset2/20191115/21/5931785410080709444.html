<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/15/zvezda-ispustila-dvocifrenu-prednost-produzetak-koban-za-crveno-bele/"/>
    <meta property="og:site_name" content="Sportska centrala"/>
    <meta property="article:published_time" content="2019-11-15T21:21:50+00:00"/>
    <meta property="og:title" content="Zvezda ispustila dvocifrenu prednost: Produžetak koban za crveno-bele"/>
    <meta property="og:description" content="Crvena zvezda – Asvel 72:74 (16:14, 20:18, 18:15, 11:18, 7:9) Novi poraz Crvene zvezde u Evroligi. Bodove iz „Štark Arene“ odneo je Asvel, koji je stigao docifrenu prednost Zvezde, izborio produžetak i u dodatnih pet minuta ostario peti ovosezonski trijumf. Crveno-beli su kao i pre sedam dana protiv Reala vrlo nervozno počeli meč, ali ovoga […]"/>
  </head>
  <body>
    <article>
      <h1>Zvezda ispustila dvocifrenu prednost: Produžetak koban za crveno-bele</h1>
      <address><time datetime="2019-11-15T21:21:50+00:00">15 Nov 2019, 21:21</time> by <a rel="author">Zile</a></address>
      <p><b>Crvena zvezda – Asvel 72:74</b> (16:14, 20:18, 18:15, 11:18, 7:9)</p>
      <p>Novi poraz Crvene zvezde u Evroligi. Bodove iz „Štark Arene“ odneo je Asvel, koji je stigao docifrenu prednost Zvezde, izborio produžetak i u dodatnih pet minuta ostario peti ovosezonski trijumf.</p>
      <p>Crveno-beli su kao i pre sedam dana protiv Reala vrlo nervozno počeli meč, ali ovoga puta protiv sebe nisu imali rivala koji je kaznio njihovu početnu nervozu. Za puna četiri minuta viđena su samo četiri poena, rezultat je bio 2:2, a onda su Lorenco Braun i Branko Lazić napravili prvu osetniju prednost za svoj tim – 10:4.</p>
      <p>Kako je vreme odmicalo gosti iz Francuske su hvatali priključak, dva puta su stigli do izjednačenja, ali je prva četvrtina završena poenima Gista za vođstvo Crvene zvezde od 16:14. Veći deo druge četvrtine beogradski klub je odigrao dobro, počelo je sa četiri vezana poena, a u 19. minutu Zvezda je prvi i jedini put na utakmici stekla dvocifrenu razliku – 36:26. Ipak, Asvel je za poslednjih minut i po prvog dela uspeo da se vrati u igru, slobodno bacanje Žan-Šarla, trojka Lajtija i poeni Džekirija za seriju od 6:0 i 36:32 posle prvih 20 minuta.</p>
      <p>Sličan tok imala je i treća četvrtina, čim je Zvezda stekla kakvu takvu prednost Asvel bi se vraćao u život, dva puta je uspevao da izjednači, ali je domaćin stekao +7 posle 30 minuta, 54:47. Na početku odlučujuće četvrtine Asvel je napravio seriju od 6:0, ali je napad odbio Bili Beron sa dve vezane trojke koje su razgalile oko 10.000 navijača u „Štark Areni“. Trojkama Žan-Šarla i Tejlora Asvel je stigao do 65:61, a novim košem Žan-Šarla ponovo gosti su smanjili na 65:63 dva minuta pre kraja.</p>
      <p>Tajm-aut Andrije Gavrilovića nije mnogo toga promenio, crveno-beli nisu uspevali da poentiraju, nisu ni košarkaši Asvela sve do 15 sekundi pre kraja kada je Žan-Šarl pogodio oba slobodna bacanja za 65:65. Poslednji napad Zvezde u regularnom toku nije realizovao Davidovac, Gist je poslao loptu u koš, ali tek nakon isteka vremena za napad. U preostalih 1.8 sekundi ni Asvel nije mogao do koša pa je pobednik rešen u produžetku.</p>
      <p>Prve poene u dodatnih pet minuta postigao je Lorenco Braun, ali je Asvel uzvratio serijom od 4:0. Davidovac je 49 sekundi pre kraja doveo Zvezdu ponovo u vođstvo, ali je Džekiri uzratio košem na drugoj strani. Do kraja je ostalo 27 sekundi, a Zvezda je odigrala možda i najlošiji napad na utakmici, Braun se okliznuo i izgubio loptu, a tri sekunde pre kraja fauliran je Džekiri. Pogodio je jedno bacanje, a domaći u preostalom vremenu nisu uspeli da izbore novi produžetak.</p>
      <p>Najefikasniji kod Zvezde bio je Beron sa 16 poena, Lorenco Braun je postigao poen manje, a Davidovac 11 poena. Sa druge strane Žan-Šarl 20, a Džekiri 18 poena.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/posle-poraza-od-asvela-jos-losih-vesti-za-zvezdu/"/>
        <a href="https://www.sportskacentrala.com/2019/11/15/el-blistao-vanja-marinkovic-vece-oblezili-bivsi-igraci-partizana/"/>
        <a href="https://www.sportskacentrala.com/2019/11/15/gavrilovic-neke-odluke-treba-da-se-donose-u-paketu-nastavicu-da-verujem/"/>
        <a href="https://www.sportskacentrala.com/2019/11/15/obradovic-kakvog-odavno-niste-videli-sram-vas-bilo-sve-video/"/>
        <a href="https://www.sportskacentrala.com/2019/11/15/live-crvena-zvezda-asvel/"/>
        <a href="https://www.sportskacentrala.com/2019/11/15/oglasio-se-i-kk-partizan-dali-smo-sve-od-sebe-ali-je-za-neke-pomake-ipak-potrebno-dvoje/"/>
        <a href="https://www.sportskacentrala.com/2019/11/15/saopstenje-iz-zvezde-zahvaljujemo-se-partizanu-ali/"/>
        <a href="https://www.sportskacentrala.com/2019/11/14/real-bolji-od-barse-alba-iznenadila-pao-makabi-silan-u-vitoriji/"/>
        <a href="https://www.sportskacentrala.com/2019/11/14/nepogresivi-micic-himki-zaustavio-armani/"/>
      </related>
    </article>
  </body>
</html>