<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/15/abd-den-meksika-ya-paralel-devlet-uyarisi"/>
    <meta property="og:site_name" content="euronews"/>
    <meta property="article:published_time" content="2019-11-15T21:17:27+00:00"/>
    <meta property="og:title" content="ABD'den Meksika'ya 'paralel devlet' uyarısı"/>
    <meta property="og:description" content="Meksika'da uyuşturucu kartellerinden kaynaklanan şiddet olayları halkın hükümete olan güvenini sarsarken, Amerika Birleşik Devletleri'nden 'paralel devlet' uyarısı yapıldı."/>
  </head>
  <body>
    <article>
      <h1>ABD'den Meksika'ya 'paralel devlet' uyarısı</h1>
      <address><time datetime="2019-11-15T21:17:27+00:00">15 Nov 2019, 21:17</time> by <a rel="author">Tuba Altunkaya</a></address>
      <p>Meksika'da uyuşturucu kartellerinden kaynaklanan şiddet olayları halkın hükümete olan güvenini sarsarken, Amerika Birleşik Devletleri'nden 'paralel devlet' uyarısı yapıldı.</p>
      <p>El Universal gazetesinin yaptığı ankete göre, ağustos ayında Meksikalıların yüzde 68,7'si Devlet Başkanı Andres Manuel Lopez Obrador'u desteklerken bu oran kasım ayında yüzde 10 azaldı.</p>
      <p>Anket, Washington'ın Meksika Büyükelçisi Christopher Landau'nun uyuşturucu çetelerine ilişkin endişelerini dile getirdiği döneme denk geldi. Landau, ülkenin bazı kesimlerinde uyuşturucu kartellerinin 'paralel devlet' yapılanmasıyla kontrolü ele geçirdiğini savunmuştu. Büyükelçiye göre ivedilikle müdahale edilmediği takdirde, sorun daha da derinleşecek.</p>
      <p>Popülaritesi azalmasına rağmen halkın yarısından fazlasını arkasına alan Devlet Başkanı Obrador, "El Chapo" lakaplı ünlü uyuşturucu baronunun oğlunun güvenlik güçlerince <a href="https://tr.euronews.com/2019/10/18/meksika-uyusturucu-karteli-bucur-lakap-el-chapo-nun-oglu-icin-kenti-savas-alanina-cevirdi">serbest bırakılmasının</a> ardından eleştiri yağmuruna tutulmuştu. Bu olayın üzerinden çok geçmeden Amerikalı üç anne ve altı çocuğunun yine silahlı çeteler tarafından vurularak öldürülmesi devlet başkanının üzerindeki baskıları çoğalttı.</p>
      <ul>
        <li>
          <a href="https://tr.euronews.com/2019/10/22/meksika-ordusu-el-chapo-nun-uyusturucu-cetesini-durdurmak-icin-400-askerlik-ozel-kuvvet-go">Meksika Ordusu El Chapo'nun uyuşturucu çetesini durdurmak için 400 askerlik özel kuvvet gönderdi</a>
        </li>
        <li>
          <a href="https://tr.euronews.com/2019/11/07/meksika-da-9-amerikali-kadin-ve-cocuk-cete-mucadelesi-nedeniyle-oldurulmus">Meksika'da 9 Amerikalı kadın ve çocuk çete mücadelesi nedeniyle öldürülmüş</a>
        </li>
        <li>
          <a href="https://tr.euronews.com/2019/11/10/meksika-da-coldeki-bir-cukurda-10-ceset-daha-bulundu">Meksika'da çöldeki bir çukurda 10 ceset daha bulundu</a>
        </li>
      </ul>
      <h3>Obrador'un uyuşturucu ile mücadele politikası: "Kurşun atma değil kucak açma"</h3>
      <p>Meksika'da 2007 yılından bu yana, çoğu uyuşturucuya bağlı şiddet olaylarında 250 binden fazla kişi can verdi, on binlerce kişi ise kayboldu.</p>
      <p>Uluslararası müdahale olmadan sorunu çözebileceklerini söyleyen Obrador, son dönemde FBI ile iş birliğine "ulusal egemenliğin ihlal edilmemesi" koşuluyla yeşil ışık yaktı. 2018 yılındaki seçim kampanyasının ilk sırasına suç çeteleriyle mücadeleyi koyan Obrador, "kurşun değil kucak açma" politikasıyla, sorunun son bulacağını umuyor.</p>
      <p>Öte yandan Amerikalı bazı senatörler uyuşturucu kartelleri ile mücadele etmekten "çekinen" Meksikalı siyasilere yaptırım uygulanmasını savunuyor.</p>
      <p>Ek kaynaklar<b> • Reuters</b></p>
    </article>
  </body>
</html>