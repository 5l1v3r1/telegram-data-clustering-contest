<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Venecia-dics-inundacions-acqua-alta_0_2345165597.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T21:52:46+00:00"/>
    <meta property="og:title" content="Venècia encara espera els dics miraculosos"/>
    <meta property="og:description" content="La inundació de dimarts reobre la polèmica sobre el retard del sistema per protegir la ciutat del mar"/>
  </head>
  <body>
    <article>
      <h1>Venècia encara espera els dics miraculosos</h1>
      <h2>La inundació de dimarts reobre la polèmica sobre el retard del sistema per protegir la ciutat del mar</h2>
      <address>
        <time datetime="2019-11-15T21:52:46+00:00">15 Nov 2019, 21:52</time>
      </address>
      <p>Venècia continua amb l’aigua al coll tres dies després que la marea arribés als 187 centímetres i fregués el rècord històric registrat per la gran <i>acqua alta</i> que va devastar la ciutat el 1966. La pluja no dona treva als venecians. L’alcalde, Luigi Brugnaro, <a href="https://www.ara.cat/internacional/inundacions-donen-treva-als-venecians_0_2344565643.html">va ordenar divendres tancar la plaça de Sant Marc, el punt més baix de la ciutat,</a> a 80 centímetres del nivell del mar, a causa d’una nova inundació que va arribar fins als 160 centímetres.</p>
      <p>La d’aquesta setmana va ser una inundació “excepcional” provocada pel fort temporal que afecta tot el país des de fa dies. La pluja, unida a ràfegues de vent de més de 100 quilòmetres, va submergir més del 80% de la Sereníssima. Va ser un desastre “apocalíptic” que va deixar un escenari desolador: taules i cadires surant a la plaça de Sant Marc, gòndoles a la deriva, botigues i hotels de luxe inundats... A més, va reobrir la polèmica pels retards en la construcció dels dics per protegir Venècia, concebuts després del desastre de fa més de 50 anys, quan l’aigua va arribar als 194 centímetres.</p>
      <p>Els venecians estan acostumats al fenomen conegut com a <i>acqua alta</i>, però la intensitat de les pluges de dimarts va superar totes les previsions. Per intentar protegir la Ciutat dels Canals de les inundacions, fa 16 anys van començar els treballs de construcció del MOSE, acrònim italià de Mòdul Experimental Electromecànic, un projecte que per als venecians té un significat gairebé bíblic, perquè Mosè és el nom en italià de Moisès, que va separar les aigües del mar Roig. Alguns creuen que per veure acabat algun dia aquest immens sistema de dics mòbils per separar la llacuna del mar Adriàtic caldrà un miracle.</p>
      <figure>
        <a href="https://www.ara.cat/2019/11/15/internacional/Venecia-encara-espera-dics-miraculosos_2344575792_67429154_651x607.png">
          <img src="https://www.ara.cat/2019/11/15/internacional/Venecia-encara-espera-dics-miraculosos_2344575792_67429154_651x607.png"/>
        </a>
      </figure>
      <p>El projecte consta de 78 comportes instal·lades als accessos portuaris del Lido, de Malamocco i de Chioggia, que formen tres barreres mòbils. Cadascuna d’aquestes barreres pesa aproximadament 200 tones i mesura 5 metres d’alçada i 20 de gruix. Els dics s’elevaran en cas que la marea augmenti per sobre dels 110 centímetres sobre el nivell del mar.</p>
      <p>Aquesta setmana el govern de Giuseppe Conte ha dit que el 93% de l’obra està acabada i ha anunciat que el sistema estarà operatiu el 2021. Però els experts adverteixen que podria néixer ja obsolet i que algunes d’aquestes comportes estan començant a oxidar-se. Des de la seva projecció inicial el 1986, el sistema ha comptat, a més, amb el rebuig dels ambientalistes.</p>
      <p>La faraònica obra d’enginyeria va començar a construir-se el 2003, sota el govern de Silvio Berlusconi, però la seva posada en funcionament, prevista per al 2016, es va anar endarrerint a causa dels escàndols de corrupció i els sobrecostos que han esquitxat el projecte, que el 2014 van portar a la detenció del llavors alcalde de Venècia, Giorgio Orsini, i de 34 persones més acusades de blanqueig de diners, malversació de fons públics i extorsió. El projecte ja ha costat prop de 5.500 milions d’euros i, quan funcioni, s’estima que caldran uns 100 milions cada any per mantenir-lo. “Avui el MOSE és un fantasma”, va lamentar l’actual alcalde, que va instar el govern a acabar el projecte tan aviat com sigui possible. “Si hagués estat acabat, s’hauria evitat aquesta marea excepcional”.</p>
    </article>
  </body>
</html>