<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204534-rosiya-mozhe-povernuti-zahopleni-v-kerchenskij-protoci-ukrayinski-korabli-do-samitu"/>
    <meta property="og:site_name" content="Mind UA"/>
    <meta property="article:published_time" content="2019-11-15T21:54:00+00:00"/>
    <meta property="og:title" content="Росія може повернути захоплені в Керченській протоці українські кораблі до саміту – «Ъ»"/>
    <meta property="og:description" content="Кораблі будуть повернуті разом зі штатним озброєнням, але без боєприпасів"/>
  </head>
  <body>
    <article>
      <h1>Росія може повернути захоплені в Керченській протоці українські кораблі до саміту – «Ъ»</h1>
      <h2>Кораблі будуть повернуті разом зі штатним озброєнням, але без боєприпасів</h2>
      <address>
        <time datetime="2019-11-15T21:54:00+00:00">15 Nov 2019, 21:54</time>
      </address>
      <p>Як стало відомо виданню «<a href="https://www.kommersant.ru/doc/4162014">Коммерсант</a>», Росія готується повернути Україні захоплені в Керченській в листопаді минулого року три кораблі. Сторони вже домовляються про дату й місце передачі кораблів і наразі опрацьовують деталі, передає видання з посиланням на власні джерела.</p>
      <p>Це питання може бути вирішено вже до саміту в «нормандському» форматі, який запланований на 9 грудня, стверджують інформовані джерела.</p>
      <p>Київ отримає назад малі броньовані катери «Бердянськ» і «Нікополь», а також буксир «Яни Капу».</p>
      <p>Кораблі будуть повернуті разом зі штатним озброєнням, але без боєприпасів.</p>
      <p>«Виявлена на них після затримання особиста зброя українських моряків, а також рації і суднові ролі (документи, що містять інформацію про склад екіпажів та інші дані) залишаться в Росії. Все це фігурує в якості речових доказів у кримінальній справі, порушеній у РФ після інциденту», – йдеться в повідомленні.</p>
      <p>За словами співрозмовників «Коммерсанта», повернення суден точно відбудеться не в порту, а в морі. «Бердянськ», «Нікополь» і «Яни Капу» будуть відбуксирувані трьома російськими буксирами в узгоджену сторонами точку, де їх повинні будуть зустріти три українських буксири.</p>
      <p>Нагадаємо, 25 листопада минулого року <a href="https://mind.ua/news/20190974-rosiya-zahopila-tri-ukrayinski-korabli-v-azovskomu-mori-e-poraneni">прикордонники ФСБ Росії застосували зброю</a> щодо українських військових кораблів «Бердянськ», «Нікополь» і «Яни Капу», які ішли в українські порти Азовського моря. В результаті 24 українських моряки були затримані. Українська сторона заявила про акт агресії з боку Росії. Одним з наслідків інциденту в Керченській протоці стало введення в Україні воєнного стану терміном на місяць – президент Петро Порошенко заявив про можливість повномасштабної агресії з боку Росії.</p>
      <p>Міжнародний трибунал ООН з морського права в Гамбурзі 25 травня ухвалив, що Росія повинна негайно звільнити українських моряків, які утримувалися в СІЗО, і повернути Україні буксир і два катери, які були захоплені в ході інциденту в Керченській протоці.</p>
      <p>Українські моряки були звільнені і повернені додому в рамках обміну між Україною і Росією, який пройшов 7 вересня.</p>
      <p>Раніше <a href="https://mind.ua/news/20204063-ukrayina-vimagae-v-rosiyi-povernuti-svoyi-korabli-areshtovani-v-kerchenskij-protoci">повідомлялося</a>, що Україна вимагає в Росії повернути свої кораблі, арештовані в Керченській протоці, і направила в Росію ноту протесту.</p>
      <related>
        <h4>Також читайте</h4>
        <a href="https://mind.ua/news/20204529-makron-ozvuchiv-datu-i-misce-samitu-v-normandskomu-formati"/>
        <a href="https://mind.ua/news/20204506-polshcha-ne-planue-prodovzhuvati-kontrakt-z-rosieyu-na-pokupku-gazu"/>
        <a href="https://mind.ua/news/20204497-venesuela-taemno-eksportue-miljoni-bareliv-nafti-v-rf"/>
      </related>
    </article>
  </body>
</html>