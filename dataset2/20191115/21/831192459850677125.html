<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyti-exelixeis-stin-ypothesi-thanatoy-tis-eirinis-lagoydi-o-giatros-fantasma-strefetai-kata-tis-oikogeneias-to-ypomnima-kai-oi-nees-kiniseis-toy-poy-anatrepoyn-ta-dedomena/"/>
    <meta property="og:site_name" content="europost.gr"/>
    <meta property="article:published_time" content="2019-11-15T21:30:42+00:00"/>
    <meta property="og:title" content="Απίστευτη εξελίξη στην υπόθεση θανάτου της Ειρήνης Λαγούδη: Ο γιατρός-«φάντασμα» στρέφεται κατά της οικογένειας! Το υπόμνημα και οι νέες κινήσεις του που ανατρέπουν τα δεδομένα!…"/>
    <meta property="og:description" content="Υπόμνημα στην Εισαγγελία του Αρείου Πάγου, κατέθεσε την Πέμπτη ο γιατρός, φίλος της Ειρήνης Λαγούδη που βρέθηκε νεκρή μέσα στο αυτοκίνητό της, τον Ιανουάριο του 2018 στην παραλίμνια περιοχή της Μυρτιάς, στην Τριχωνίδα. Ο γιατρός αμφισβητεί"/>
  </head>
  <body>
    <article>
      <h1>Απίστευτη εξελίξη στην υπόθεση θανάτου της Ειρήνης Λαγούδη: Ο γιατρός-«φάντασμα» στρέφεται κατά της οικογένειας! Το υπόμνημα και οι νέες κινήσεις του που ανατρέπουν τα δεδομένα!…</h1>
      <address>
        <time datetime="2019-11-15T21:30:42+00:00">15 Nov 2019, 21:30</time>
      </address>
      <p>Υπόμνημα στην Εισαγγελία του Αρείου Πάγου, κατέθεσε την Πέμπτη ο γιατρός, φίλος της Ειρήνης Λαγούδη που βρέθηκε νεκρή μέσα στο αυτοκίνητό της, τον Ιανουάριο του 2018 στην παραλίμνια περιοχή της Μυρτιάς, στην Τριχωνίδα.</p>
      <p>Ο γιατρός αμφισβητεί πλήρως το περιεχόμενο του πιστοποιητικού που εκδόθηκε τον Οκτώβριο του 2018 και σύμφωνα με το οποίο υπάρχει ποινική δικογραφία σε βάρος του με βαριές κατηγορίες.</p>
      <p>Πρόκειται για τον σύντροφο της 43χρονης που χωρίς ουσιαστικά να υπάρχουν στοιχεία, στοχοποιήθηκε άνευ προηγούμενου, όχι απλά ως ύποπτος, αλλά ως ο δράστης της δολοφονίας της γυναίκας από την Κατοχή, που βρέθηκε νεκρή, μέσα στο αυτοκίνητό της, στη Φωτμού τον Ιανουάριο του 2018.</p>
      <p>Το υπόμνημα για Λαγούδη<br/>Σύμφωνα με πληροφορίες του agriniopress.gr ο γιατρός μέσω ατόμου της εμπιστοσύνης του στην Αθήνα, κατέθεσε την Πέμπτη, υπόμνημα στην Εισαγγελία του Αρείου Πάγου, καταγγέλλοντας ως ψευδές και συκοφαντικό το περιεχόμενο του επίμαχου εγγράφου.</p>
      <p>Το υπόμνημα έχει ακόμη ως αποδέκτες, τις δικαστικές – εισαγγελικές αρχές του Αγρινίου.</p>
      <p>Ο γιατρός, επαναλαμβάνει, όπως έκανε και ο δικηγόρος του παλιότερα, πως δεν υπάρχει καμία προσωποποιημένη δίωξη για τον θάνατο της Ειρήνης Λαγούδη και εκφράζει μια σειρά από ερωτηματικά, για τον τρόπο με τον οποίο συντάχθηκε και αναπαράχθηκε το επίμαχο πιστοποιητικό.</p>
      <p>Τονίζει μάλιστα πως με αφορμή το πιστοποιητικό ξεκίνησε ένας νέος κύκλος στοχοποίησης σε βάρος του.</p>
      <p>«Ουδέποτε λοιπόν δεν προτάθηκαν και δεν ασκήθηκαν ποινικές διώξεις εναντίον μου από τον κ. Εισαγγελέα Πρωτοδικών Αγρινίου. Οι διώξεις ήταν και παραμένουν ακόμη και μέχρι σήμερα κατά αγνώστων», σημειώνεται συγκεκριμένα στο υπόμνημα.</p>
      <p>Ο γιατρός, όπως αναφέρει το agriniopress.gr, παραθέτει ακόμη τον τρόπο με τον οποίον έγινε η διαρροή και αναπαραγωγή του εγγράφου, επισημαίνοντας: «Το πιστοποιητικό αυτό δεν αναγράφει την πραγματική αλήθεια. Θεωρώ πως συντάχθηκε με δόλο έτσι ώστε να χρησιμοποιηθεί για να με πλήξει προσωπικά, για λόγους υποκειμενικούς και σκοπούς όχι έντιμους από την πλευρά της οικογενείας της Ειρήνης Λαγούδη».</p>
      <p>Αναφέρει επίσης πως θα ενεργοποιήσει νομικές κινήσεις κατά συγκεκριμένων προσώπων που με τον έναν ή τον άλλον τρόπο ενεπλάκησαν στην «τρομερή σκευωρία» σε βάρος του, που τον συκοφάντησαν, ή διέσπειραν ψευδείς ειδήσεις προκαλώντας του τεραστίων διαστάσεων ηθική βλάβη.</p>
      <p>Τέλος, από τους δικαστικούς λειτουργούς, που είναι αποδέκτες του υπομνήματός του, να προχωρήσουν σε έρευνα για τον τρόπο με τον οποίο συντάχθηκε το «ψευδούς περιεχομένου» πιστοποιητικό, για το ποιος το συνέταξε και γιατί αναγράφει ψευδώς, πως υπάρχει ποινική δικογραφία σε βάρος του με βαρύτατα αδικήματα.</p>
    </article>
  </body>
</html>