<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/gaziantep-te-cami-insaatinda-coken-iskelenin-altinda-kalan-muhendis-hayatini-kaybetti-889711"/>
    <meta property="og:site_name" content="Onedio"/>
    <meta property="article:published_time" content="2019-11-15T21:58:52+00:00"/>
    <meta property="og:title" content="Gaziantep'te Cami İnşaatında Çöken İskelenin Altında Kalan Mühendis Hayatını Kaybetti"/>
    <meta property="og:description" content="Gaziantep'te merkez Şahinbey ilçesindeki Akkent Camisi inşaatında çöken iskelenin altında kalan inşaat mühendisi Korkut Küçükcan'ın yaklaşık 33 saatin..."/>
  </head>
  <body>
    <article>
      <h1>Gaziantep'te Cami İnşaatında Çöken İskelenin Altında Kalan Mühendis Hayatını Kaybetti</h1>
      <address><time datetime="2019-11-15T21:58:52+00:00">15 Nov 2019, 21:58</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/gaziantep/5c0d16a70161166d25a58349">Gaziantep</a>'te merkez Şahinbey ilçesindeki Akkent Camisi inşaatında çöken iskelenin altında kalan inşaat mühendisi Korkut Küçükcan'ın yaklaşık 33 saatin ardından yaralı olarak bulunduğu belirtilmişti. Hastaneden yapılan açıklamada, Küçükcan'ın hayatını kaybettiği bildirildi.</h4>
      <figure>
        <img src="https://img-s2.onedio.com/id-5dcf1f8e642e245419f3caed/rev-0/w-500/s-237384c91ddd961e9a664955b614cdb4975abc3e.jpg"/>
      </figure>
      <p>Önceki gün 15.42'de meydana gelen <a href="https://onedio.com/etiket/olay/57ceb76ded62790c040afa50">olay</a> sonrası başlatılan arama kurtarma çalışmaları yaklaşık 33 saat sürdü. Olayın ilk anından bu yana aralıksız devam eden arama kurtarma çalışmaları kapsamında, çöken iskele nedeniyle oluşan büyük tahta yığını ekipler tarafından <a href="https://onedio.com/etiket/tahliye/57b46b9574ff9a2b2a02c233">tahliye</a> edildi. Bu gece saatlerinde ise çevredeki tüm sesler durdurularak, ortam dinlemesi yapıldı. İnşaat içerisindeki bir bölgeden ses alan ekipler yoğunlaştıkları alanda, büyük tahta parçalarının arasındaki Korkut Küçükcan'a ulaştı.</p>
      <h3>Hastaneye kaldırıldı</h3>
      <figure>
        <img src="https://img-s1.onedio.com/id-5dcf26593780368026c9e99c/rev-0/w-500/s-94e6b9b645abb15a97cd8d17dcb0bd7030b09869.jpg"/>
      </figure>
      <p>İnşaat mühendisine ilk müdahale, bulunduğu yerde yapıldı. Daha sonra sedyeye alınan ve elden ele taşınarak inşaat girişindeki ambulansa getirilen Küçükcan, hastaneye kaldırıldı.</p>
      <h3>Başhekim hayatını kaybettiğini açıkladı</h3>
      <figure>
        <img src="https://img-s1.onedio.com/id-5dcf2405026b971e261f3f7e/rev-0/w-500/s-c756400d7bd62946b69958a0a61c6d981dc0e4f2.jpg"/>
      </figure>
      <p>Ekiplerin Küçükcan'ı kurtarmak için ellerinden gelen çabayı gösterdiğini ifade eden <a href="https://onedio.com/etiket/gaziantep/5c0d16a70161166d25a58349">Gaziantep</a> Üniversitesi (GAÜN) Tıp Fakültesi Şahinbey Araştırma ve Uygulama Hastanesi Başhekimi Doç. Dr. Suat Zengin, "Malumunuz yaklaşık yarım saat önce mühendisimiz bulundu. Kendisinin acile getirildiğinde ilk değerlendirmemizde vefatının üzerinden belirli bir süre geçtiğini düşünmekteyiz. Ama bu sürenin ne kadar olduğuyla ilgili konu, yarın adli tıpta yapılacak incelemeler sonucunda belli olacaktır. Başta ailesi ve yakınları olmak üzere tüm Gaziantep'in başı sağ olsun." diye konuştu.</p>
      <p>Zengin, mühendisin ölüm nedeniyle ilgili soru üzerine de "Oldukça fazla miktarda iskele malzemesinin üstüne düşmesiyle yüzlerce kilo ağırlık oluşmuş. Başta baş bölgesi olmak üzere, vücudunun çeşitli bölgelerinde ezilmeler oluşmuştu. Otopsi kesin sonucu verecektir ama muhtemelen kafa travmasına bağlı ölümün gerçekleştiğini düşünmekteyiz." yanıtını verdi.</p>
    </article>
  </body>
</html>