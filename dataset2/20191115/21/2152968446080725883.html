<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/15/smyrtno-bolen-uchen-az-ne-umiram-az-se-transformiram.429772"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T21:03:00+00:00"/>
    <meta property="og:title" content="Смъртно болен учен: Аз не умирам, аз се трансформирам!"/>
    <meta property="og:description" content="Д-р Питър Скот-Морган се преобразува в първия &quot;пълен киборг&quot; | Dnes.bg"/>
  </head>
  <body>
    <article>
      <h1>Смъртно болен учен: Аз не умирам, аз се трансформирам!</h1>
      <h2>Д-р Питър Скот-Морган се преобразува в първия "пълен киборг"</h2>
      <address><time datetime="2019-11-15T21:03:00+00:00">15 Nov 2019, 21:03</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Британски учен, който страда от моторно невронно заболяване в терминална фаза, обяви, че се е трансформирал в първия "пълен киборг", съобщи в. "Индипендънт".</p>
      <p>Д-р Питър Скот-Морган, който е специалист по роботика, не приел покорно съдбата си, когато чул диагнозата през 2017 г. Той решил да удължи живота си с наличните технологии и да усъвършенства тялото и мозъка си, за да се превърне в "най-авангардния човешки кибернетичен организъм от 13,8 милиарда години".</p>
      <p>Тази седмица д-р Скот-Морган излезе от почти едномесечен престой в интензивно отделение и обяви, че "Питър 2.0 вече е онлайн".</p>
      <p>"Всички медицински процедури приключиха много успешно - уведоми той последователите си в интернет. - Мини вентилаторът, който поддържа дишането ми, е значително по-тих, отколкото на Дарт Вейдър. Речта ми е синтезирана, но поне звучи като моята. Чакат ни много проучвания, но съм в страхотен дух".</p>
      <p>Д-р Питър Скот-Морган, който е на 61 години, се е подложил на серия операции. Той вече има захранваща тръба, свързана пряко със стомаха му, катетър в пикочния мехур, плик за колостомия директно към дебелото черво. Така се справя с храненето и проблемите с тоалетната. Подложил се е и на ларингектомия, за да бъде предотвратено навлизането на слюнка в белите му дробове. Той каза, че е разменил гласа си за "възможни десетилетия живот". Освен това е разработил и аватар на лицето си, за да реагира с мимика с помощта на изкуствен интелект.</p>
      <p>Проследяваща очите технология помага на д-р Скот-Морган да контролира няколко компютъра. Затова се е подложил на лазерна хирургия и има идеално зрение на 70 см - разстоянието до компютърния екран.</p>
      <p>Що се отнася до новата му инвалидна количка, тя е "проектиран идеално" - дава му възможност да се изправя, да легне и да се движи със скорост.</p>
      <p>Въпреки прогнозата на специалистите, че вероятно ще умре до края на годината, д-р Скот-Морган е оптимист. "Аз не умирам. Аз се трансформирам. Колко обичам науката!" - каза той миналия месец. <br/> </p>
      <p>/БТА/</p>
      <p> </p>
      <figure>
        <iframe data-src="https://twitter.com/bbcemt/status/1112690206690476032?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>