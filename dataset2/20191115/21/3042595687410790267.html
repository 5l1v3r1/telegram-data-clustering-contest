<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/matte-betale-motstanderne-for-a-stille-opp/71823307"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T21:17:02+00:00"/>
    <meta property="og:title" content="Måtte betale motstanderne for å stille opp"/>
    <meta property="og:description" content="- Jeg er på bar bakke. Lørdag bokser han i Ekeberghallen."/>
  </head>
  <body>
    <article>
      <h1>Måtte betale motstanderne for å stille opp</h1>
      <h2>- Jeg er på bar bakke. Lørdag bokser han i Ekeberghallen.</h2>
      <address><time datetime="2019-11-15T21:17:02+00:00">15 Nov 2019, 21:17</time> by <a rel="author">Bengt Berg</a></address>
      <p>- Jeg står på bar bakke, sier proffbokser Kent Erik Bådstad (31).</p>
      <p>Lørdag klatrer han inn i ringen i Ekeberghallen til sin sjuende proffkamp, på stevnet der Katharina Engene Thanderz skal kjempe om en interim VM-tittel.</p>
      <p>
        <b>Han er en person som viser fram den virkelige hverdagen for mange proffboksere. Det er bare de beste, høyt oppe på verdensrankingen som lever fett av sporten sin. Han mangler en promotor og har betalt de han har møtt i ringen med honorar, reise og opphold. Han har også finansiert reise og opphold for sekundantene. Slik blir ikke lommeboka særlig velfylt.</b>
      </p>
      <p>- Jeg vil jo stige i denne sporten. Jeg har ikke noe mål om å bli verdensmester. Men jeg mener jeg har det i meg til å kjempe meg fram til en tittelkamp før jeg gir meg, sier Bådstad.</p>
      <figure>
        <img src="https://dbstatic.no/71823445.jpg?imageId=71823445&amp;width=1024&amp;height=615"/>
        <figcaption><b>KRIGER:</b> Kent Erik Bådstad er en kriger i ringen. Lørdag møter han ungareren Istvan Kun. Foto: Brian Kindeneh Vis mer</figcaption>
      </figure>
      <p>Han forteller om en hverdag fylt med trening, og om hvordan han og familien får hjulene til å gå rundt. Så vidt det er.</p>
      <p>Samboeren min er den viktigste støttespilleren jeg har, smiler han. Hjemme er det fire barn som krever sitt.</p>
      <p>De har et barn sammen på sju måneder.</p>
      <h3>Bleieskift og boksing</h3>
      <p>- Det går i bleieskift og boksing. Det er en fin kombinasjon som også krever litt, smiler familiefaren.</p>
      <p>
        <b>- Vi får det til, men det hadde aldri gått uten Silje, sier bokseren.</b>
      </p>
      <p>Han forteller også om en imøtekommende arbeidsgiver.</p>
      <p>Bådstad er utdannet rørlegger og sveiser. Men han søkte om permisjon for å satse fullt på boksingen, og han fikk det.</p>
      <p>I dag har han en fleksibel deltidsrolle som leder for helse, miljø og sikkerhet i et entreprenørfirma, som også er hans hovedsponsor.</p>
      <p>Sponsorbiten er viktig i det økonomiske grunnlaget for bokseren som var der ute i fullstendig ensomhet. Før han skulle ut i sin andre proffkamp.</p>
      <p>- Jeg var en ensom ulv, sier han.</p>
      <h3>Fjern i blikket</h3>
      <p>Det var 10. mars 2018 han sto i pyroen og ble introdusert på X-Meeting Point på Hellerudsletta utenfor Oslo.</p>
      <p>
        <b>Han virket fjern i blikket. Det var noe som ikke stemte.</b>
      </p>
      <p>- Jeg hadde ikke hodet med meg. Jeg hadde mistet alt av fokus da jeg gikk opp i ringen. Det var en merkelig følelse. Jeg kan ikke helt forklare hva som skjedde. Men jeg var mentalt helt utenfor meg selv. Kanskje det var fordi det var første gang jeg skulle bokse i Norge, forteller Bådstad ærlig til Dagbladet.</p>
      <p>
        <b>Motstander var ungareren Tamas Kozma. En middelhavsfarer, eller såkalt journeyman. En bokser som reiser verden rundt og møter hvem som helst for en slant med penger. Stort sett blir han dengt opp. Men denne kvelden møtte han en nordmann som var stiv, keitete og helt utenfor.</b>
      </p>
      <p>Kozma fikk inn den første trefferen. Den var hard.</p>
      <p>
        <b>- Jeg kjente at den satt såpass at jeg visste jeg hadde tapt der og da. At jeg aldri ville komme meg ut av problemet, forteller Bådstad.</b>
      </p>
      <p>Den norske bokseren var sjanglende sjanseløs til å forsvare seg. Dommeren stanset kampen allerede i første runde.</p>
      <p>
        <b>Ungareren som stort sett taper sine kamper fikk en sjelden seier. Etter det har ungareren vært i Saudi-Arabia, Sveits og Tyskland og tapt. Her har vi journeymannen sin.</b>
      </p>
      <h3>Katastrofe</h3>
      <p>Men for Bådstad var den kvelden på Hellerudsletta en katastrofe.</p>
      <p>
        <b>Han sto i ringen etter det forsmedelige nederlaget og forsikret at det bare var starten på karrieren hans. Men sannheten var at han mente ikke et ord av det han sa. Han var i bånn, fylt av fortvilelse og avmakt.</b>
      </p>
      <p>- Jeg tenkte egentlig at det var vel det. At drømmen min om å bli en god proffbokser var knust der og da. Før eventyret egentlig hadde kommet i gang, forteller Bådstad til Dagbladet.</p>
      <h3>Telefonen som snudde alt</h3>
      <p>Dagen etter ringte telefonen. En telefon som skulle snu alt.</p>
      <p>- Det var Roar Sørum som ringte, sier Bådstad.</p>
      <p>Sørum er manageren til stortalentet Bernard Torres i Gran på Hadeland.</p>
      <p>
        <b>- Han fortalte meg at han syntes det han hadde sett den kvelden var fryktelig trist, og han ønsket å hjelpe meg. Han mente at jeg hadde noe helt annet i meg, enn det som skjedde den kvelden. At det kan bli noe stort. Det fikk løftet meg opp tilstrekkelig til å ta nytt tak i meg selv, forteller Bådstad oppriktig.</b>
      </p>
      <p>Nå trener Bådstad fortsatt mye alene på Gjøvik, men også sammen med sin boksetrener Rune Skibenes. I garasjen med sandsekken, Noen dager reiser han til Gran og trener sammen med Kjell Sørum, faren til manager Roar. Han trener da sammen med Bernard Torres, som også skal bokse i Ekeberghallen lørdag kveld.</p>
      <h3>Jobber gratis</h3>
      <p>Far og sønn Sørum jobber gratis. Det går i ren idealisme.</p>
      <p>
        <b>- Jeg er så til de grader takknemlig. De har fått meg til å bli trygg på meg selv igjen. Det er ikke å ta i å si at de dro meg opp av elendigheten, forteller bokseren.</b>
      </p>
      <p>Han fikk motivasjonen tilbake til å følge sin store lidenskap igjen.</p>
      <h3>Langrennstalent</h3>
      <p>Kent Erik Bådstad var en gang et stort langrennstalent som banket på døra til elitelandslaget.</p>
      <p>
        <b>Muskelbunten var best i sprintgrenene. Han har NM-gull som junior. Han konkurrerte blant andre med Sjur Røthe og Anders Gløersen, som han også vant over enkelte ganger. Men han kom ikke inn på et landslag, selv om han deltok på noen samlinger.</b>
      </p>
      <p>- Jeg sto alene der også. Hadde jeg kommet inn, ville det mest sannsynlig aldri blitt boksing på meg. Da hadde det nok blitt ski, forteller han.</p>
      <p>Grunnen til at han droppet ut var ensomheten.</p>
      <p>- Jeg ble litt for vant til å trene for meg selv. En dag dro noen kompiser meg inn i lokalene til Raufoss bokseklubb. Da var det gjort, smiler han.</p>
      <p>
        <b>Men ensomheten fulgte ham også inn i boksingen. Til han fikk den nevnte telefonen.</b>
      </p>
      <p>Nå har Kent Erik Bådstad bokset fire ganger etter at han ble tatt hånd om av familien Sørum på Hadeland.</p>
      <p>Han har vunnet alle fire kampene.</p>
      <p>Lørdag venter ungareren Istvan Kun (24). En lavt rangert bokser, helt nede på plass 501 i cruiservekt på rangeringen til boxrec.com. Bådstad er rangert som nummer 171.</p>
      <p>Han er blitt en voksen mann. Og han har en stor drøm, som kan bli virkelighet.</p>
      <p>
        <b>- Jeg vet at jeg ikke er så verst. Jeg har sparret mot både Kai Robin Havnaa og Kevin Melhus. Og jeg har slått begge to som amatør, forteller Bådstad.</b>
      </p>
      <p>Istvan Kun har møtt de to i kamp, og tapt begge. Havnaa slo ham ut i 2015. Melhus vant på poeng i 2018.</p>
      <h3>Hjemmebanedrøm</h3>
      <p>- Blir jeg god nok kan en kamp i Gjøvik Olympiske Fjellhall vinke der framme et sted. På min egen hjemmebane. Kanskje kan det skje i løpet av et par år, sier den sympatiske og ydmyke bokseren.</p>
      <p>- Jeg ser ikke på min alder som noe stort problem. Men bålet brenner nå. Jeg har ingen tid å miste. Toget har forlatt perrongen, sier Kent Erik Bådstad.</p>
      <p>Derfor er det så viktig for den norske bokseren at han vinner lørdag kveld.</p>
    </article>
  </body>
</html>