<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/argentyna-brazylia-w-meczu-towarzyskim-w-rijadzie-gol-leo-messiego,985822.html"/>
    <meta property="og:site_name" content="TVN24"/>
    <meta property="article:published_time" content="2019-11-15T21:02:00+00:00"/>
    <meta property="og:title" content="Dwa nietrafione karne, rekord Messiego. W hicie Argentyna lepsza od Brazylii"/>
    <meta property="og:description" content="Piłkarska reprezentacja Argentyny pokonała w szlagierowym spotkaniu towarzyskim Brazylię 1:0. Do konfrontacji dwóch odwiecznych rywali doszło w stolicy Arabii Saudyjskiej - Rijadzie. Bohaterem zost..."/>
  </head>
  <body>
    <article>
      <h1>Dwa nietrafione karne, rekord Messiego. W hicie Argentyna lepsza od Brazylii</h1>
      <address>
        <time datetime="2019-11-15T21:02:00+00:00">15 Nov 2019, 21:02</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/5f1fe303-96b0-41ac-be21-71e332a7ff82.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/c37a04aa-7f7a-4c72-9fde-2c670fa17a16-480p.mp4" autoplay="" loop=""/>
          <figcaption>Argentyna gotowa na stracie z Katarem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/7d8eb368-3bf6-4fec-9189-c535c9d3789b-480p.mp4"/>
          <figcaption>Wszystkie oczy skierowane na Messiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/19b7f243-957d-461a-a564-669b360fc336-480p.mp4" autoplay="" loop=""/>
          <figcaption>Messi wrócił do treningów z zespołem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/245f28c8-5a6b-4f27-bb02-dd40b50225dd-480p.mp4"/>
          <figcaption>Messi trenował na piasku. Po kontuzji nie ma śladu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/22bec55d-b89d-409b-bfa4-4789a71fee33-480p.mp4"/>
          <figcaption>Messi najlepszym napastnikiem w Europie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0a7c9f2e-11ab-4777-8975-f1d45811e9e9-480p.mp4" autoplay="" loop=""/>
          <figcaption>Cristiano Ronaldo: mam nadzieję na wspólną kolację z Leo Messim</figcaption>
        </figure>
        <figcaption>Messi jest gwiazdą kadry Argentyny Foto: Getty Images | Video: Eurosport</figcaption>
      </slideshow>
      <h3>Piłkarska reprezentacja Argentyny pokonała w szlagierowym spotkaniu towarzyskim Brazylię 1:0. Do konfrontacji dwóch odwiecznych rywali doszło w stolicy Arabii Saudyjskiej - Rijadzie. Bohaterem został Leo Messi - strzelec jedynego gola.</h3>
      <p>Messi wrócił do kadry Argentyny po trzymiesięcznym zawieszeniu przez Południowoamerykańską Konfederację Piłki Nożnej (CONMEBOL) za krytykę pracy sędziów podczas Copa America 2019 w Brazylii. W tym czasie nie grał w czterech meczach towarzyskich swojej reprezentacji. Argentyńczycy pod nieobecność swojego kapitana wygrali dwa mecze i tyle samo zremisowali. Z ulgą jednak przyjęli powrót swojego lidera na szlagier z Brazylią.</p>
      <h3>Zadecydowała dobitka</h3>
      <related>
        <a href="https://eurosport.tvn24.pl/pilka-nozna,105/historyczna-finlandia-jedzie-na-euro,985820.html"/>
      </related>
      <p>Jak można było się spodziewać, Messi był pierwszoplanową postacią meczu z Canarinhos w Rijadzie. Początek spotkania należał jednak do Brazylijczyków. Już w 9. minucie Gabriel Jesus szarżował w polu karnym rywali i został sfaulowany. Sam poszkodowany podszedł do jedenastki. Wykonał ją jednak dość nonszalancko i piłka po jego strzale o metr minęła słupek.</p>
      <p>Zaledwie trzy minuty później przed identyczną okazją stanęli Argentyńczycy. Tym razem Messi został przewrócony w polu karnym przez Alexa Sandro i postanowił podejść do piłki ustawionej na jedenastym metrze. Kapitan Albicelestes strzelił za blisko środka bramki i Alisson Becker obronił. Na szczęście dla Messiego piłka odbiła się pod jego nogi i nie miał problemów z dobitką.</p>
      <h3>Rekord trafień Messiego</h3>
      <p>To już piąty gol strzelony przez 32-letniego napastnika w meczu z Brazylią. W spotkaniach z żadną inną reprezentacją nie zdobył więcej bramek. To tylko pokazuje, jak mobilizuje się na konfrontacje z Canarinhos.</p>
      <p>Messi przez cały mecz był bardzo aktywny. Dwukrotnie stanął przed szansą na podwyższenie wyniku po rzutach wolnych, ale Alisson nie dał się pokonać. Argentyna miała zresztą przewagę w całym meczu i w pełni zasłużenie wygrała puchar w Super Klasyku.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/5f1fe303-96b0-41ac-be21-71e332a7ff82.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Messi źle strzelił karnego<cite>Źródło: Getty Images</cite></figcaption>
      </figure>
      <p><b>Argentyna - Brazylia 1:0 (1:0)</b><br/><b>Bramka: </b>Messi (13')<b><br/></b><b>Argentyna: </b>Esteban Andrada - Juan Foyth, German Pezzella, Nicolas Otamendi, Nicolas Tagliafico - Leandro Paredes (Guido Rodriguez 83'), Rodrigo De Paul (Nicolas Dominguez 90'), Giovani Lo Celso (Marcos Acuna 59') - Lucas Ocampos (Nicolas Gonzalez 74'), Leo Messi, Lautaro Martinez (Lucas Alario 88').<b><br/>Brazylia: </b>Alisson - Danilo, Eder Militao, Thiago Silva, Alex Sandro (Renan Lodi 64') - Casemiro (Wesley 86'), Arthur (Fabinho 55'), Lucas Paqueta (Philippe Coutinho 46') - Willian (Rodrygo 71'), Roberto Firmino, Gabriel Jesus (Richarlison 71').</p>
      <p>Autor: dasz / Źródło: eurosport.pl</p>
    </article>
  </body>
</html>