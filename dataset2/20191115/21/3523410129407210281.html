<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640169/%D8%AA%D8%BA%DB%8C%DB%8C%D8%B1-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D9%85%D8%AA%D8%B1%DB%8C%D9%86-%D8%A7%D8%AB%D8%B1-%DA%AF%D8%B0%D8%A7%D8%B1%DB%8C-%D8%B1%D9%88%DB%8C-%D9%82%DB%8C%D9%85%D8%AA-%D8%AA%D9%85%D8%A7%D9%85-%D8%B4%D8%AF%D9%87-%DA%A9%D8%A7%D9%84%D8%A7%D9%87%D8%A7-%D8%AF%D8%A7%D8%B1%D8%AF-%D8%A8%D8%A7-%D9%87%D8%B1-%DA%AF%D9%88%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T21:45:00+00:00"/>
    <meta property="og:title" content="تغییر قیمت بنزین کمترین اثر گذاری روی قیمت تمام شده کالاها دارد/ با هر گونه افزایش قیمت برخورد قاطع خواهد شد"/>
    <meta property="og:description" content="وزیر صنعت، معدن و تجارت در جلسه فوق العاده ستاد تنظیم بازار کشور گفت: خوشبختانه ذخایر کالاهای اساسی و ضروری مورد نیاز کشور در بهترین..."/>
  </head>
  <body>
    <article>
      <h1>
        <a href="https://www.bultannews.com/fa/news/640169/%D8%AA%D8%BA%DB%8C%DB%8C%D8%B1-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D9%85%D8%AA%D8%B1%DB%8C%D9%86-%D8%A7%D8%AB%D8%B1-%DA%AF%D8%B0%D8%A7%D8%B1%DB%8C-%D8%B1%D9%88%DB%8C-%D9%82%DB%8C%D9%85%D8%AA-%D8%AA%D9%85%D8%A7%D9%85-%D8%B4%D8%AF%D9%87-%DA%A9%D8%A7%D9%84%D8%A7%D9%87%D8%A7-%D8%AF%D8%A7%D8%B1%D8%AF-%D8%A8%D8%A7-%D9%87%D8%B1-%DA%AF%D9%88%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%AE%D9%88%D8%A7%D9%87%D8%AF-%D8%B4%D8%AF">تغییر قیمت بنزین کمترین اثر گذاری روی قیمت تمام شده کالاها دارد/ با هر گونه افزایش قیمت برخورد قاطع خواهد شد</a>
      </h1>
      <h2>وزیر صنعت، معدن و تجارت در جلسه فوق العاده ستاد تنظیم بازار کشور گفت: خوشبختانه ذخایر کالاهای اساسی و ضروری مورد نیاز کشور در بهترین...</h2>
      <address><time datetime="2019-11-15T21:45:00+00:00">15 Nov 2019, 21:45</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> رضا رحمانی روز جمعه با تشکیل نشست فوق العاده ستاد تنظیم بازار و با بیان مطلب فوق افزود: در تعداد کثیری از کالاهای صنعتی مورد نیاز کشور، برای بیش از دو سال و در بسیاری از کالاهای اساسی و ضروری نیز بین ۶ ماه تا یک سال ذخایر قابل قبول در کشور وجود دارد.</p>
      <p>به گزارش <a href="https://www.bultannews.com/">بولتن نیوز</a>، وی ادامه داد: اکثر کالاهای تولیدی کشور در ۶ ماهه نخست امسال نسبت به مدت مشابه سال قبل، با افزایش تولید مواجه بوده اند و آمارها موید این نکته هستند که برای تامین نیاز کشور با مشکل خاصی مواجه نخواهیم شد.</p>
      <p>وزیر صمت تصریح کرد: تنظیم بازار کشور جزو اولویت های ماست و صادرات نیز مبتنی بر تامین نیاز اولیه کشور در همه اقلام کالایی است.</p>
      <p>رحمانی خاطرنشان کرد: با توجه به گزارشات اعلام شده از سوی دستگاه‌های مختلف، خوشبختانه دغدغه خاصی هم اکنون در سطح کشور و در بخش قیمت‌ کالاها وجود ندارد و حتی اگر موردی نیز وجود داشته باشد که نیازمند حمایت ویژه ستاد تنظیم بازار باشد حتماً و همین امشب در خصوص آن تصمیم‌گیری می شود.</p>
      <p>وی گفت: تغییر نرخ بنزین کمترین اثر ممکن را روی قیمت تمام شده کالاهای تولیدی دارد و در بخش حمل و نقل کالا نیز با توجه به عدم تغییر نرخ گازوئیل در این بخش نیز مشکلی نخواهیم داشت، در حوزه حمل و نقل مسافر سهمیه لازم تعریف شده و تمهیدات مربوطه اتخاذ شده است.</p>
      <p>وزیر صمت ادامه داد: علاوه بر این موارد، دولت نیز از محل درآمد های حاصل از این افزایش قیمت توجه ویژه‌ای به اقشار مختلف آسیب‌پذیر و همچنین برخی دهک های پایین درآمدی کشور خواهد داشت که از همین فردا وارد مرحله اجرایی خواهد شد.</p>
      <p>رحمانی خاطرنشان کرد: هرگونه افزایش قیمت از سوی دستگاه‌های دولتی و مصوبات موجود برای تغییر قیمت کالا از جمله همین مصوبات تنظیم بازار، در شرایط حاضر کاملا ممنوع بوده و اگر حتی موردی مصوبه روزهای اخیر بوده، فعلا و در حال حاضر مجوز آن باطل است و در شرایط موجود قابلیت اجرایی ندارد.</p>
      <p>وی تاکید کرد: هر گونه افزایش قیمت سوء‌استفاده از شرایط بازار تلقی می شود و حتماً با متخلفین برخورد قانونی سختی خواهد شد.</p>
      <p>وزیر صنعت، معدن و تجارت خاطر نشان کرد سازمان حمایت، بازرسین اصناف و همچنین تعزیرات حکومتی طی روزهای آینده بازرسی خود را تشدید و با اطلاع رسانی لازم به مردم، با هرگونه تخلف در سطح بازار برخورد خواهند نمود.</p>
      <p>رحمانی در پایان تاکید کرد: ضمن تقدیر و تشکر ویژه از همراهی مردم شریف و بزرگوار کشورمان، انتظار داریم این عزیزان به عنوان ناظر واقعی بازار در صورت مواجهه با هرگونه تخلف و افزایش قیمتی موارد را به مجموعه نظارتی وزارت صمت منعکس کنند تا در اسرع وقت با متخلفین برخورد شود.</p>
    </article>
  </body>
</html>