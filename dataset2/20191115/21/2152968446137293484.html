<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/15/jiveem-tuk-kato-jivotni-migranti-studuvat-v-improviziran-lager-v-bosna.429743"/>
    <meta property="og:site_name" content="Dnes.bg"/>
    <meta property="article:published_time" content="2019-11-15T21:28:00+00:00"/>
    <meta property="og:title" content="Живеем тук като животни: Мигранти студуват в импровизиран лагер в Босна"/>
    <meta property="og:description" content="50 000 мигранти са преминали в Босна от 2018 година на път за ЕС | Dnes.bg"/>
  </head>
  <body>
    <article>
      <h1>Живеем тук като животни: Мигранти студуват в импровизиран лагер в Босна</h1>
      <h2>50 000 мигранти са преминали в Босна от 2018 година на път за ЕС</h2>
      <address><time datetime="2019-11-15T21:28:00+00:00">15 Nov 2019, 21:28</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Тежки сиви облаци са надвиснали над импровизиран лагер за мигранти на границата на Босна с Хърватия, вещаейки още дъжд и злочестина за стотиците хора, оказали се заклещени в това отдалечено поле с палатки, докато са се опитвали да стигнат до Западна Европа.</p>
      <p>Дъждът тази есен превърна лагера Вучак в кално езеро. Навсякъде има отпадъци, а мигрантите внимателно си проправят път между струпаните студени палатки или се крият в спалните си чували, сгушени един до друг.</p>
      <p>"Не е възможно да се живее тук. Виждате това", казва Йемшир от Пакистан. "Трябва ни хубаво място, където да живеем, спим, ядем, пием", добавя той.</p>
      <p>Местните власти устроиха лагера по-рано тази година на бивше сметище и близо до минно поле, останало от войната в тази балканска страна през 90-те години на миналия век. Известен сред мигрантите като "джунглата", палатковият лагер е смятан за негоден от водещите международни организации, но местните власти казват, че не могат да го закрият, преди да бъде намерено ново място.</p>
      <p>Вчера към призивите за закриване на лагера, който се намира до северозападния босненски град Бихач, се присъедини и високопоставен представител на ЕС по въпросите на миграцията.</p>
      <p>Мигрантите, които коментираха пред Асошийетед прес условията, се представиха само с малките или с фамилните си имена от страх, че ще бъдат депортирани или наказани.</p>
      <p>"Живеем тук като животни", каза Амир, също от Пакистан.</p>
      <p>Около 50 хиляди мигранти са преминали в Босна от миналата година на път за ЕС. Бедната балканска страна се затруднява да се справи с натиска.</p>
      <p>Еврокомисарят по миграцията и вътрешните работи Димитрис Аврамопулос предупреди, че трябва да бъдат осигурени адекватни условия за настаняване на осемте хиляди мигранти в страната, "за да се избегне голяма хуманитарна криза през зимата".</p>
      <p>ЕС е отпуснал на Босна 36 милиона евро помощ, но условията във Вучак са толкова лоши, че "никаква финансова помощ от ЕС не може, нито ще бъде отпусната за него", каза Аврамопулос.</p>
      <p>Задълбочавайки допълнително напрежението, властите в Северозападна Босна заплашиха да въведат полицейски час в два други големи мигрантски лагера, за да принудят централното правителство да премести настанените там хора на друго място в страната.</p>
      <p>Тези лагери, където са настанени 2000 души, край градовете Бихач и Велика Кладуша са ръководени от Международната организация за миграцията. <br/>Местните власти обявиха, че от петък няма да бъде разрешено влизането на още хора в лагерите, а само на онези, които са тръгнали към хърватската граница, ще бъде разрешено да напуснат.</p>
      <p>В лагера Вучак мигрантите казват, че няма да се откажат въпреки мизерията. Струпани около лагерния огън, някои са вдигнали крака пред пламъците, за да се стоплят. Ануар, също от Пакистан, държи ръцете си пред огъня.</p>
      <p>"Много е студено", казва и се усмихва.<br/> </p>
      <p>/БТА/<br/> </p>
    </article>
  </body>
</html>