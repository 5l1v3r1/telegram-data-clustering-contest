<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frode-berg-i-video---det-har-vaert-toft/71826581"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T21:02:46+00:00"/>
    <meta property="og:title" content="Frode Berg i video: - Det har vært tøft"/>
    <meta property="og:description" content="Takker Litauens president, og sier han er på et trygt sted."/>
  </head>
  <body>
    <article>
      <h1>Frode Berg i video: - Det har vært tøft</h1>
      <h2>Takker Litauens president, og sier han er på et trygt sted.</h2>
      <address><time datetime="2019-11-15T21:02:46+00:00">15 Nov 2019, 21:02</time> by <a rel="author">Audun Hageskal</a></address>
      <p>Frode Berg forteller i en video på Facebook fredag kveld, at det har vært en tøff tid i russisk varetekt.</p>
      <p>- Jeg vil ikke gå inn på saken i denne omgang, men kommer tilbake med en pressekonferanse i nær framtid, sier Berg.</p>
      <p>Han forteller videre at han for tida er på en trygg plass i Litauen, for å roe ned og komme til hektene igjen.</p>
      <p>
        <b>- Jeg ser fram til å få møte familien i de nærmeste dagene, sier Berg og takker samtidig for støtten han har fått fra alle, spesielt familien.</b>
      </p>
      <p>- Jeg retter også en spesiell takk til Litauens president som har gjort en utveksling mulig, sier Berg.</p>
      <h3>Har snakket med Solberg</h3>
      <p>På en pressekonferanse fredag kveld, bekreftet Erna Solberg at Frode Berg er i Litauen fredag kveld. Han vil komme hjem til Norge så snart det er praktisk mulig.</p>
      <p>Statsministeren snakket selv med Berg på telefon lørdag.</p>
      <p>
        <b>- Jeg ønsket ham velkommen hjem, sa Solberg.</b>
      </p>
      <p>Hun takket samtidig Litauiske myndigheter for deres innsats for å få Frode Berg fri. Hun rettet en ekstra takk til den litauiske statsministeren, for hans innsats.</p>
      <h3>Jevnlig kontakt</h3>
      <p>Utenriksminister Ine Eriksen Søreide sa på samme konferanse at det er bra Frode Berg nå er ute av fengsel. Målet har hele tida vært å få Berg hjem, understreket Søreide.</p>
      <p>- Vi har hatt jevnlig kontakt med hans nærmeste, som har hatt mye usikkerhet og uro, fortalte Søreide.</p>
      <p>
        <b>Hun roste også lokalsamfunnet i Kirkenes for måten de har kjempet for Bergs sak.</b>
      </p>
      <p>- Det har vært lange dager, uker og måneder for Berg. Vi har jobbet med en rekke muligheter, og det har vært kontakt med litauiske myndigheter i lang tid, sa utenriksministeren.</p>
      <p>Frode Berg ble overlevert på grensa mellom Litauen og Russland fredag formiddag. Etter dette har han hatt kontakt med familien og statsminister Erna Solberg. Også Søreide har snakket med Berg.</p>
      <p>- Når han ønsker å reise hjem, er opp til ham. Vi bidrar med transporten hjem når han ønsker det, sa utenriksministeren.</p>
    </article>
  </body>
</html>