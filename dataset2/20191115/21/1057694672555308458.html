<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/athlhtika/article/2039207/niki-anasa-gia-ton-olimpiako-83-74-tin-zalgkiris.html"/>
    <meta property="og:site_name" content="News.gr"/>
    <meta property="article:published_time" content="2019-11-15T21:34:57+00:00"/>
    <meta property="og:title" content="Νίκη- «ανάσα» για τον Ολυμπιακό, 83-74 την Ζαλγκίρις"/>
    <meta property="og:description" content="Σπανούλης και Μιλουτίνοφ οι κορυφαίοι των «ερυθρολεύκων»"/>
  </head>
  <body>
    <article>
      <h1>Νίκη- «ανάσα» για τον Ολυμπιακό, 83-74 την Ζαλγκίρις</h1>
      <address>
        <time datetime="2019-11-15T21:34:57+00:00">15 Nov 2019, 21:34</time>
      </address>
      <h3>Σπανούλης και Μιλουτίνοφ οι κορυφαίοι των «ερυθρολεύκων»</h3>
      <p>Ο <a href="https://www.news.gr/tag/olympiakos"><b>Ολυμπιακός</b> </a>έδωσε τέλος στην αγωνιστική... κατηφόρα, κρατώντας, μετά από δύο διαδοχικές εντός έδρας ήττες, αλώβητο το ΣΕΦ.</p>
      <p>Οι «ερυθρόλευκοι» επικράτησαν με 83-74 της Ζαλγκίρις Κάουνας, για την 8η αγωνιστική της <a href="https://www.news.gr/tag/euroleague"><b>Euroleague</b></a>, βελτιώνοντας σε 3-5 το ρεκόρ τους «πιάνοντας» τους Λιθουανούς στην κατάταξη. Σπουδαία εμφάνιση από τον αρχηγό του Ολυμπιακού, Βασίλη Σπανούλη, με 16 πόντους και 7 ασίστ.</p>
      <p>Οι φιλοξενούμενοι μπήκαν με περισσότερη συγκέντρωση στο παρκέ και ύστερα από συνεχόμενα επιθετικά ριμπάουντ και καλάθια δεύτερης ευκαιρίας προηγήθηκαν με 2-7(4’). Ο Ολυμπιακός βρήκε τον τρόπο να σκοράρει χάρη στη δημιουργία του Σπανούλη οι πάσες του οποίου πρόσφεραν εύκολα καλάθια (7-7, 6’).</p>
      <p>Στην δεύτερη περίοδο οι ομάδες συνέχισαν να συμβαδίζουν στο σκορ (23-23, 14΄) χάρη σε Λεκαβίτσιους και Πολ η κάθε μία.  Το σχήμα με Μπόλντγουιν, Ρότσεστι δεν λειτούργησε και με καλάθια των Λαντέιλ και Χέιζ οι φιλοξενούμενοι βρέθηκαν στο +6 (25-31, 16’). Οι «ερυθρόλευκοι» αντέδρασαν χάρη στους «παλιούς» (Σπανούλης, Πρίντεζης, Παπανικολάου, Μιλουτίνοφ) και ισοφάρισαν στους 33 πόντους (18’).</p>
      <p>Στο τρίτο δεκάλεπτο οι παίκτες του Κεμζούρα έπαιξαν καταπληκτική άμυνα κρύβοντας κάθε διάδρομο προς το καλάθι τους. Μιλουτίνοφ, Σπανούλης και Πρίντεζης είχαν βρει ρυθμό (48-43, 26’). Στην προσπάθεια των φιλοξενούμενων να αντιδράσουν, οι Πειραιώτες απάντησαν με τρίποντα των Ρότσεστι και Πολ (55-49, 29’).</p>
      <p>Οι δύο ομάδες πόνταραν πολλά στην άμυνα τους, φορτώθηκαν γρήγορα από τρία ομαδικά φάουλ όμως η δημιουργία του Σπανούλη πρόσφερε εύκολα καλάθια στους συμπαίκτες του και με κάρφωμα του Μιλουτίνοφ έγινε το 64-57 (33’). Η ομάδα του Γιασικεβίτσιους προσπάθησε να αντιδράσει αλλά το 66-61 έγινε με συνεχόμενα τρίποντα (Πολ, Ρότσεστι) 74-61 (36’). Μέχρι την κόρνα της λήξης ο Ολυμπιακός παρέμεινε πολύ σοβαρός, πιστός στα αμυντικά του καθήκοντα και με υπομονή στην επίθεση πήρε τη νίκη.</p>
      <p>Τα δεκάλεπτα: 19-18, 37-39, 60-55, 83-74</p>
      <p>πηγή: <a href="http://www.gazzetta.gr/basketball/euroleague/article/1415172/olympiakos-zalgkiris-83-74-epistrofi-stis-nikes-me-matia-poy-gyalizan">gazzetta.gr</a></p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2037595/euroleague-niki-psichologias-psachni-o-olimpiakos.html"/>
        <a href="https://www.news.gr/athlhtika/article/2037230/kidia-panathinaikou-sto-oaka-itta-106-105-apo-tin-almpa.html"/>
        <a href="https://www.news.gr/ellada/article/2035781/euroleague-na-sinechisi-to-seri-nikon-theli-o-panathinaikos.html"/>
      </related>
    </article>
  </body>
</html>