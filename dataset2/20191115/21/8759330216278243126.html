<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903908/bayern-behoudt-vertrouwen-in-flick-tot-kerstmis-misschien-n-g-langer-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T21:24:00+00:00"/>
    <meta property="og:title" content="Bayern behoudt vertrouwen in Flick: 'Tot Kerstmis, misschien nóg langer'"/>
    <meta property="og:description" content="Hans-Dieter Flick blijft voorlopig de leiding houden over Bayern München. De gewezen assistent nam na het ontslag van trainer Niko Kovac al tijdelijk de honneurs waar en leidde Der Rekordmeister naar overwinningen tegen Olympiakos Piraeus en Borussia Dortmund."/>
  </head>
  <body>
    <article>
      <h1>Bayern behoudt vertrouwen in Flick: 'Tot Kerstmis, misschien nóg langer'</h1>
      <address>
        <time datetime="2019-11-15T21:24:00+00:00">15 Nov 2019, 21:24</time>
      </address>
      <p>
        <b>Hans-Dieter Flick blijft voorlopig de leiding houden over Bayern München. De gewezen assistent nam na het ontslag van trainer Niko Kovac al tijdelijk de honneurs waar en leidde Der Rekordmeister naar overwinningen tegen Olympiakos Piraeus en Borussia Dortmund.</b>
      </p>
      <p>Flick zal de eerste seizoenshelft afmaken als trainer van Bayern, liet voorzitter Karl-Heinz Rummenigge vrijdagavond weten tijdens de jaarlijkse algemene ledenvergadering. Bayern liet na het ontslag van Kovac weten dat Flick 'tot nader order' eindverantwoordelijke was in de Allianz Arena. "'Tot nader order' wil in dit geval zeggen: in elk geval tot aan Kerstmis", <a href="https://fcbayern.com/de/news/2019/11/hansi-flick-bleibt-trainer-des-fc-bayern?shortURL=mo9hr">verduidelijkte Rummenigge</a>. "En misschien zelfs nóg langer."</p>
      <p>De oud-assistent van het Duitse nationale team heeft een uitstekende indruk achtergelaten tijdens de voorbije weken. "Hij heeft een sympathieke uitstraling, indrukwekkende tactische kennis en een goede omgang met de spelers", aldus Rummenigge. "Wij hebben het volste vertrouwen in <i>Hansi</i> Flick."</p>
      <p>Na de interlandperiode mag Flick proberen om zijn maximale score als Bayern-trainer te behouden. Fortuna Düsseldorf is op zaterdag 23 november de tegenstander van de regerend landskampioen.</p>
      <figure>
        <iframe data-src="https://twitter.com/FCBayern/status/1195430954212503553?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>