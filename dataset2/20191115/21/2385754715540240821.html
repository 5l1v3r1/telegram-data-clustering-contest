<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-international/597603/me-to-didymo-tzeims-strelnieks-i-tsska-dielyse-ti-fener"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T21:22:00+00:00"/>
    <meta property="og:title" content="Με το δίδυμο Τζέιμς - Στρέλνιεκς η ΤΣΣΚΑ διέλυσε τη Φενέρ"/>
    <meta property="og:description" content="Με μεγάλους πρωταγωνιστές τους Μάικ Τζέιμς και Γιάνις Στρέλνιεκς, η ΤΣΣΚΑ διέλυσε την τραγική Φενέρμπαχτσε στην Μόσχα (88-70), με τον Δημήτρη Ιτούδη να..."/>
  </head>
  <body>
    <article>
      <h1>Με το δίδυμο Τζέιμς - Στρέλνιεκς η ΤΣΣΚΑ διέλυσε τη Φενέρ</h1>
      <address><time datetime="2019-11-15T21:22:00+00:00">15 Nov 2019, 21:22</time> by <a rel="author">Sigmalive.Sports</a></address>
      <p>Με μεγάλους πρωταγωνιστές τους Μάικ Τζέιμς και Γιάνις Στρέλνιεκς, η ΤΣΣΚΑ διέλυσε την τραγική Φενέρμπαχτσε στην Μόσχα (88-70), με τον Δημήτρη Ιτούδη να παίρνει την… ταυτότητα του κουμπάρου του, Ζέλικο Ομπράνοβιτς.<br/> <br/>Στους 31 πόντους (15 εξ αυτών στην τέταρτη περίοδο) σταμάτησε ο Αμερικανός γκαρντ των Ρώσων (με 6/8 τρίποντα), ενώ ο Λετονός πρόσθεσε 23 με 4/5 τρίποντα. Στο 6-2 πλέον η «ομάδα του στρατού».<br/> <br/>Σλούκας (20 πόντοι και 6 ασίστ) και Γουίλιαμς (19 πόντοι) διασώθηκαν από το ναυάγιο των φιλοξενούμενων, που υποχώρησαν στο 2-6 και βυθίζονται ακόμα περισσότερο στην κρίση.<br/> <br/>Ο Σλούκας ξεκίνησε εξαιρετικά για την Φενέρ, αφού είχε τους 8 από τους 10 πόντους της ομάδας του (10-10 στο 5'). Με 3 βολές του Τζέιμς η ΤΣΣΚΑ έγραψε το 17-15. Ο Έλληνας γκαρντ με 2 δικές του βολές μείωσε σε 19-17, αλλά ο Στρέλνιεκς απάντησε για το 21-17 στο τέλος του δεκαλέπτου.<br/> <br/>Ο Νίκολα Κάλινιτς με γκολ-φάουλ έγραψε το 24-21 στο 11'. Το καλάθι του Ντατόμε έκανε το 32-26 στα μέσα της περιόδου. O Nτατόμε σκόραρε στο 18' και ανάγκασε τον Ιτούδη να καλέσει timeout. Ο Μάικ Τζέιμς με buzzer beater τρίποντο διαμόρφωσε το αποτέλεσμα ημιχρόνου (39-34). Οι Ρώσοι είχαν 2/10 τρίποντα, ενώ οι Τούρκοι είχαν μόλις 2/13.<br/> <br/>Η ΤΣΣΚΑ πήγε τη διαφορά στους 11 (45-34) χάρη στις 3 βολές του Μάικ Τζέιμς. Με το τρίποντο του Στρέλνιεκς, οι Ρώσοι έκανε το 52-40 στο 14'. Ο Λετονός συνέχισε να πυροβολεί έξω από την γραμμή του τριπόντου και σκόραρε για το 55-46, ενώ λίγα λεπτά αργότερα το ξαναέκανε για το 63-49 στο 28'.<br/> <br/>Ο Σλούκας με 2 σερί τρίποντα μείωσε σε 70-59. Η ΤΣΣΚΑ δεν πτοήθηκε και με ένα σερί 7-0, έκανε το 77-59 με τον Χάκετ στο 35' και κλείδωσε την νίκη.</p>
    </article>
  </body>
</html>