<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/TC-Torrent-vulnerar-oposicio-DUI_0_2344565655.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T21:13:00+00:00"/>
    <meta property="og:title" content="El TC resol que Torrent va vulnerar els drets de l'oposició al tramitar una proposta sobre la DUI"/>
    <meta property="og:description" content="Dona la raó a Cs, que va presentar un recurs contra l'admissió d'unes esmenes de la CUP el 2018"/>
  </head>
  <body>
    <article>
      <h1>El TC resol que Torrent va vulnerar els drets de l'oposició al tramitar una proposta sobre la DUI</h1>
      <h2>Dona la raó a Cs, que va presentar un recurs contra l'admissió d'unes esmenes de la CUP el 2018</h2>
      <address>
        <time datetime="2019-11-15T21:13:00+00:00">15 Nov 2019, 21:13</time>
      </address>
      <p>El Tribunal Constitucional (TC) va enviar aquest divendres un altre avís al president del Parlament de Catalunya, Roger Torrent. El tribunal va sentenciar que Torrent va vulnerar els drets de l’oposició al tramitar el febrer del 2018, quatre mesos després de l’1-O, unes esmenes de la CUP sobre una proposta de resolució que reiterava la declaració unilateral d’independència (DUI) del 2017. El Constitucional dona ara la raó a Ciutadans, formació que va recórrer la decisió de la mesa de la cambra catalana, i declara nul l’acord de la mesa d’admetre a tràmit les esmenes de la CUP. “S’ha vulnerat el seu dret a exercir les funcions representatives”, afirma la sentència en al·lusió al partit taronja.</p>
      <p>Els fets es remunten a principis del 2018 -abans que es constituís el govern de Quim Torra i amb el Parlament immers en la polèmica per les investidures fallides-, quan JxCat va presentar una proposta de resolució que demanava legitimar l’expresident Carles Puigdemont com a president de la Generalitat. La CUP va presentar diverses esmenes a aquesta proposta que buscaven que la cambra catalana es reafirmés i reiterés la DUI aprovada pel Parlament el 27 d’octubre del 2017. La mesa la va tramitar -tot i l’oposició de Cs i el PSC-Units i les advertències dels lletrats- i, posteriorment, va rebutjar les peticions de reconsideració presentades.</p>
      <p>Però la sentència del TC no té cap conseqüència jurídica perquè les esmenes mai van arribar a votar-se en el ple: finalment la CUP i JxCat van pactar una resolució alternativa i rebaixada respecte a la proposta inicial dels cupaires, de manera que el Parlament va evitar ratificar la DUI. Tampoc comporta cap sanció per al president de la cambra catalana ni els membres de la mesa.</p>
      <p>En canvi, sí que suposa una nova advertència a Torrent, que ja acumula avisos del Constitucional i del govern espanyol pel suposat incompliment de les resolucions de l’alt tribunal. De fet, l’executiu de Pedro Sánchez vol que la justícia obri la via penal contra el president del Parlament per un delicte de desobediència, un extrem que ara per ara el TC ha rebutjat.</p>
      <h3>Tensió en augment</h3>
      <p>La tensió entre Roger Torrent i el Tribunal Constitucional va en augment després que dimarts el Parlament votés la moció de la CUP a favor de l’autodeterminació en el mateix moment en què el Constitucional en suspenia la tramitació i avisava Torrent i la mesa de conseqüències penals. Els últims mesos, coincidint amb les campanyes electorals, el govern espanyol ha portat davant el Constitucional diferents decisions de la mesa.</p>
      <p>En la sentència d’ara, el TC argumenta que la mesa hauria d’haver inadmès les esmenes, perquè considera que són inconstitucionals i que contradiuen resolucions seves anteriors, com la que suspenia la llei del referèndum. L’alt tribunal afirma que la mesa i Torrent sabien que admetre a tràmit les esmenes implicava “no respectar el que havia ordenat” el TC, motiu pel qual creu que era el seu deure paralitzar la iniciativa. “S’ha de concloure que la mesa i el seu president han faltat al seu deure constitucional d’acatar el que havia resolt el TC”, afirma la sentència.</p>
    </article>
  </body>
</html>