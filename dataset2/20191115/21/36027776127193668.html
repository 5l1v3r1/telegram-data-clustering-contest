<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/15/daryo-oqshomi-tabletkali-pishiriqlar-vahimasi-lolani-qoralagan-bositxonova-deportatsiyani-kutayotgan-ozbekistonlik-ishidchilar-va-15-noyabrning-boshqa-muhim-xabarlari/"/>
    <meta property="og:site_name" content="Daryo"/>
    <meta property="article:published_time" content="2019-11-15T21:00:00+00:00"/>
    <meta property="og:title" content="“Daryo” oqshomi: Tabletkali pishiriqlar vahimasi, Lolani qoralagan Bositxonova, deportatsiyani kutayotgan o‘zbekistonlik IShIDchilar va 15-noyabrning boshqa muhim xabarlari"/>
    <meta property="og:description" content="Kunning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Tabletkali pishiriqlar vahimasi, Lolani qoralagan Bositxonova, deportatsiyani kutayotgan o‘zbekistonlik IShIDchilar va 15-noyabrning boshqa muhim xabarlari</h1>
      <address>
        <time datetime="2019-11-15T21:00:00+00:00">15 Nov 2019, 21:00</time>
      </address>
      <p><b>O‘zbekiston Sog‘liqni saqlash vazirligi pishiriqlar ichidan chiqayotgani noma’lum tabletkalar haqidagi videoga <a href="https://daryo.uz/2019/11/15/ssv-turli-pishiriqlar-ichidan-nomalum-tabletkalar-chiqayotgani-haqidagi-videoga-munosabat-bildirdi-video/">munosabat bildirildi</a>.</b> Videodagi ma’lumotlarga ko‘ra, bunday pishiriqlarni iste’mol qilganlar falaj bo‘lib qolayotganmish. Vazirlikdan ma’lum qilishlaricha, 15-noyabr holatiga ko‘ra shifoxonalarga yuqoridagi kabi mahsulotlar bilan zaharlanish yoki kasallik alomatlari bilan aholi tomonidan hech qanday murojaat bo‘lmagan.</p>
      <p><b>O‘zbekiston Xotin-qizlar qo‘mitasi raisi Elmira Bositxonova xonanda Lolaning <a href="https://daryo.uz/2019/11/15/u-atlasni-masxaraboz-kiyimi-manaviyat-sozini-oyinchoq-qildi-bositxonova-xonanda-lolaning-shov-shuvli-klipiga-munosabat-bildirdi/">“Sevgingni menga ayt 2” klipini qoraladi</a>.</b> Uning aytishicha, Lola “atlasni masxaraboz kiyimi, ma’naviyat so‘zini esa o‘yinchoq qilib qo‘ygan”. Ijtimoiy tarmoqlarda xonandaning bu klipini ko‘pchilik qo‘llab-quvvatlayotgani, Bositxonovaning fikricha, “afsuslanarli”.</p>
      <figure>
        <img src="https://s.daryo.uz/wp-content/uploads/2019/11/photo_2019-11-15_20-36-29.jpg"/>
        <figcaption>Elmira Bositxonova (o‘rtada).<br/>Foto: Madina Nurman / “Daryo”</figcaption>
      </figure>
      <p><b>O‘zbekiston Oliy Majlisi Qonunchilik palatasiga ko‘rsatilishi kutilayotgan deputatlikka nomzodlarning mutaxassisligi, ma’lumoti va yoshi haqida <a href="https://daryo.uz/2019/11/15/deputatlikka-nomzodlarning-mutaxassisligi-malumoti-va-yoshi-haqida-malumot-berildi/">ma’lumot berildi</a>.</b> Masalan, ularning 32 foizdan ortig‘i 40 yoshdan kichik, 41,3 foizi ayollar, 43 nafarining nomzodi qaytadan deputatlikka ko‘rsatilmoqda.</p>
      <p><b>O‘zbekiston Markaziy banki bank kartalarini ogohlantirishsiz bloklanish holatlariga <a href="https://daryo.uz/2019/11/15/markaziy-bank-bank-kartalarini-ogohlantirishsiz-bloklanish-holatlariga-izoh-berdi/">izoh berdi</a>.</b> Birinchidan, bu, Markaziy bankning fikricha, “mijozlarga xizmat ko‘rsatishdagi insofsizlik”, ikkinchidan esa Markaziy bank bank kartalarini bloklanish holatlari yuzasidan mijozlarga bir ish kunidan kechiktirmagan holda xabarnoma yuborish majburiyatini yuklagan.</p>
      <p><b>Davlat bayrog‘i qabul qilingan sana — 18-noyabr munosabati bilan Toshkentda 54 ta avtobus yo‘nalishiga vaqtincha o‘zgartirish kiritiladi.</b> Bunga tarixiy sana munosabati bilan tashkil etiladigan <a href="https://daryo.uz/2019/11/15/toshkentda-harbiy-otliqlarning-marsh-otkazilishi-munosabati-bilan-ayrim-kochalar-vaqtincha-yopiladi/">bayram tadbirlari sabab</a>. Bundan tashqari, Yunusobodda <a href="https://daryo.uz/2019/11/15/toshkentda-metro-qurilishi-sababli-ahmad-donish-kochasining-bir-qismi-yopiladi/">metro qurilishi sabab</a> yana bir qator avtobuslarning yo‘nalishlari <a href="https://daryo.uz/2019/11/15/toshkentda-yol-yopilishi-sababli-qator-avtobus-yonalishlari-harakati-vaqtinchalik-ozgaradi/">22-noyabrgacha boshqacha bo‘ladi</a>.</p>
      <p><b>Ayanchli YTHlar.</b> Jizzaxda yuk mashinasi bilan sodir bo‘lgan YTH oqibatida Cobalt yonib ketib, ikki kishi halok bo‘ldi — <a href="https://daryo.uz/2019/11/15/jizzaxda-yuk-mashinasi-bilan-sodir-bolgan-yth-oqibatida-2-kishi-halok-boldi-ulardan-biri-3-yoshda/">qurbonlardan biri 3 yoshda</a>. Farg‘onada ham “Kamaz” Nexia’ni urib yuborishi oqibatida <a href="https://daryo.uz/2019/11/15/fargonada-kamaz-nexiani-urib-yuborishi-oqibatida-2-kishi-halok-boldi/">ikki kishi halok bo‘ldi</a>. “Qamchiq” dovonida esa Isuzu yuk mashinasi ag‘darilib ketdi — <a href="https://daryo.uz/2019/11/15/qamchiq-dovonida-isuzu-yuk-mashinasi-agdarilib-ketdi/">qurbonlar yo‘q</a>, yaxshiyamki.</p>
      <figure>
        <img src="https://s.daryo.uz/wp-content/uploads/2019/11/photo_2019-11-15_15-53-17.jpg"/>
        <figcaption>Jizzaxdagi YTH oqibatida yonib ketgan Cobalt.<br/>Foto: IIV Tergov departamenti</figcaption>
      </figure>
      <p><b>O‘zbekistonda yana nima yangiliklar?</b> 2020-yilda ishsizlik nafaqasi <a href="https://daryo.uz/2019/11/15/2020-yilda-ozbekistonda-ishsizlik-nafaqasi-ikki-barobarga-kopayadi/">ikki barobarga ko‘payadi</a>. Dafn etish uchun nafaqa <a href="https://daryo.uz/2019/11/15/ozbekistonda-dafn-etish-uchun-nafaqa-davlat-budjetidan-ajratilishi-belgilandi/">davlat budjetidan ajratiladi</a>. Aeroportlar <a href="https://daryo.uz/2019/11/15/ozbekistonda-aeroportlar-xususiylashtirilishi-mumkin/">xususiylashtirilishi mumkin</a>. Qashqadaryoda 7 kishi, jumladan, besh bola <a href="https://daryo.uz/2019/11/15/qashqadaryoda-bir-oilada-7-kishi-pomidor-bodring-konservasidan-zaharlandi-ularning-5-nafari-bolalar/">pomidor-bodring konservasidan zaharlandi</a>. Toshkent chorrahalarida “vafli chiziqlari”dan so‘ng vazifasi uniki bilan bir xil bo‘lgan yana bir <a href="https://daryo.uz/2019/11/15/toshkent-chorrahalarida-yana-bir-yol-chizmasi-sinovdan-oktaziladi/">yo‘l chizmasi sinovdan o‘tkazilmoqda</a>. Buxoroning Markaziy dehqon bozorida pista po‘chog‘i va sigareta qoldiqlarini belgilanmagan joyga tashlaganlar <a href="https://daryo.uz/2019/11/15/buxoroda-ekologiya-inspektorlari-tomonidan-reydlar-otkazilmoqda/">jarimaga tortildi</a>. Tadbirkorning mulkini tortib olmoqchi bo‘lgan Farg‘ona shahar hokimligi <a href="https://daryo.uz/2019/11/15/fargonada-shahar-hokimligi-tadbirkor-mulkini-tortib-olmoqchi-edi-oliy-sud-xususiy-tadbirkor-foydasiga-qaror-chiqardi/">Oliy sudda yutqazdi</a>.</p>
      <p><b>O‘zbekiston va dunyo.</b> Turkiya IShIDning 959 a’zosini deportatsiya qiladi — ular orasida <a href="https://daryo.uz/2019/11/15/turkiya-ishidning-959-azosini-deportatsiya-qiladi-ular-orasida-82-nafar-ozbekistonlik-ham-bor/">82 nafar o‘zbekistonlik ham bor</a>. Turkmanistonda yuzlab odamlar O‘zbekiston vizasini olish uchun <a href="https://daryo.uz/2019/11/15/turkmanistonda-yuzlab-odamlar-ozbekiston-vizasini-olish-uchun-navbat-kutmoqda/">navbat kutmoqda</a>. Moskvada komaga tushgan 22 yoshli <a href="https://daryo.uz/2019/11/15/moskvada-komaga-tushgan-22-yoshli-ozbekistonlik-talaba-vafot-etdi/">o‘zbekistonlik talaba vafot etdi</a>. Sankt-Peterburgda o‘zbekistonlik muhojirni pichoqlagan <a href="https://daryo.uz/2019/11/15/sankt-peterburgda-ozbekistonlik-muhojirni-pichoqlagan-3-osmir-vaqtinchalik-hibsga-olindi/">3 o‘smir hibsga olindi</a>. Turkuaz egasi O‘zbekistondan 180 million dollar talab qilgan edi — Xalqaro arbitraj sudi uning <a href="https://daryo.uz/2019/11/15/sobiq-turkuaz-egasi-ozbekistondan-180-mln-dollar-talab-qilgan-edi-xalqaro-arbitraj-sudi-uning-90-foiz-davosini-rad-etdi/">90 foiz da’vosini rad etdi</a>.</p>
      <p><b>Dunyoda nima gap?</b> Tramp Kongressdagi impichment bo‘yicha muhokamalar tufayli <a href="https://daryo.uz/2019/11/15/tramp-kongressdagi-impichment-boyicha-muhokamalar-tufayli-amerikaliklarga-murojaat-qildi/">amerikaliklarga murojaat qildi</a>. AQShda o‘quvchi 16 yoshga to‘lgan kuni <a href="https://daryo.uz/2019/11/15/aqshda-oquvchi-16-yoshga-tolgan-kuni-maktabda-otishma-uyushtirdi-2-kishi-halok-bolgan-3-nafari-jarohatlangan/">maktabda otishma uyushtirdi</a> — 2 kishi halok bo‘ldi, 3 kishi jarohatlangan. Livanda sobiq moliya vaziri hukumat rahbariga <a href="https://daryo.uz/2019/11/15/livanda-sobiq-moliya-vaziri-hukumat-rahbariga-aylanishi-mumkin/">aylanishi mumkin</a>. Germaniya xorijga 7 milliard dollarlik <a href="https://daryo.uz/2019/11/15/germaniya-xorijga-7-mlrd-dollarlik-qurol-aslaha-eksport-qilgani-malum-boldi/">qurol-aslaha eksport qilgan</a>. Fransiyada zilzila tufayli Kryua atom elektr stansiyasi <a href="https://daryo.uz/2019/11/15/fransiyada-zilzila-tufayli-kryua-atom-elektr-stansiyasi-bir-oyga-toxtatib-qoyildi/">bir oyga to‘xtatib qo‘yildi</a>. Venetsiyada misli ko‘rilmagan toshqinlar tufayli favqulodda holat <a href="https://daryo.uz/2019/11/15/venetsiyada-misli-korilmagan-toshqinlar-tufayli-favqulodda-holat-joriy-etildi/">joriy etildi</a>. Iroqda 60 nafardan ortiq politsiya ofitseri namoyishlarda fuqarolarga nisbatan kuch ishlatgani uchun <a href="https://daryo.uz/2019/11/15/iroqda-60-nafardan-ortiq-politsiya-ofitseri-namoyishlar-vaqtida-fuqarolarga-nisbatan-kuch-ishlatgani-uchun-sud-qilindi/">sud qilindi</a>.</p>
      <p><b>O‘qish tavsiya etiladi:</b> <a href="https://daryo.uz/2019/11/15/josuslikda-ayblangan-xalq-14-noyabr-mesxeti-turklar-deportatsiya-qilingan-kun/">Josuslikda ayblangan xalq. 14-noyabr – mesxeti turklar deportatsiya qilingan kun</a>. <b>Imkon bo‘lsa, yordam bering:</b> <a href="https://daryo.uz/2019/11/15/oyiga-davlatdan-nogironlik-uchun-beriladigan-286-ming-somga-yashaymiz-mehribonlik-uyida-katta-bolgan-furqatjon-yaxshi-insonlar-yordamiga-muhtoj/">“Davlatdan nogironlik uchun beriladigan 286 ming so‘mga yashaymiz”. Mehribonlik uyida katta bo‘lgan Furqatjon yaxshi insonlar yordamiga muhtoj</a>.</p>
    </article>
  </body>
</html>