<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640198/%D9%85%D8%AD%DA%A9%D9%88%D9%85%DB%8C%D8%AA-%D8%AA%D8%AC%D8%A7%D9%88%D8%B2%DA%AF%D8%B1%DB%8C-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T23:24:00+00:00"/>
    <meta property="og:title" content="محکومیت تجاوزگری رژیم صهیونیستی در سازمان ملل"/>
    <meta property="og:description" content="همزمان با تداوم تجاوزات رژیم صهیونیستی به غزه و کشتار مردم بی دفاع آن، کمیته چهارم مجمع عمومی سازمان ملل نقض سیستماتیک حقوق بشر مردم فلسطین..."/>
  </head>
  <body>
    <article>
      <h1>
        <a href="https://www.bultannews.com/fa/news/640198/%D9%85%D8%AD%DA%A9%D9%88%D9%85%DB%8C%D8%AA-%D8%AA%D8%AC%D8%A7%D9%88%D8%B2%DA%AF%D8%B1%DB%8C-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84">محکومیت تجاوزگری رژیم صهیونیستی در سازمان ملل</a>
      </h1>
      <h2>همزمان با تداوم تجاوزات رژیم صهیونیستی به غزه و کشتار مردم بی دفاع آن، کمیته چهارم مجمع عمومی سازمان ملل نقض سیستماتیک حقوق بشر مردم فلسطین...</h2>
      <address><time datetime="2019-11-15T23:24:00+00:00">15 Nov 2019, 23:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، همزمان با تداوم تجاوزات رژیم صهیونیستی به غزه و کشتار مردم بی دفاع آن و علیرغم مخالفت هیئت‌های آمریکا، کانادا و رژیم صهیونیستی، کمیته چهارم مجمع عمومی سازمان ملل متحد با تصویب قاطع ۸ قطعنامه ضد صهیونیستی، اقدامات این رژیم در نقض سیستماتیک حقوق بشر مردم فلسطین و کاربرد زور علیه شهروندان فلسطینی بویژه ساکنان نوار غزه که منجر به کشته و زخمی غیرنظامیان شده و نیز شهرک سازی در سرزمین‌های اشغالی از جمله در بیت المقدس شرقی و جولان اشغالی را محکوم کرد.</p>
      <p>در قطعنامه مربوط به جولان سوریه، از رژیم صهیونیستی خواسته شده تا به اشغال این منطقه پایان دهد؛ همچنین رژیم صهیونیستی از اعطاء حق شهروندی اسرائیل به ساکنان جولان سوریه منع شده است.</p>
      <p>در قطعنامه‌ای دیگر از تمامی کشورها، آژانس‌های تخصصی و سازمان‌های غیردولتی درخواست شده است از تلاش‌ها و اقدامات آنروا در کمک رسانی به آوارگان فلسطینی حمایت نمایند.</p>
      <p>بشار جعفری، سفیر سوریه نیز در این نشست با استقبال از تصویب قطعنامه‌های ضد اسرائیلی بخصوص قطعنامه مربوط به جولان اشغالی، سیاست‌های رژیم صهیونیستی را علیه مردم فلسطین و سوریه محکوم و تاکید کرد که سوریه بلندی‌های جولان را چه از طریق گفت‌وگو و چه با توسل به زور از اشغال رژیم اسرائیل آزاد خواهد کرد.</p>
      <p>ریاض منصور، سفیر فلسطین نیز امروز را روزی تاریخی برای مردم فلسطین توصیف و از همه کشور‌هایی که به این قطعنامه‌ها رای مثبت داده‌اند، قدردانی کرد.</p>
      <p>نماینده آمریکا نیز در سخنان خود با انتقاد از اقدامات سازمان ملل علیه رژیم صهیونیستی خواستار محکومیت حماس و جهاد اسلامی شد.</p>
    </article>
  </body>
</html>