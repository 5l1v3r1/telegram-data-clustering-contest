<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640201/%D9%85%D8%B1%D8%AF%D9%85-%D8%A7%D9%86%DA%AF%D9%84%DB%8C%D8%B3-%D8%A8%D8%A7%D8%B2-%D9%87%D9%85-%D8%A8%D8%A7-%D8%AA%D8%B8%D8%A7%D9%87%D8%B1%D8%A7%D8%AA-%D8%A8%D9%87-%D8%A7%D8%B3%D8%AA%D9%82%D8%A8%D8%A7%D9%84-%D8%AA%D8%B1%D8%A7%D9%85%D9%BE-%D9%85%DB%8C%E2%80%8C%D8%B1%D9%88%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T23:49:00+00:00"/>
    <meta property="og:title" content="مردم انگلیس باز هم با تظاهرات به استقبال ترامپ می‌روند"/>
    <meta property="og:description" content="همزمان با اعلام رسمی سفر رئیس جمهور آمریکا به انگلیس، فعالان مدنی و ضد جنگ و نژادپرستی اعلام کردند همچون سفر‌های قبلی او را با تظاهرات همراهی می‌کنند."/>
  </head>
  <body>
    <article>
      <h1>
        <a href="https://www.bultannews.com/fa/news/640201/%D9%85%D8%B1%D8%AF%D9%85-%D8%A7%D9%86%DA%AF%D9%84%DB%8C%D8%B3-%D8%A8%D8%A7%D8%B2-%D9%87%D9%85-%D8%A8%D8%A7-%D8%AA%D8%B8%D8%A7%D9%87%D8%B1%D8%A7%D8%AA-%D8%A8%D9%87-%D8%A7%D8%B3%D8%AA%D9%82%D8%A8%D8%A7%D9%84-%D8%AA%D8%B1%D8%A7%D9%85%D9%BE-%D9%85%DB%8C%E2%80%8C%D8%B1%D9%88%D9%86%D8%AF">مردم انگلیس باز هم با تظاهرات به استقبال ترامپ می‌روند</a>
      </h1>
      <h2>همزمان با اعلام رسمی سفر رئیس جمهور آمریکا به انگلیس، فعالان مدنی و ضد جنگ و نژادپرستی اعلام کردند همچون سفر‌های قبلی او را با تظاهرات همراهی می‌کنند.</h2>
      <address><time datetime="2019-11-15T23:49:00+00:00">15 Nov 2019, 23:49</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، همزمان با اعلام رسمی سفر دونالد ترامپ، رئیس جمهور آمریکا به انگلیس برای شرکت در نشست ناتو، فعالان مدنی و ضد جنگ و نژادپرستی در این کشور با محکوم کردن حضور او در لندن، تاکید کردند ترامپ را تحمل نخواهند کرد و همچون سفر‌های قبلی او را با تظاهرات و فریاد‌های خشم و انزجار همراهی می‌کنند.</p>
      <p>گروه‌های ضد جنگ و نژاد پرستی در انگلیس تاکید کردند در هر مکان که ترامپ حضور داشته باشد از جمله در ملاقات با ملکه و در برابر کاخ باکینگهام، با برپایی تظاهرات به او خواهند گفت که به شدت با سیاست و رویکردهایش در جهان مخالفند و از او خواهند خواست هر چه سریعتر خاک کشورشان را ترک کند.</p>
      <p>ترامپ پس از رسیدن به کرسی ریاست جمهوری آمریکا پس از چند بار تعویق سفر، دوبار به انگلیس سفر کرد که هر بار با گسترده‌ترین تظاهرات در اعتراض به حضور یک رئیس جمهور خارجی در این کشور مواجه شد.</p>
      <p>مخالفان حضور رئیس جمهور آمریکا در لندن بزرگترین تظاهرات ضد یک رئیس جمهور را در این کشور به ثبت رساندند.</p>
      <p>نشست سران و وزیران دفاع کشور‌های عضو سازمان پیمان اتلانتیک شمالی موسوم به ناتو در هفتادمین سال تاسیس این سازمان قرار است ۱۱ تا ۱۳ آذر در لندن برگزار شود.</p>
      <p>ناتو پیمانی نظامی است که چهار اوریل ۱۹۴۹ تاسیس شد و هم اکنون ۲۹ عضو دارد و بزرگترین پیمان نظامی جهان محسوب می‌شود.</p>
      <p>هزینه پارسال این سازمان یک تریلیارد دلار اعلام شد که بخش عمده ان را آمریکا تامین کرد.</p>
      <p>اکنون آمریکا که بدهکارترین کشور دنیاست از دیگر کشور‌های عضو خواسته است که سهم خود را در تامین مالی این سازمان نظامی تامین کنند، درخواستی که به یکی از چالش‌های اصلی این سازمان مبدل شده است به گونه‌ای که برخی از سران کشور‌های عضو، ادامه این رویکرد را موجب وارد آمدن ضربه مهلک بر این سازمان دانسته اند و اروپایی‌ها نیز که رویکرد ترامپ را در این باره و افزایش خودرایی‌های او را در ماموریت‌های ناتو آزار دهنده توصیف کردند به فکر ایجاد سازوکار نظامی مستقل از آمریکا افتاده اند. مکرون بتازگی گفته بود ناتو دچار مرگ مغزی شده است.</p>
    </article>
  </body>
</html>