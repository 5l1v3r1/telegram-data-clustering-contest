<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903920/verheyen-verdedigt-keuze-martinez-voor-cobbaut-het-is-een-logische-stap-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-15T23:18:00+00:00"/>
    <meta property="og:title" content="Verheyen verdedigt keuze Martinez voor Cobbaut: &quot;Het is een logische stap&quot;"/>
    <meta property="og:description" content="De beslissing van Roberto Martinez om Elias Cobbaut op te roepen voor de Rode Duivels leverde hem heel wat kritiek op. Heel wat mensen vinden de Anderlecht-verdediger het niet verdienen. Gert Verheyen neemt het echter op voor Martinez en Cobbaut."/>
  </head>
  <body>
    <article>
      <h1>Verheyen verdedigt keuze Martinez voor Cobbaut: "Het is een logische stap"</h1>
      <address>
        <time datetime="2019-11-15T23:18:00+00:00">15 Nov 2019, 23:18</time>
      </address>
      <p>
        <b>De beslissing van Roberto Martinez om Elias Cobbaut op te roepen voor de Rode Duivels leverde hem heel wat kritiek op. Heel wat mensen vinden de Anderlecht-verdediger het niet verdienen. Gert Verheyen neemt het echter op voor Martinez en Cobbaut.</b>
      </p>
      <p>Op de vraag of Verheyen de selectie van Cobbaut begrijpt, is hij duidelijk. "Jazeker", klinkt het bij <i>Het Laatste Nieuws</i>. Martinez gaf aan dat de linksvoetigheid van Cobbaut hielp bij de beslissing. "Ben je linksvoetig en kan je een beetje sjotten, dan kan je veel geld verdienen. Een linksvoetige centrale verdediger of linksback is bij veel teams een probleempositie. Iedereen zoekt dat", zegt Verheyen.</p>
      <p>Volgens hem speelt dat dan ook zeker een rol. "In verdedigend opzicht weinig. Maar aan de bal wel. Ngadeu bij AA Gent, als rechtsvoetige links in die defensie, dat wringt wat tegen. Je moet inspelen tegen je voet. Waarom is een ploeg soms dominant op de linker- of rechterkant? Dat heeft te maken met de voeten achterin bij de opbouw."</p>
      <p>Bij de Rode Duivels zou Cobbaut eerder op de linkerflank geposteerd worden en niet centraal in de verdediging. "Hij heeft wel het loopvermogen om die lijn af te gaan. Trouwens, het is ook een logische stap. Hij was belofteninternational en speelde deze zomer het EK U21", aldus Verheyen.</p>
    </article>
  </body>
</html>