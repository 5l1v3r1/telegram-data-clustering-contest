<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819434-na-zaavi-kolomojskogo-vlada-mae-reaguvati-zorstkise-gerasimov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T23:55:00+00:00"/>
    <meta property="og:title" content="На заяви Коломойського влада має реагувати жорсткіше - Герасимов"/>
    <meta property="og:description" content="Реакція влади на висловлювання Ігоря Коломойського має бути жорсткішою і конкретнішою, вважає співголова фракції &quot;Європейська солідарність&quot; Артур Герасимов."/>
  </head>
  <body>
    <article>
      <h1>На заяви Коломойського влада має реагувати жорсткіше - Герасимов</h1>
      <h2>Реакція влади на висловлювання Ігоря Коломойського має бути жорсткішою і конкретнішою, вважає співголова фракції "Європейська солідарність" Артур Герасимов.</h2>
      <address>
        <time datetime="2019-11-15T23:55:00+00:00">15 Nov 2019, 23:55</time>
      </address>
      <p>Про це Герасимов сказав у ефірі "Свободи слова Савіка Шустера" на каналі "Україна", повідомляє кореспондент Укрінформу.</p>
      <p>"Я думаю, що реакція має бути більш жорстка і більш конкретна, бо ми тільки-но почули, що в Польщі не зрозуміли і злякалися. Дійсно, всі країни, які зараз є партнерами України, вони чують це інтерв'ю, не від останньої людини з України, і вони знають, що ця людина пов'язана з командою Зеленського певним чином", - сказав Герасимов.</p>
      <p>Він зазначив, що свого часу через проблеми <a href="https://www.ukrinform.ua/tag-privatbank">ПриватБанку</a> Україна опинилася на порозі дефолту - і "20 млн вкладників могли залишитися без усіх своїх грошей".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2819041-kolomojskij-ne-mae-prava-govoriti-vid-imeni-ukraini-abo-op-mendel.html">Коломойський не має права говорити від імені України або ОП - Мендель</a>
      </blockquote>
      <p>Герасимов також застеріг: якщо взяти $100 млрд у РФ (як пропонував Коломойський), то можна втратити суверенітет.</p>
      <p>Як повідомлялося, бізнесмен Ігор Коломойський в інтерв'ю The New Your Times заявив, що Україні варто відвернутися від Заходу та налагодити відносини з РФ. Зокрема, він вважає, що відновлення зв’язків з Росією необхідно для економічного виживання, а "травма війни мине". "Дайте п’ять, десять років - і про кров забудуть", - стверджує олігарх.</p>
      <p>Крім того, на його думку, кредити з РФ можуть замінити Україні кредити Міжнародного валютного фонду. "Ми готові взяти у росіян 100 мільярдів доларів. Я думаю, що вони з радістю нам їх нададуть. Який найшвидший спосіб вирішити проблеми та відновити добрі відносини? Тільки гроші", - зазначив Коломойський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818121-ukraina-mae-prodovzuvati-spivpracu-z-mvf-a-ne-z-rosieu-milovanov.html">Україна має продовжувати співпрацю з МВФ, а не з Росією - Милованов</a>
      </blockquote>
      <p>Він також заявив, що на місці Президента України дав би хід розслідуванню проти колишнього віцепрезидента США Джо Байдена та його сина Гантера у справі компанії Burisma.</p>
    </article>
  </body>
</html>