<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819432-u-ssa-zasovuut-ci-mav-dzuliani-vigodu-vid-gazovih-proektiv-v-ukraini-wsj.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T23:43:00+00:00"/>
    <meta property="og:title" content="У США з’ясовують, чи мав Джуліані вигоду від газових проєктів в Україні - WSJ"/>
    <meta property="og:description" content="Федеральні прокурори США вивчають, чи отримував Руді Джуліані, особистий адвокат президента Трампа, вигоду від українських газових проєктів."/>
  </head>
  <body>
    <article>
      <h1>У США з’ясовують, чи мав Джуліані вигоду від газових проєктів в Україні - WSJ</h1>
      <h2>Федеральні прокурори США вивчають, чи отримував Руді Джуліані, особистий адвокат президента Трампа, вигоду від українських газових проєктів.</h2>
      <address>
        <time datetime="2019-11-15T23:43:00+00:00">15 Nov 2019, 23:43</time>
      </address>
      <p>Про це повідомляє <a href="https://www.wsj.com/articles/federal-prosecutors-probe-giulianis-links-to-ukrainian-energy-projects-11573837576">The Wall Street Journal</a>  з посиланням на власні джерела.</p>
      <p>«Підозрювані у вчиненні злочину Лев Парнас та Ігор Фруман проштовхували проєкт трубопроводу з Польщі до України для транспортування американського природного газу. При цьому заявляли, що він має підтримку адміністрації Трампа», - пише видання.</p>
      <p>Парнас і Фруман, за даними WSJ, заявили українським посадовцям, що Джуліані є партнером у цьому проєкті, який реалізує їхня компанія Global Energy Producers. За іншими джерелами, бізнесмени сподівалися, що Джуліані може бути інвестором їхньої фірми.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2816996-zurnalisti-cnn-znajsli-dokazi-zustricej-trampa-z-parnasom-i-frumanom.html">Журналісти CNN знайшли докази зустрічей Трампа з Парнасом і Фруманом</a>
      </blockquote>
      <p>Як інформує видання, прокурори також вивчають, чи порушував при цьому Джуліані законодавство про лобізм.</p>
      <p>Своєю чергою Джуліані заявив, що не задіяний в енергетичній компанії чи проєкті газопроводу: «У мене немає особистого інтересу до будь-якого <a href="https://www.ukrinform.ua/tag-biznes">бізнесу</a> в Україні, включно з цим».</p>
      <p>«Я не володію жодною часткою в їхній компанії та ніяким іншим чином до неї не причетний. Я ніколи не погоджувався брати в цьому участь. І навіть не впевнений, що мене бодай колись про це просили», - додав адвокат Трампа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819038-u-ssa-rozsliduut-pricetnist-dzuliani-do-mozlivogo-finansuvanna-zakordonnih-cinovnikiv.html">У США розслідують причетність Джуліані до можливого фінансування закордонних чиновників</a>
      </blockquote>
      <p>Як повідомлялося, Парнаса і Фрумана заарештували в жовтні за обвинуваченням у порушенні фінансування виборчої кампанії, зокрема за переведення коштів у протрампівський фонд. Діяльність Джуліані в Україні вивчається в перебігу розслідування щодо імпічменту президента Трампа, яке проводить Палата представників Конгресу США. </p>
    </article>
  </body>
</html>