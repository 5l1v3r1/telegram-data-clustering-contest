<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zatrimaniy-sbu-boyovik-idil-z-2018-roku-meshkav-v-ukrayini-z-pidroblenimi-dokumentami-329887_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T23:22:00+00:00"/>
    <meta property="og:title" content="Затриманий СБУ бойовик ІДІЛ з 2018 року мешкав в Україні з підробленими документами"/>
    <meta property="og:description" content="ЗМІ неодноразово повідомляли про смерть Аль Бару Шишани, але ця інформація згодом не підтверджувалася."/>
  </head>
  <body>
    <article>
      <h1>Затриманий СБУ бойовик ІДІЛ з 2018 року мешкав в Україні з підробленими документами</h1>
      <h2>ЗМІ неодноразово повідомляли про смерть Аль Бару Шишани, але ця інформація згодом не підтверджувалася.</h2>
      <address>
        <time datetime="2019-11-15T23:22:00+00:00">15 Nov 2019, 23:22</time>
      </address>
      <p>Справжнє ім'я <b><a href="https://dt.ua/UKRAINE/u-peredmisti-kiyeva-zatrimali-odnogo-z-klyuchovih-vatazhkiv-idil-329848_.html">бойовика терористичного угруповання "Ісламська держава" Аль Бара Шишані</a></b>, якого затримали співробітники СБУ, Цезар Тохосшавілі. Він громадянин Грузії, який воював у Сирії з 2012 або 2013 року. З 2018 року Тохосшавілі постійно мешкав в Україні з підробленими документами, продовжуючи координувати діяльність терористичних осередків, повідомляє <a href="https://www.liga.net/incidents/articles/tsru-podklyuchili-za-2-mesyatsa-do-aresta-kak-sbu-zaderjala-komandira-igil-pod-kievom-foto">Liga.net</a> із посиланням на джерела в Службі безпеки України.</p>
      <p>Тохосашвілі входив до найближчого оточення вбитого в 2016 році одного з ватажків "ІДІЛ" Тархана Батірашвілі, також відомого як Абу Умар аш-Шишані. Західні ЗМІ називали його "військовим міністром" і другою людиною в угрупованні після Абу Бакра аль-Багдаді. Батирашвілі і Тохосашвілі - уродженці Панкіської ущелини, регіону на півночі Грузії, населеного переважно чеченцями-кистинцями.</p>
      <p>Спершу Тохосашвілі воював проти армії сирійського диктатора Башара Асада в лавах опозиційних формувань, потім вступив до "чеченської бригади", а пізніше приєднався до терористів "Ісламської держави" й отримав нове ім'я.</p>
      <p>Батирашвілі загинув у районі міста Каяра під час штурму Мосула ще в 2016 році, а Тохосашвілі тоді зник, розповів співзасновник Центру вивчення повстанських рухів Артем Конопкін у коментарі <a href="https://hromadske.radio/news/2019/11/15/spravzhnye-im-ya-zatrymanogo-vatazhka-idil-levan-tahososhvili-spivzasnovnyk-centru-vyvchennya-povstanskyh-ruhiv?fbclid=IwAR0zhQ1_Vk_xpYOcYJhXx4Vo3igaUZ7zOhVIjwEZZ731NdL_JfzKjpnM2N0">"Громадському радіо"</a>.</p>
      <p>За даними СБУ, після загибелі покровителя Тохосашвілі перебрався до Туреччини, а в 2018 року в'їхав в Україну з підробленим паспортом. Проживаючи в Україні, він продовжував координувати діяльність терористичних осередків і керувати "амніятом". Як пояснив Конопкін, цю структуру можна вважати своєрідною спецслужбою терористів.</p>
      <p>"Амніят несе відповідальність за найкривавіші теракти "ІДІЛ": атаку на театр Le Bataclan в Парижі, теракт на концерті в Манчестері, атаку на турецький нічний клуб у 2017-му, недавні теракти на Шрі-Ланці", - розповів Конопкін.</p>
      <p>Раніше СБУ відзвітувала про затримання під Києвом одного з ватажків терористичного угруповання "Ісламська держава" Аль Бара Шишані. Операцію провели силами оперативників СБУ за сприяння МВС Грузії і ЦРУ.</p>
      <p>14 листопада суд заарештував затриманого на підставі запиту про екстрадицію до Грузії. СБУ перевіряє його на причетність до злочинів на території України.</p>
      <figure>
        <iframe src="https://www.youtube.com/embed/3C6Z6HQK9RA" width="640" height="360" data-service="Youtube" scrolling="no"/>
      </figure>
      <p>Детальніше про угруповання "ІДІЛ" і стратегію боротьби з нею читайте в матеріалі Олександра Коренькова "<b><a href="https://dt.ua/international/druge-vidrodzhennya-islamskoyi-derzhavi-320879_.html">Друге відродження "Ісламської держави"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL25ld3MubGlnYS5uZXQv">liga.net</a> / <a href="https://dt.ua/go/aHR0cDovL2hyb21hZHNrZXJhZGlvLm9yZw==">Громадське радіо</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>