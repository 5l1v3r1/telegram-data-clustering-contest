<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640194/%DA%86%D8%B1%D8%A7-%D9%85%D8%B1%D8%AF%D9%85-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B9%D8%B5%D8%A8%DB%8C-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-15T23:17:00+00:00"/>
    <meta property="og:title" content="چرا مردم از افزایش قیمت بنزین عصبی شدند؟"/>
    <meta property="og:description" content="گران شدن بنزین در زمان احمدی‌نژاد هم اتفاق افتاد اما چرا مردم این‌قدر که حالا عصبی شدند آن موقع از تصمیم دولت عصبانی نبودند. شاید دلیلش این است که دولت روحانی حتی آداب همراه کردن مردم را هم بلد نیست."/>
  </head>
  <body>
    <article>
      <h1>
        <a href="https://www.bultannews.com/fa/news/640194/%DA%86%D8%B1%D8%A7-%D9%85%D8%B1%D8%AF%D9%85-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%B9%D8%B5%D8%A8%DB%8C-%D8%B4%D8%AF%D9%86%D8%AF">چرا مردم از افزایش قیمت بنزین عصبی شدند؟</a>
      </h1>
      <h2>گران شدن بنزین در زمان احمدی‌نژاد هم اتفاق افتاد اما چرا مردم این‌قدر که حالا عصبی شدند آن موقع از تصمیم دولت عصبانی نبودند. شاید دلیلش این است که دولت روحانی حتی آداب همراه کردن مردم را هم بلد نیست.</h2>
      <address><time datetime="2019-11-15T23:17:00+00:00">15 Nov 2019, 23:17</time> by <a rel="author">بولتن نیوز | bultannews.com</a></address>
      <p><b>گروه سیاسی:</b><b> محسن مهدیان</b> از روزنامه‌نگاران کشورمان در توضیح چرایی عصبانیت مردم با افزایش قیمت بنزین یادداشت زیر را نگاشته و در آن آورده است: چنین تصمیمی (افزایش قیمت بنزین) نیازمند حضور رئیس‌جمهور جلوی دوربین و ارائه توضیح صمیمانه، صادقانه، شفاف و رودررو با مردم است. باید دل و ذهن مردم را همراه کرد نه صرفاً جیبشان را.</p>
      <p> </p>
      <p>به گزارش بولتن نیوز، متن این یادداشت به شرح زیر است:</p>
      <p> </p>
      <p>افزایش قیمت بنزین زمان احمدی‌نژاد هم اجرا شد. چند تا پمپ‌بنزین هم تخریب شد. سروصداها نیز بیشتر بود؛ اما مردم درنهایت به‌اندازه امروز عصبانی نبودند. اگر عصبانیت امروز هم بروز اجتماعی ندارد رشد و صبوری مردم است نه تدبیر دولت.</p>
      <p> </p>
      <p>اما چرا؟</p>
      <p> </p>
      <p>مهم‌ترین نکته‌اش این است که جامعه به عزم و هزم دولت اعتماد داشت. ولو اینکه به تصمیم دولت باور نداشت و گران شدن بنزین را خطا بداند. از طرفی اعتماد نسبی به نظارت مجلس داشت. چند تا نماینده باوجدان و غیرتی و کارشناس شبانه‌روز ناظر بر دولت بودند. مرکز پژوهش‌ها گزارش‌های دقیق کارشناسی و نظارتی داشت. شهرداری تهران بستر اجرای سیاست‌های قیمتی را فراهم کرده بود. اگر مترو و سیستم حمل‌ونقل عمومی آن دوره نبود روش‌های قیمتی پاسخگو نبود.</p>
      <p> </p>
      <p>اما مشکل امروز دولت، تنها شوک‌درمانی نیست. اینکه مردم عصبی‌اند تنها یک دلیل دارد. آن‌هم اینکه اعتماد ندارند. همین تصمیم را هم می‌شود با روش‌های و سیاست‌های تکمیلی تدبیر و مهار کرد؛ اما مردم، این دولت را مرد شرایط سخت نمی‌دانند. بی‌راه هم نمی‌گویند. حق‌دارند. خاطره دلار 18 هزارتومانی و سیاست حیف‌ومیل کردن طلا و ارز فراموش نشده است.</p>
      <p> </p>
      <p>از طرفی به نهادهای تکمیلی نیز اعتماد ندارند. نه مجلسی است در رأس امور و نه حتی تیم کارشناسی که بیاید و از این تصمیم دفاع کند. حتی لیبرال‌های وطنی نیز این روزها غائب‌اند. یکی‌شان حاضر نیست پای این تصمیم که سال‌ها سنگش را به سینه زدند امضا کنند.</p>
      <p> </p>
      <p>بااین‌همه، دولت حتی آداب همراه کردن مردم را هم یاد ندارد. چنین تصمیم سختی را شبانه اعلام نمی‌کنند. با اطلاعیه خبر نمی‌دهند. نفرات میانی خبررسانی نمی‌کنند. چنین تصمیمی نیازمند حضور رئیس‌جمهور جلوی دوربین و ارائه توضیح صمیمانه، صادقانه، شفاف و رودررو با مردم است. باید دل و ذهن مردم را همراه کرد نه صرفاً جیبشان را.</p>
      <p> </p>
      <p>چند سال مردم‌گریزی و تکبر ساختاری و پنهان‌کاری در تصمیم‌گیری باعث شده امروز که ناگزیر از شوک‌درمانی است، اعتماد مردم را نداشته باشد.</p>
      <p> </p>
      <p>کاش حداقل به بهانه این تصمیم خشن، روزهای پیش رو را غنیمت بدانند...</p>
      <p> </p>
      <p>انتهای پیام/#</p>
    </article>
  </body>
</html>