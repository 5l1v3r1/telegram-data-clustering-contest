<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/15/dve-skandinavske-ekipe-se-pridruzile-ucenicima-evropskog-prvenstva-srbija-saznala-rivala-u-barazu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-15T23:04:45+00:00"/>
    <meta property="og:title" content="Dve skandinavske ekipe se pridružile učenicima Evropskog prvenstva, Srbija saznala rivala u baražu"/>
    <meta property="og:description" content="Posle večerašnjih utakmica kvalifikacija za Evropsko prvenstvo saznali smo imena još dve selekcije koje će biti među 24 najuspešnije. To su Švedska i, po prvi put u svojoj istoriji, reprezentacija Finske. Ipak, da krenemo redom. U D grupi važan trijumf ostvarila je selekcija Švajcarske, koja je sada jednom nogom na EP. „Sajdžije“ su imale grdne […]"/>
  </head>
  <body>
    <article>
      <h1>Dve skandinavske ekipe se pridružile učenicima Evropskog prvenstva, Srbija saznala rivala u baražu</h1>
      <address><time datetime="2019-11-15T23:04:45+00:00">15 Nov 2019, 23:04</time> by <a rel="author">Zile</a></address>
      <p>Posle večerašnjih utakmica kvalifikacija za Evropsko prvenstvo saznali smo imena još dve selekcije koje će biti među 24 najuspešnije.</p>
      <p>To su Švedska i, po prvi put u svojoj istoriji, reprezentacija Finske. Ipak, da krenemo redom.<br/>U D grupi važan trijumf ostvarila je selekcija Švajcarske, koja je sada jednom nogom na EP. „Sajdžije“ su imale grdne probleme sa Gruzijom u Sent Galenu, a do pobede su došle golom Sedrika Itena u 77. minutu. Zanimljivo je da je ovaj vezista upravo fudbaler Sent Galena. Sada je Švajcarskoj dovoljno da u poslednjem kolu pobedi Gibraltar i da bude sigurno bar druga, a na ruku bi im išao i trijumf Danske nad Republikom Irskom. Meč u Dablinu odlučiće direktno o tome ko će dalje, Irci, ili Danci, koji su večeras sa 6:0 pobedili Gibraltar. „Vikinzi“ imaju tri boda više od Iraca, ali bi u slučaju poraza imali slabiji međusobni učinak.</p>
      <p>Sve je rešeno u F grupi. Špancima, koji su pobednici grupe, na Evropskom prvenstvu društvo će praviti Šveđani. Selekcija „tri krune“ pobedila je večeras u Rumuniji i tako domaćina, ali i Norvešku, ostavila bez šansi da se kroz kvalifikacije domognu kontinentalnog šampionata. Za razliku od Rumuna, Norveškoj ostaje baraž Lige nacija, gde će im u polufinalu, po svemu sudeći, rival biti Srbija. Švedska je u Bukureštu sve rešila u prvom poluvremenu. Prvo je Markus Berg glavom pogodio za 1:0 u 18. minutu, da bi u 34. Kvajson duplirao prednost, a u isto vreme postavio konačan rezultat. Španija je sedam puta pogodila mrežu Malte, a prvi gol za A reprezentaciju postigao je, u svom debitantskom nastupu, Dani Olmo, fudbaler zagrebačkog Dinama. Trijumf Norveške nad Farskim Ostrvima, ispalo je, bio je uzaludan, pa će Norvežani morati kroz baraž da traže put do EP-a. Nadamo se da ga neće naći.</p>
      <p>Po prvi put u istoriji fudbalska reprezentacija Finske učestvovaće na nekom velikom takmičenju. Selekcija „zemlje 1 000 jezera“ ostvarila je očekivanu pobedu nad Lihtenštajnom i osvojila drugo mesto u grupi, iza Italije, a ispred Grčke, Bosne i Jermenije. Čak i da nisu kroz kvalifikacije uspeli da se domognu EP-a, Finci su to mogli kroz baraž Lige nacija, ovako su svoje mesto prepustili Bugarima, koji će u polufinalu igrati protiv Škotske. Fince je u vođstvo protiv Lihtenštajna doveo Tuominen u 21. minutu, da bi najboolji fudbaler i strelac ove ekipe, Temu Puki, sa dva gola u nastavku, samo potvrdio trijumf. Posle meča su gotovo svi navijači uleteli na teren, što negira tezu o „severnjacima“ kao hladnim ljudima.</p>
      <p>U Zenici je gostovala Italija, u pomalo turobnoj atmosferi, pošto je Bosna izgubila sve šanse da se domogne drugog mesta. „Azuri“ su lako pobedili sa 3:0, golovima Aćerbija, Insinjea i Belotija i sačuvali stoprocentan učinak u kvalifikacijama. Grčka je slavila u Jerevanu, čime se „osvetila“ Jermeniji za poraz u Atini. Trijumf je „helene“ pomerio na treću poziciju.</p>
      <p>Grupa D:</p>
      <p><b>Danska – Gibraltar 6:0</b>(1:0)<br/><i>Skov 12′,64′, Gitkjaer 47′, Brajtvajt 51′, Eriksen 85′,90+4′</i></p>
      <p><b>Švajcarska – Gruzija 1:0</b>(0:0)<br/><i>Iten 77′</i></p>
      <p>Grupa F:</p>
      <p><b>Španija – Malta 7:0</b>(2:0)<br/><i>Morata 23′, Kazorla 41′, Tores 62′, Sarabija 63′, Olmo 69′, Moreno 71′, Navas 86′</i></p>
      <p><b>Rumunija – Švedska 0:2</b>(0:2)<br/><i>Berg 18′, Kvajson 34′</i></p>
      <p>
        <b>Norveška – Farska Ostrva 4:0</b>
        <br/>
        <i>Reginiusen 4′, Fosum 8′, Sorlot 62′,65′</i>
      </p>
      <p>Grupa J:</p>
      <p><b>Bosna i Hercegovina – Italija 0:3</b>(0:2)<br/><i>Aćerbi 21′, Insinje 37′, Beloti 53′</i></p>
      <p><b>Finska – Lihtenštajn 3:0</b>(1:0)<br/><i>Tuominen 21′, Puki 64′(p),75′</i></p>
      <p><b>Jermenija – Grčka 0:1</b>(0:1)<br/><i>Limnios 35′</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/14/englezi-sedmicom-na-ep-turci-cesi-i-trikolori-zavrsili-posao/"/>
        <a href="https://www.sportskacentrala.com/2019/10/21/uefa-bez-milosti-nova-kazna-za-srbiju/"/>
        <a href="https://www.sportskacentrala.com/2019/10/15/tenzije-u-bukurestu-rumuni-obaraju-partizanov-rekord-norvezani-prete-prekidom/"/>
        <a href="https://www.sportskacentrala.com/2019/10/14/tragedija-u-sofiji-navijac-engleske-preminuo-uoci-meca-sa-bugarskom/"/>
        <a href="https://www.sportskacentrala.com/2019/10/12/azuri-u-zelenom-do-plasmana-na-ep-norvezani-sve-blizi-okrsaju-sa-srbijom-video/"/>
        <a href="https://www.sportskacentrala.com/2019/10/12/pjanic-ubacio-bosance-u-poslednji-vagon-vredna-pobeda-danske-nad-sajdzijama-video/"/>
        <a href="https://www.sportskacentrala.com/2019/09/23/uefa-kaznila-slovacku/"/>
        <a href="https://www.sportskacentrala.com/2019/09/11/milivojevic-mart-moramo-da-docekamo-maksimalno-spremni/"/>
        <a href="https://www.sportskacentrala.com/2019/09/10/ronaldov-sou-u-viljnusu-knedlicke-slavile-u-podgorici/"/>
      </related>
    </article>
  </body>
</html>