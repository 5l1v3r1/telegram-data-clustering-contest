<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/familia/entrevista-maternitat-nuria-pifarre-nevoa-cantant-fados_0_2345165461.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T23:00:00+00:00"/>
    <meta property="og:title" content="“Amor i autodisciplina”"/>
    <meta property="og:description" content="Cantant, compositora de fados i mare de la Greta, de 13 anys. El dissabte 23 de novembre presenta ‘Consciència de classe’ amb Vicenç Solsona al Teatre Sarrià de Barcelona, al FEEMéS - Cicle de Concerts Sense Intermediaris"/>
  </head>
  <body>
    <article>
      <h1>“Amor i autodisciplina”</h1>
      <h2>Cantant, compositora de fados i mare de la Greta, de 13 anys. El dissabte 23 de novembre presenta ‘Consciència de classe’ amb Vicenç Solsona al Teatre Sarrià de Barcelona, al FEEMéS - Cicle de Concerts Sense Intermediaris</h2>
      <address><time datetime="2019-11-15T23:00:00+00:00">15 Nov 2019, 23:00</time> by <a rel="author" href="https://criatures.ara.cat/firmes/francesc_orteu/" target="_blank">Francesc Orteu</a></address>
      <p>Tot el dia cantussejo coses sense ni adonar-me’n. M’ho fa veure la família. Hi ha un mecanisme inconscient pel qual una paraula o una frase em fa pensar en una cançó, i ja hi som.</p>
      <p>
        <b>¿I cantaves fados a la teva filla, quan era petita?</b>
      </p>
      <p>Doncs no. El fado no pot cantar-se a mitges, no pot taral·lejar-se. És un gènere molt potent, molt visceral, i no serveix gaire per entretenir criatures.</p>
      <p>
        <b>Pensava que els fados sempre eren tristos...</b>
      </p>
      <p>És cert que n’hi ha molts que són nostàlgics, tristos, tràgics, que parlen de desamor, de gelosia, de llunyania, de <i>saudad</i> e. Però també n’hi ha que parlen de coses quotidianes, de tafaneries de personatges de Lisboa...</p>
      <p>
        <b>¿I no has compost cap fado dedicat a la teva filla?</b>
      </p>
      <p>Abans de ser mare vaig escriure la lletra dedicada a una hipotètica futura filla. Es diu <i>Desejo.</i></p>
      <p>
        <b>Com fa? Només una estrofa...</b>
      </p>
      <p><i>“Nuvems são berços / de mãos quentinhas, / isso é o que eu peço / para minha menina</i> ”: “Els núvols són bressols / de mans calentones, / això és el que desitjo / per a la meva nena”.</p>
      <p>
        <b>I ara aquella hipòtesi ja és una adolescent.</b>
      </p>
      <p>I veig que ho està vivint amb tota naturalitat, acceptant el seu nou cos, disfrutant del nou grau d’autonomia i alhora entenent les noves responsabilitats que això li comporta. Quan l’observo amb les amigues les veig riure per tot i com es fan les grans. És entendridor.</p>
      <p>
        <b>Com resumiries la manera com l’eduqueu?</b>
      </p>
      <p>Els pilars on es fonamenta tot són l’amor i la disciplina. I encara afegiria autodisciplina, perquè sovint és dur i pesat mantenir-se en allò que has decidit a consciència que has de fer com a mare i no cedir a les pressions o als xantatges emocionals.</p>
      <p>
        <b>Explica’m alguna conversa vostra recent important.</b>
      </p>
      <p>Ella va anar a El Martinet, una escola pública de Ripollet que té una filosofia de pedagogia lliure molt interessant, que implica no fer exàmens ni deures a casa. Això vol dir que ella no té hàbits d’estudi individual a casa. La nostra vida, a casa, és diferent cada dia. Tant el seu pare com jo som artistes, així que la rutina no forma part del nostre dia a dia i això ho complica tot. Vaig detectar que era una cosa que havíem de resoldre aviat perquè si ella vol fer estudis superiors necessitarà aquests bons hàbits.</p>
      <p>
        <b>I li vas plantejar el tema.</b>
      </p>
      <p>Òbviament, no va saltar d’alegria. Vaig dir-li que hi ha coses a la vida en què es pot fer de més i de menys i que a casa mirem de ser flexibles en molts aspectes, sempre que tot plegat estigui justificat. Però si vol fer estudis superiors no podem ser flexibles i és important posar les bases ara perquè més endavant pugui triar què vol fer. Entre les dues vam dissenyar un horari de treball setmanal.</p>
      <p>
        <b>La teva filla ve als concerts?</b>
      </p>
      <p>De tant en tant, i s’ho passa bé. De fet, m’ho demana ella, de venir. Jo no la forço mai. No voldria causar l’efecte contrari i que acabés detestant el que faig. Quan tenia dos o tres anys va venir a un concert i el seu pare em va explicar que s’havia quedat embadalida i que li havia dit: “Papa, crec que m’estic enamorant de la mama”.</p>
    </article>
  </body>
</html>