<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621713/%D9%85%D8%B5%D9%88%D8%A8%D9%87-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%88-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A8%D9%87-%D8%AA%D8%A7%DB%8C%DB%8C%D8%AF-%D8%B1%D9%87%D8%A8%D8%B1%DB%8C-%D8%B1%D8%B3%DB%8C%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T23:41:00+00:00"/>
    <meta property="og:title" content="مصوبه سهمیه‌بندی و افزایش قیمت بنزین به تایید رهبری رسیده است"/>
    <meta property="og:description" content="معاون رئیس‌جمهور گفت: ما به همه ۸۰ میلیون نفر نمی‌توانیم یارانه ناشی از افزایش قیمت بنزین را بدهیم بین ۱۸ تا ۱۹ میلیون خانوار مشمول این یارانه می‌شوند هر کسی خود را متقاضی دریافت بداند وزارت رفاه موظف شد بررسی کند و از امروز این یارانه محاسبه می‌شود."/>
  </head>
  <body>
    <article>
      <h1>مصوبه سهمیه‌بندی و افزایش قیمت بنزین به تایید رهبری رسیده است</h1>
      <h2>مسئولیت وزارت رفاه برای شناسایی ۱۸ میلیون خانوار مشمول دریافت یارانه</h2>
      <address>
        <time datetime="2019-11-15T23:41:00+00:00">15 Nov 2019, 23:41</time>
      </address>
      <p>
        <i>معاون رئیس‌جمهور گفت: ما به همه ۸۰ میلیون نفر نمی‌توانیم یارانه ناشی از افزایش قیمت بنزین را بدهیم بین ۱۸ تا ۱۹ میلیون خانوار مشمول این یارانه می‌شوند هر کسی خود را متقاضی دریافت بداند وزارت رفاه موظف شد بررسی کند و از امروز این یارانه محاسبه می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدباقر نوبخت در گفت‌وگوی ویژه خبری با اشاره به موضوع سهمیه‌بندی بنزین و دلایل این تصمیم عنوان کرد: بعد از قانون هدفمندی یادانه‌ها بارها غیر از آنچه در قانون برنامه هم گفته شده بود؛ دو دلیل داشتیم که مجوز قانونی این اقدام را تکمیل کنیم، بخش نخست سیاست دولت است؛ دولت دوازدهم در همه اسناد موجود دو سیاست را داشت، اول اینکه در راستای فقر مطلق تلاش کند و بهبود معیشت خانوارها را در برنامه داشته باشد.</p>
      <p>وی افزود: برای افزایش یارانه خانوارهای ویژه دولت به عهدش وفا کرد، سه تا ۵ برابر یارانه آنها را افزایش داد در گام دوم آنها که پشت نوبت بودند را مشمول پرداخت‌هایی کرد. در کنار این برای بهبود وضع معیشتی هم برنامه داشتیم.</p>
      <figure>
        <img src="https://aftabnews.ir/files/fa/news/1398/8/24/359682_437.jpg"/>
      </figure>
      <p>رئیس سازمان برنامه و بودجه تاکید کرد: به گواهی همه نهادهای بین‌المللی دولت توانست دو سال متوالی نرخ تورم را یک رقمی کند. تحریم ظالمانه قدرت خرید مردم را کاهش داد برای کاهش این فشار اقدام کردیم ده درصد افزایش حقوق‌ها را به بیست درصد برگرداندیم و با همین منابع پاداش بازنشستگی و مبلغ طرح‌های عمرانی را دادیم ما باید منابع جدید را هم شناسایی می‌کردیم باید از یارانه پنهان انرژی هم برای اهداف خود بهره‌مند می‌شدیم.</p>
      <p>وی با بیان اینکه قیمت بنزین را باید به سمت واقعی شدنش هدایت می‌کردیم، گفت: اینکه فکر کنیم قیمتی را ثابت نگه داریم کمک به جامعه کردیم درست نیست. در واقع یک گام به سمت قیمت واقعی بنزین باید بر می‌داشتیم از سوی دیگر این تفاوت قیمت را به ۶۰ میلیون نفر باید بدهیم.</p>
      <p>نوبخت با تاکید بر اینکه ما از سال قبل غیر از سیاست‌های سال قبل دنبال منابع جدید بودیم، خاطرنشان کرد: سال قبل ابلاغیه‌ای از رهبری شد و خواستار اصلاح ساختار بودجه بودند که گفته بودند برای منابع پایدار باید فکر کنید که از کجا می‌توان این منابع را تحصیل کرد آنچه در این خصوص هم می‌توان گفت ۱۳۰۰ هزار میلیارد تومان یارانه پنهان داشتیم که الان درباره ۳۰ هزار میلیارد تومان از این یارانه حرف می‌زنیم.</p>
      <p>وی گفت: نظر آقای روحانی این بود که منابع را به هیچ وجه اجازه نداریم به بودجه ببریم این ۳۰ هزار میلیارد تومان در شورایعالی هماهنگی سه قوه مطرح شد و با جمیع جهات و مصوبه شورای عالی هماهنگی اقتصادی که به تایید رهبری هم رسید داریم آن را اجرا می‌کنیم.</p>
      <p>معاون رئیس‌جمهور یادآور شد: خود من هم تکرار کردم تمامی وجوهی که از این محل می‌آید در حساب خاصی در خزانه می‌آید و بدون حضور در بودجه عمومی ماهانه بین خانواده‌های هدف تقسیم می‌شود الان درباره کسانی که یارانه می‌گیرند هم مجلس مصر است که باید ۲۵ میلیون نفر را حذف کنید. ما به همه ۸۰ میلیون نفر نمی‌توانیم این یارانه را بدهیم بین ۱۸ تا ۱۹ میلیون خانوار مشمول این یارانه می‌شوند هر کسی خود را متقاضی دریافت بداند وزارت رفاه موظف شد بررسی کند و از امروز این یارانه محاسبه می‌شود.</p>
      <p>وی در پاسخ به اینکه پیش‌بینی شما از درآمدهای حاصل از این طرح چیست، گفت: پیش‌بینی ما این است درآمدهای ناشی از طرح سهمیه‌بندی بنزین محاسبه شده است و مشخص شده که چقدر بنزین را به صورت یارانه‌ای پرداخت می‌کنیم و چه مقدار به صورت آزاد. در حال حاضر نیز حدود ۶۴ میلیون لیتر به صورت سهمیه‌بندی و ۲۰ ، ۳۰میلیون لیتر به صورت سوپر و آزاد توزیع می‌شود یعنی از حدود ۹۰ میلیون لیتر بنزین ۲۰ تا ۳۰ میلیون لیتر آزاد است و برآورد ما این است که ۲۹ تا ۳۰ هزار میلیارد تومان بتوانیم درآمد داشته باشیم البته برای صادرات هم پیش‌بینی کردیم که حدود ۳هزار میلیارد تومان هم صادر کنیم.</p>
      <p>نوبخت درباره تبصره ۱۴ نیز خاطرنشان کرد: تبصره ۱۴ مکانیزم خودش را دارد و استمرار می‌یابد و در پایان این ماه یعنی تا دو روز آینده آنچه در خصوص تبصره ۱۴ یعنی افزایش قیمت حامل‌های انرژی از سال ۸۹ بوده و محاسبه شده به حساب مردم می‌ریزیم. آیا مردم روزی را بخاطر دارند که ما یارانه آنها را پرداخت نکرده باشیم؟</p>
      <p>وی ادامه داد: در تبصره ۱۴ هرچه قیمت افزایش پیدا کرده و اصلاح می‌شد بخشی برای مالیات شهرداری‌ها و بخشی برای سازمان هدفمندی می‌رفت و بخشی به مردم داده می‌شد اما الان این رقم حاصل شده تکه تکه نخواهد شد به طور مثال در قانون هدفمندی یارانه‌ها ۱۴۰ میلیارد تحصیل می‌شد و ۸ الی ۹ میلیارد تومان به مردم پرداخت می‌شد و مابقی بر اساس قانون توزیع می‌شد اما در این روش ۳۰ هزار میلیارد تومان که کسب می‌شود تقسیم نمی‌شود و در راستای سیاست دولت دوازدهم در جهت بهبود معیشت همه این مبالغ اصلاح قیمت بنزین بین خانوارها که حدود ۱۸ الی ۱۹ میلیون خانوار است و امکان دارد بیشتر هم ‌شود، تقسیم می‌شود.</p>
      <p>نوبخت درباره لزوم توجه نهادهای ناظر در بحث افزایش قیمت بنزین گفت: سازمان برنامه خود یک نهاد نظارتی است. سایر سازمان‌های نظارتی هم می‌توانند نظارت کنند و قابل نظارت است که این اعداد را رصد کنند.</p>
      <p>وی درباره احتمال ایجاد تورم گفت: آنچه که مدل‌های اقتصادی سنجی در افزایش قیمت حامل‌های انرژی در سنوات گذشته بوده افزایش تورم نداشته‌ایم.</p>
      <p>این عضو کابینه دولت دوازدهم با بیان اینکه این اولین بار نیست که اصلاح قیمت انجام می‌شود، گفت: ما دو بار در شش سال گذشته نسبت به افزایش قیمت حامل‌های انرژی اقدام کردیم و آن وقتی بود که برق و گازوئیل هم گران می‌شد و این رشد در شرایطی پیش آمد و جز در سال گذشته به این سو هیچ وقت تورم ما بالا نرفت و کاهنده بود. البته یک یا دو درصد ممکن است در محاسبات بیاید.</p>
      <p>وی درباره امکان گران شدن برخی اجناس نیز گفت: اینجاست که ما باید از سازمان‌های نظارتی توقع داشته باشیم که دقت داشته باشند. مطلع هستم وزارت صمت تمهیدات مقدماتی دارد و امروز هم جمع‌بندی آن را در ستاد تنظیم بازار دیدم. باید از سوءاستفاده‌ها جلوگیری شود و تورم ما هم در دو بار گذشته کاهنده بوده است.</p>
      <p>نوبخت در پاسخ به این که مردم باید نسبت به افزایش قیمت‌ها حساس باشند، گفت: عمده حمل و نقل‌های طولانی و مسافت آن با گازوئیل انجام می‌شود. آیا برای محدود کردن مصرف راهی دیگر نیست؟ افکار عمومی را به قضاوت می‌طلبم آیا دولت در چند سال گذشته تلاش نکرد زمینه حمل و نقل عمومی را بیشتر کند؟</p>
      <p>نوبخت با اشاره به چند استان و سفر خودش به استان گلستان گفت: این استان‌ها را به شبکه سراسری وصل کردیم. دولت از اینکه حمل و نقل عمومی را اضافه کند به عهدش وفا کرد.</p>
      <p>وی درباره بدهی دولت به مترو گفت: همین الان از متروی تهران سوال کنید. مترو برای سرمایه‌گذاری نیاز به اوراق بهادار دارد و دولت پرداخت کرده است. از شهردار تهران سوال کنید که آیا دولت آن ۵۰ درصد که باید پرداخت کند را داده یا نداده است؟ از دولت تشکر کردند. اینکه یارانه بلیت مترو کامل پرداخت شده یا نشده بحثی جزئی است و اصل میلیاردها کمک دولت است.</p>
      <p>وی ادامه‌داد: انتظار به حق جامعه این است که دولت همه کمبودها درخصوص زیرساخت‌های حمل و نقل عمومی را طرف کند. در تبصره ۱۸ بخشی از منابع مقرر شده است که در جهت جلوگیری از آلودگی هوا هم در درون شهرها و برون شهری منابع کافی مشخص کنیم و نسبت به توسعه شبکه حمل و نقل عمومی و هم در خصوص ریل‌گذاری اقدام کنیم. دولت نسبت به توسعه حمل و نقل عمومی و هم نسبت به ریل گذاری اقداماتی را انجام داده است.</p>
      <p>معاون رئیس‌جمهور دردپاسخ به این سوال که مطالبه جامعه با توجه به افزایش قیمت‌ها نسبت به حمل و نقل عمومی بیشتر شده است، گفت: مطالبه به حق مردم است که از دولت و وزارت صمت بخواهد روی واحد‌های تولیدی خودرو نظارت کافی داشته باشیم تا این خودروها میزان سوخت کمتری مصرف کنند و قیمت آن نیز کمتر شود و ما این را نیز دنبال می‌کنیم ما تنها محدود کردن مصرف حامل انرژی را از طریق افزایش قیمت نمی‌بینم که باید ببینیم. در سال ۹۵ مصرف بنزین ما در روز حدود ۷۲الی ۷۳ بود اما امروز حدود ۹۵ میلیون لیتر است که رشد زیادی از سال ۹۵ داشتیم.</p>
      <p>نوبخت تاکید کرد: این بنزین برای مردم است و اینکه قیمت چیزی را که برای مردم است در جهت واقعی‌تر کردن آن اقدام شده است قطعا آثارش را در کاهش آلودگی هوا و دیگر مسایل خواهیم دید. این پول اگر به بودجه هم می‌آمد باز هم برای مردم هزینه می‌شد ما از مردم می‌خواهیم ما را نظارت کنند.</p>
      <p>وی ادامه داد: غیر از موضوع اصلاح ساختار، پرداخت‌کننده این ارقام سازمان برنامه و بودجه است و ظرف یک هفته الی ۱۰ روز شروع به پرداخت می‌کنیم و برای خانوارها حق را قائل می‌شویم که نسبت به این پرداخت‌ها متقاضی باشند البته وزارت رفاه بررسی می‌کند هر سهیمه‌بندی و اصلاح قیمت عیناً تا ریال آخر به مردم باز می‌گردد و یک ریال از وجه اگر در غیر از پرداخت مستقیم به خانوارها انجام شود ما خلاف قانون عمل کرده‌ایم و نمی‌توانیم کار دیگری انجام دهیم.</p>
      <p>نوبخت درباره اینکه با اضافه شدن هر نفر به خانواده پرداختی کمتر می‌شود آیا این مغایر با سیاست‌های جمعیتی ما نیست، گفت: ما دو عدد داریم یک کمیت خانوار داریم و یک خانواده. خانوارهای یک نفره و چند نفره تعدادشان مشخص است ما باید سقف این سی هزار میلیارد تومان را مشخص می‌کردیم و باید براساس خانوارها تقسیم شود. سیستم تبصره ۱۴ پرداخت بر اثر فرد است اما در این توزیع، به صورت فردی نیست و کمکی است که به خانوارها صورت می‌گیرد و نیازی به ریز وارد جزئیات شدن نیست البته اگر اصلاح لازم داشته باشد انجام می‌شود.</p>
      <p>وی خاطرنشان کرد: سازمان برنامه و بودجه سه پرداخت چند هزار میلیارد تومان خواهد داشت یک پرداخت ۲۶ هر ماه از سوی سازمان هدفمندی یارانه است پرداخت دوم حقوق ماهانه و بودجه‌های عمرانی است که در حدود ۲۴هزار میلیارد تومان است و از این به بعد پرداخت دیگری که حدود هزار و ۴۰۰ میلیارد تومان داریم که در خصوص حمایت معیشتی است و خانوارهای واجد شرایط از این پس دو پرداخت از سوی دولت دریافت خواهند کرد.</p>
      <p>نوبخت گفت: تعدادی از خانوارها در بحث یارانه‌ها برای اینکه به دولت کمک کنند وضع مالی‌شان هم نسبت به سایرین بهتر نبوده اما از دریافت یارانه انصراف دادند.</p>
      <p>وی با تاکید بر برنامه دولت درباره افزایش قیمت بنزین، به رابطه میان ما به تفاوت سود و هزینه زیرساخت‌ها اشاره کرد و گفت: چطور شد که ما ۸۴۳ هزار فرصت شغلی توانستیم ایجاد کنیم؟ ما چه اقداماتی کردیم که بتوانیم این فرصت‌ها را ایجاد شود؟</p>
      <p>رئیس سازمان برنامه و بودجه درباره نقش افزایش قیمت بنزین در کمک به تولیدات کشور گفت: در این رابطه آن بخش‌های تولید را مورد توجه خواهیم داشت و یکی از بحث‌ها این است که این کار می‌تواند تقاضایی ایجاد کند. عمده نظرات این بود که ما این را برای کالای ایرانی در نظر بگیریم که در این صورت کارگران و جوانان ما مشغول می‌شوند و تولیدکنندگان ما می‌توانند شرایط بهتری دا‌شته باشند و از این طریق می‌توانیم به تولید هم کمک کنیم.</p>
      <p>نوبخت درباره نسبت افزایش قیمت بنزین با اصلاح ساختار بودجه گفت: در بودجه نیز پیش‌بینی شده بود که بخشی از مبلغ از بحث قیمت انرژی تامین شود. اینکه ما می‌گوییم تا ۱۰۰۰ هزار میلیارد تومان یارانه پنهان انرژی وجود دارد باید برای آن برنامه داشته باشیم و اینکه چه مقدار آن را می‌توانیم انجام دهیم در اصلاح ساختار پیش‌بینی شد.</p>
      <p>وی ادامه داد: آقای رییس جمهور اجازه ندادند که این پول را به بودجه ببریم و گفتند این را باید تا آخرین ریال به خانوارهای ایرانی برگردانیم. شورای عالی هماهنگی سه قوه هم نظر رئیس جمهور را تایید کردند.</p>
    </article>
  </body>
</html>