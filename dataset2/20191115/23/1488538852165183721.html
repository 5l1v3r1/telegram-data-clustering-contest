<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/lectura/art-paraula-formacio-mediadors-lectura_0_2345165467.html"/>
    <meta property="og:site_name" content="Ara.cat"/>
    <meta property="article:published_time" content="2019-11-15T23:00:00+00:00"/>
    <meta property="og:title" content="Art i paraula"/>
    <meta property="og:description" content="L’espai de creació Tantàgora proposa cursos de formació en mediació literària"/>
  </head>
  <body>
    <article>
      <h1>Art i paraula</h1>
      <h2>L’espai de creació Tantàgora proposa cursos de formació en mediació literària</h2>
      <address><time datetime="2019-11-15T23:00:00+00:00">15 Nov 2019, 23:00</time> by <a rel="author">LAIA AGUILAR</a></address>
      <p>¿Voleu saber quin espai o racó de la classe seria l’ideal per llegir amb els vostres alumnes? ¿O com acabar de configurar la biblioteca de l’aula? ¿O bé quins llibres il·lustrats podrien servir-vos per abordar determinats conflictes amb els infants o adolescents? <b>Tantàgora, un espai de creació</b>, producció, difusió i innovació en les maneres de promoure la literatura tant en paper com en digital i a través d’altres disciplines artístiques, ens <b>proposa uns cursos específics per abordar la formació en mediació literària.</b></p>
      <p>“Són cursos dirigits a bibliotecaris, docents, educadors socials, il·lustradors, pares i mares, conductors de clubs de lectura... <b>Qualsevol persona que treballi amb la literatura i en vulgui treure el màxim profit</b>”, explica Magalí Homs, dissenyadora d’interiors i directora del Flic Festival. Els cursos, tots llaminers, d’una o dues sessions de durada, <b>es basen principalment en tres aspectes</b>: “En primer lloc, els donem <b>teoria literària</b> -diu Magalí Homs-. En segon lloc abordem la <b>pràctica professional.</b> I en tercer lloc els donem <b>eines i recursos per portar a terme algunes accions.</b> Per exemple: com podem fer llegir en veu alta a classe els nostres alumnes? Els exemples pràctics ajuden molt”.</p>
      <h3>CURSOS PER A TOTS ELS GUSTOS</h3>
      <p>Tantàgora fa anys que ofereix diferents cursos, amb gran reconeixement i èxit de públic. Però aquest any ens trobem amb <b>noves propostes molt interessants.</b> Preneu-ne nota: <i>Posa a punt la teva biblioteca d’aula</i>, conduït per Roser Ros, que planteja<b> quins són els llibres que han de viure a la biblioteca d’aula.</b> “I, més enllà d’això -afegeix Homs-, ens fixem en com triem aquests llibres o com cal configurar la biblioteca escolar. Els nanos se la troben plena de llibres, per això ens preguntem si és millor anar configurant-la a poc a poc. Val la pena reflexionar-hi”.</p>
      <p>Un altre curs interessant és el d’<i>Infància i adolescència en risc i literatura</i>. “Aquest curs, conduït per l’educadora social Susanna Giménez, parteix de l’<b>àlbum il·lustrat com una manera de solucionar conflictes i restaurar els vincles entre les criatures i les seves famílies.</b> Tant si són infants com adolescents. “És un curs que ens ha funcionat molt bé en general i més concretament amb docents, tant amb bibliotecaris com amb docents que treballen en zones de risc”, apunta Homs.</p>
      <p>+ informació</p>
      <h3>
        <a href="https://criatures.ara.cat/lectura/incentivar-lectura-infants-joves_0_2226377439.html">Els llibres i la lectura</a>
      </h3>
      <figure>
        <img src="https://criatures.ara.cat/2019/05/02/lectura/llibres-lectura_2226387476_62427463_210x118.jpg"/>
      </figure>
      <p>Un altre curs que respon a una gran demanda actual és el dels <i>Espais literaris</i>. “Aquest curs el condueixo jo mateixa, que a part de treballar en l’àmbit de la literatura també soc interiorista -apunta Magalí Homs-. Parteix de la <b>necessitat de tenir espais pensats per llegir tant a les escoles com a les biblioteques o a casa.</b> De quins llibres disposem? Com han de ser els racons on puguem acomodar-nos per llegir i gaudir plenament de la literatura?”</p>
      <p>I atenció, docents, perquè si el còmic continua sent la vostra assignatura pendent, aquest curs també us pot interessar: <i>Còmic: art, mercat, pedagogia</i>, dirigit per Mery Cuesta, oferirà un <b>abecé del còmic, ressaltant títols i autors perquè els docents puguin aproximar-se a aquest gènere</b>. “Es tracta de saber-ne més, d’acostar aquest gènere als nanos, perquè quan el descobreixen els encanta. Per què sempre ens oblidem dels còmics?”, alerta Homs.</p>
      <p>+ informació</p>
      <h3>
        <a href="https://criatures.ara.cat/lectura/Boom-LITERATURA-LEDUCACIO-INFANTIL-IMPRESCINDIBLES_0_1933606621.html">La literatura a l'educació infantil</a>
      </h3>
      <figure>
        <img src="https://criatures.ara.cat/2017/12/30/Boom-LITERATURA-LEDUCACIO-INFANTIL-IMPRESCINDIBLES_1933616629_49837455_210x118.jpg"/>
      </figure>
      <p>I, finalment, preneu nota d’un altre curs del tot necessari perquè docents o bibliotecaris treballin a les aules. Es tracta de <i>La novel·la a educació infantil i primària</i>, impartit per Mariona Masgrau, que oferirà <b>eines per encarar la lectura de novel·les a les aules i en diferents edats.</b> “Fins i tot des de primer de primària, on els llibres formen part del seu món però els nanos encara no els poden llegir gaire”.</p>
      <p>Ja ho sabeu, professors, bibliotecaris, educadors socials, famílies en general... si voleu ampliar els vostres coneixements en l’àmbit de la literatura i obtenir eines per fer de bons mediadors, tingueu en compte tot aquest ventall de cursos. N’hi ha per a tots els gustos, però tots tenen un tret en comú. La literatura. L’amor per la literatura. La necessitat de llegir més i millor. Us hi apunteu?</p>
    </article>
  </body>
</html>