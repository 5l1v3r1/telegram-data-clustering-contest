<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684601/gennimata-nea-dimokratia-kai-syriza-echoun-mia-omerta-gia-na-kryv"/>
    <meta property="og:site_name" content="enikos.gr"/>
    <meta property="article:published_time" content="2019-11-15T23:47:00+00:00"/>
    <meta property="og:title" content="Γεννηματά: Νέα Δημοκρατία και ΣΥΡΙΖΑ έχουν μία ομερτά για να κρύβουν τις ευθύνες τους"/>
    <meta property="og:description" content="Η Φώφη Γεννηματά, Πρόεδρος του Κινήματος Αλλαγής, συμμετείχε σε σύσκεψη στελεχών της Θεσσαλίας..."/>
  </head>
  <body>
    <article>
      <h1>Γεννηματά: Νέα Δημοκρατία και ΣΥΡΙΖΑ έχουν μία ομερτά για να κρύβουν τις ευθύνες τους</h1>
      <address>
        <time datetime="2019-11-15T23:47:00+00:00">15 Nov 2019, 23:47</time>
      </address>
      <p><a href="http://www.enikos.gr/politics/684553/gennimata-oute-me-tous-bachalakides-oute-me-tin-asydoti-via-tis-a">Η Φώφη Γεννηματά, </a>Πρόεδρος του Κινήματος Αλλαγής, συμμετείχε σε σύσκεψη στελεχών της Θεσσαλίας και στα εγκαίνια του πολιτικού γραφείου της Βουλευτή Ευαγγελίας Λιακούλη στη Λάρισα.</p>
      <p>Απαντώντας σε ερωτήσεις δημοσιογράφων, σημείωσε:</p>
      <p>Το ΠΑΣΟΚ είναι δυνατό μέσα από το Κίνημα Αλλαγής</p>
      <p>Το μήνυμα που θέλουμε να στείλουμε είναι πως το ΠΑΣΟΚ είναι δυνατό μέσα από το Κίνημα Αλλαγής. Πρωταγωνιστεί στον αγώνα για να δυναμώσει το καινούργιο, γιατί το καινούργιο είναι το Κίνημα Αλλαγής. Με βαθιές ρίζες, γιατί έχουμε ιστορία, έχουμε παράδοση, έχουμε παρακαταθήκες, έχουμε αρχές, αξίες κι ένα τεράστιο έργο αφήσει στην ελληνική κοινωνία και ακόμα περισσότερα όνειρα και οράματα για το μέλλον. Γιατί το Κίνημα Αλλαγής θα είναι αύριο η πραγματική προοδευτική, εναλλακτική πρόταση για τον τόπο, η πραγματική κυβερνώσα Αριστερά.</p>
      <p>Νέα Δημοκρατία και ΣΥΡΙΖΑ έχουν μία ομερτά για να κρύβουν τις ευθύνες τους και συμφωνία στα μεγάλα θέματα</p>
      <p>Η χώρα μας, η ελληνική κοινωνία, ακόμα και μετά τις εκλογές, μετά την αλλαγή της κυβέρνησης, είναι αντιμέτωπη ακριβώς με τα ίδια αδιέξοδα. Γιατί ο κ. Μητσοτάκης και η κυβέρνησή του έχουν επιλέξει να πορεύονται στα χνάρια του κ. Τσίπρα σε όλα τα μεγάλα θέματα. Νέα Δημοκρατία και ΣΥΡΙΖΑ φαίνεται πως έχουν μία ομερτά για να κρύβουν τις ευθύνες τους, αλλά μία απόλυτη συμφωνία στα μεγάλα κεντρικά θέματα της χώρας.</p>
      <p>Καθηλωμένη η ελληνική οικονομία</p>
      <p>Ο κ. Μητσοτάκης κρατά τις δεσμεύσεις του κ. Τσίπρα για τα δυσβάσταχτα πρωτογενή πλεονάσματα, με αποτέλεσμα να είναι καθηλωμένη η ελληνική οικονομία, να είναι αναιμική η ανάπτυξη, σύμφωνα με όλες τις προβλέψεις. Κι αυτό θα το πληρώσουν για άλλη μία φορά οι μεσαίοι, οι μικρομεσαίοι, οι πιο αδύναμοι. Δεν υπάρχει αλλαγή πολιτικής στα θέματα της οικονομίας.</p>
      <p>Χρειάζεται αλλαγή πολιτικής για το προσφυγικό- μεταναστευτικό, εδώ και τώρα</p>
      <p>Ο κ. Μητσοτάκης κάνει ό,τι ακριβώς έκανε κι ο κ. Τσίπρας. Αρνείται να βάλει τους Ευρωπαίους αντιμέτωπους με τις ευθύνες τους. Η Ευρώπη έχει ευθύνη να διαφυλάξει τα σύνορά μας, που είναι ευρωπαϊκά σύνορα. Το προσφυγικό είναι ένα ζήτημα ευρωπαϊκό. Η Ελλάδα δεν μπορεί και δεν αντέχει να σηκώσει αυτό το βάρος μοναχή της. Χρειάζεται αλλαγή πολιτικής εδώ και τώρα. Πριν διχαστεί η ελληνική κοινωνία, πριν να είναι οι επιπτώσεις ακόμη πιο οδυνηρές από αυτές που ζουν σήμερα τα νησιά. Και το πρόβλημα μεταφέρεται και στην ενδοχώρα. Χωρίς αλλαγή στην κοινή δήλωση Ευρωπαϊκής Ένωσης – Τουρκίας, χωρίς ένα πρόγραμμα μετεγκατάστασης προσφύγων και στις υπόλοιπες χώρες της Ευρώπης, χωρίς ένα οικονομικό πρόγραμμα ενίσχυσης των περιοχών της Ελλάδας που σηκώνουν τα βάρη, τα αδιέξοδα σε λίγο θα είναι τεράστια. Και πραγματικά δεν δέχομαι, την ώρα που όλη η ελληνική κοινωνία, όχι μόνο τα νησιά, εκπέμπουν SOS, ο αρμόδιος υπουργός στις Βρυξέλλες ενώπιον των Ευρωπαίων να σηκώνει τα χέρια ψηλά και να λέει ότι η κατάσταση δεν είναι διαχειρίσιμη, χωρίς να παρουσιάζει ένα δικό του σχέδιο και χωρίς να απαιτεί από τους Ευρωπαίους να αναλάβουν τις ευθύνες τους. Τα κράτη-μέλη που δεν θα σηκώνουν τις ευθύνες τους, θα πρέπει να έχουν οικονομικές κυρώσεις.</p>
      <p>180 μοίρες η αλλαγή στη στάση του κ. Μητσοτάκη στο θέμα της Συμφωνίας των Πρεσπών.</p>
      <p>Εμείς λέγαμε και τότε και τώρα ότι θέλουμε λύση, αλλά όχι οποιαδήποτε λύση, και ότι αυτή η συμφωνία του κ. Τσίπρα μπορεί να δημιουργήσει στο μέλλον μεγαλύτερα προβλήματα από αυτά που επιχειρούσε να λύσει. Το αποτέλεσμα είναι ότι η χώρα μας έδωσε προκαταβολικά την ένταξη της γειτονικής χώρας στο ΝΑΤΟ, αναγνώρισε μακεδονική εθνικότητα, ταυτότητα και γλώσσα και από την άλλη μεριά πήραμε απλά υποσχέσεις ότι αυτό το κουτσουρεμένο erga omnes θα υλοποιηθεί στο μέλλον κατά τη διάρκεια της ενταξιακής διαδικασίας των Δυτικών Βαλκανίων στην Ευρώπη. Μία προοπτική που αυτήν τη στιγμή, δυστυχώς –διότι εμείς στηρίζουμε την προοπτική τους– είναι αβέβαιη. Αυτό δείχνει με πόση προχειρότητα ολοκληρώθηκε αυτή η συμφωνία, με αποτέλεσμα η Ελλάδα να παραδώσει όλα τα όπλα που είχε εξασφαλίσει το ΠΑΣΟΚ και ο Ανδρέας Παπανδρέου στο παρελθόν για τη χώρα μας.</p>
      <p>Θα τελειώσει ο μήνας του μέλιτος για αυτήν την κυβέρνηση</p>
      <p>Όλα αυτά τα βλέπουν οι Έλληνες πολίτες. Θα τελειώσει ο μήνας του μέλιτος για αυτήν την κυβέρνηση, αλλά δυστυχώς η χώρα θα συνεχίσει να είναι αντιμέτωπη με όλα αυτά τα προβλήματα, αν δεν αλλάξει άμεσα πολιτική στα κεντρικά ζητήματα. Ζητήματα για τα οποία εμείς είμαστε εδώ, αποφασισμένοι να συμβάλουμε έτσι ώστε με συνεννόηση να χαράξουμε μία εθνική γραμμή. Είναι αναγκαίο όσο ποτέ άλλοτε πριν να είναι αργά.</p>
      <related>
        <h4>σχετικά άρθρα</h4>
        <a href="http://www.enikos.gr/politics/684553/gennimata-oute-me-tous-bachalakides-oute-me-tin-asydoti-via-tis-a%0A%20%20%20%20%0A"/>
        <a href="http://www.enikos.gr/politics/684559/tsakalotos-i-nd-prepei-na-aisthanetai-perierga-pou-tin-adeiazei-t%0A%20%20%20%20%0A"/>
        <a href="http://www.enikos.gr/politics/684552/syriza-gia-dimosievma-financial-times-oi-asteies-dikaiologies-tis%0A%20%20%20%20%0A"/>
        <a href="http://www.enikos.gr/politics/684495/syriza-gia-tin-epeteio-tou-polytechneiou-i-exegersi-tou-noemvri-m%0A%20%20%20%20%0A"/>
        <a href="http://www.enikos.gr/politics/684476/varvitsiotis-ston-realfm-978-i-tourkia-echei-symperiferthei-os-o-%0A%20%20%20%20%0A"/>
        <a href="http://www.enikos.gr/politics/684443/pipili-se-markou-eftychos-pou-den-imoun-foititria-sas-ti-apantise%0A%20%20%20%20%0A"/>
        <a href="http://www.enikos.gr/politics/684379/syriza-gia-petsa-xechase-mazi-me-ton-syriza-na-katangeilei-gia-ft%0A%20%20%20%20%0A"/>
        <a href="http://www.enikos.gr/politics/684361/kontra-kyvernisis-syriza-gia-dimosievma-ton-financial-times%0A%20%20%20%20%0A"/>
        <a href="http://www.enikos.gr/politics/684299/grammateas-neolaias-syriza-ston-realfm-i-asoee-eiche-parachorisei%0A%20%20%20%20%0A"/>
      </related>
    </article>
  </body>
</html>