<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/le-monde-mapuje-situaci-v-kretinskeho-ceskych-mediich/1821526?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T16:11:00+00:00"/>
    <meta property="og:title" content="Le Monde mapuje situaci v Křetínského českých médiích"/>
    <meta property="og:description" content="Paříž - Francouzský deník Le Monde, v němž vlastní menšinový podíl český miliardář Daniel Křetínský, mapuje v dnešním článku situaci v jeho českých médiích. Zvláštní zpravodaj listu hovořil s českými novináři i znalci české mediální krajiny. Všímá si odklonu Křetínským vlastněného serveru Info.cz od proevropské orientace a snaží se zjistit, zda a jak se &quot;český oligarcha&quot; snaží ovlivňovat svá česká média. Skupina Czech Media Invest (CMI), kterou Křetínský spoluvlastní, na dotaz ČTK označila článek francouzského listu za zavádějící a manipulativní. Zdůraznila, že do obsahu médií nezasahuje."/>
  </head>
  <body>
    <article>
      <h1>Le Monde mapuje situaci v Křetínského českých médiích</h1>
      <address><time datetime="2019-11-15T16:11:00+00:00">15 Nov 2019, 16:11</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Francouzský deník Le Monde, v němž vlastní menšinový podíl český miliardář Daniel Křetínský, mapuje v dnešním <a href="https://www.lemonde.fr/economie/article/2019/11/15/le-conteste-virage-conservateur-des-medias-tcheques-de-daniel-kretinsky_6019210_3234.html?fbclid=IwAR383rswR2KmLj3ERWU--8ZYY4CT5Xp2Ok00CXyKDlV3TKrd0qsKfgDViJQ">článku</a> situaci v jeho českých médiích. Zvláštní zpravodaj listu hovořil s českými novináři i znalci české mediální krajiny. Všímá si odklonu Křetínským vlastněného serveru Info.cz od proevropské orientace a snaží se zjistit, zda a jak se "český oligarcha" snaží ovlivňovat svá česká média. Skupina Czech Media Invest (CMI), kterou Křetínský spoluvlastní, na dotaz ČTK označila článek francouzského listu za zavádějící a manipulativní. Zdůraznila, že do obsahu médií nezasahuje.</p>
      <p>Le Monde je prestižní proevropský liberálně orientovaný deník a Křetínský do něj loni na podzim majetkově vstoupil prostřednictvím své skupiny CMI. Uvedl tehdy, že jeho motivem není zisk, ale "boj proti populismu". "Neinvestuji, abych vydělal peníze, je to zcela občanské rozhodnutí," řekl v listopadu 2018 v rozhovoru s francouzskou televizí Canal+.</p>
      <p>Někteří bývalí novináři zaměstnaní v Křetínského českých tiskovinách, mezi něž patří i nejčtenější český deník Blesk nebo týdeník Reflex, nyní reportérovi Le Monde sdělili, že se rozhodli tato média opustit, protože se jim nelíbil jejich sílící odklon směrem k provokativním tématům. Le Monde také zdůrazňuje, že Křetínského česká média nereferovala o sporech, které vstup českého vlastníka do tradičního francouzského média vyvolal.</p>
      <p>"Chci zdůraznit, že naše vnímání redakční nezávislosti znamená, že do obsahu médií nezasahujeme," sdělil ČTK v reakci na článek francouzského deníku člen představenstva CMI Daniel Častvaj. "Pokud tedy redaktor Le Monde naznačuje, že jeho světonázoru nevyhovuje obsah nějakého média, mohu ho ujistit, že nepodnikneme žádné kroky k nápravě," dodal.</p>
      <p>Velmi obsáhle si Le Monde všímá odklonu serveru Info.cz od proevropských témat směrem k vnitrostátní politice a k nacionalismu. "Obsah už se blíží spíše tomu, co se můžeme dočíst v médiích blízkých Marine Le Penové než tomu, co bychom čekali od tiskové skupiny, která se označuje za proevropskou a prodemokratickou," cituje Le Monde bývalého státního tajemníka pro evropské záležitosti Tomáše Prouzu.</p>
      <p>Označení webu Info.cz za protievropský či dokonce nacionalistický server je ale podle Častvaje mimo realitu. "Info se věnuje na české poměry nadstandardně evropské politice," uvedl. Dodal, že server přináší texty s respondenty z celého názorového spektra.</p>
      <p>Francouzský novinář v článku za pomoci rozhovorů s českými novináři zkoumá motivaci posunu Křetínského médií směrem od seriózního k provokativnějšímu obsahu. Odpověď, zda je v pozadí finanční úvaha, nebo podpora Křetínského podnikatelských zájmů, ale spolu s nimi nenachází.</p>
      <p>Článek také zmiňuje, že Křetínský novináře zaměstnané ve svých médiích přímo nekontaktuje, a dává situaci v médiích vlastněných CMI do kontrastu s těmi, která ovládá český premiér a rovněž miliardář Andrej Babiš, jenž těm svým pravidelně dává rozhovory.</p>
    </article>
  </body>
</html>