<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/15/kesobb-koltozhet-ki-a-neprajzi-muzeum-a-kossuth-terrol"/>
    <meta property="og:site_name" content="infostart"/>
    <meta property="article:published_time" content="2019-11-15T16:35:45+00:00"/>
    <meta property="og:title" content="Később költözhet ki a Néprajzi Múzeum a Kossuth térről"/>
    <meta property="og:description" content="Nem kapott az új Néprajzi Múzeum építésének leállításával kapcsolatos megkeresést az intézmény, a beruházás az önkormányzati választás óta is zavartalanul folytatódik - mondta el Kemecsi Lajos főigazgató."/>
  </head>
  <body>
    <article>
      <h1>Később költözhet ki a Néprajzi Múzeum a Kossuth térről</h1>
      <address><time datetime="2019-11-15T16:35:45+00:00">15 Nov 2019, 16:35</time> by <a rel="author">Infostart / MTI</a></address>
      <h3>Nem kapott az új Néprajzi Múzeum építésének leállításával kapcsolatos megkeresést az intézmény, a beruházás az önkormányzati választás óta is zavartalanul folytatódik - mondta el Kemecsi Lajos főigazgató.</h3>
      <p>Hangsúlyozta: nem hangzott el olyan felvetés, hogy le kellene állítani a Néprajzi Múzeum leendő otthonának építését az Ötvenhatosok terén. Ez arra utal, hogy mindegyik politikai oldal érzi: 150 éves adósságot törleszt, ha története során először a múzeum végre saját célra épült otthont kap - jegyezte meg.</p>
      <p>Kemecsi Lajos elmondása szerint a kivitelezés nagyon előrehaladott állapotban van, rövidesen elkészül a földfelszín alatti épületrész, ami a teljes múzeum mintegy kétharmadát teszi ki.</p>
      <blockquote>Az épületet a tervek szerint 2021 végén adják át.</blockquote>
      <p>Már idén elkészült azonban a Néprajzi Múzeum jövőbeli háttérbázisául szolgáló Országos Múzeumi Restaurálási és Raktározási Központ, ahol jelenleg a csúcstechnológiát képviselő raktártechnológia és gépészet beszerelése zajlik - fűzte hozzá.</p>
      <p>A főigazgató emlékeztetett arra, hogy a hatályos kormányhatározat szerint</p>
      <blockquote>mostani, Kossuth téri otthonukat 2020 júniusáig kell átadniuk, de az ígéretek szerint ez a dátum rövidesen 2020 végére módosul.</blockquote>
      <p>A Kossuth tér megújítását célzó Steindl Imre Programmal nagyon jó az együttműködés - hangsúlyozta.</p>
      <p>Kemecsi Lajos kiemelte: az új épület megnyitásáig a Néprajzi Múzeum még aktívabban van jelen az online térben, jól halad a költözés előkészítése és a gyűjtemény digitalizálása, valamint előrehaladott állapotban van a leendő állandó kiállítás tervezése is.</p>
      <p>Elmondása szerint az új Néprajzi Múzeum állandó tárlata is az intézmény saját gyűjteményén alapul majd, a kiállítás alapterülete pedig az eddigi 1200-ról 3000 négyzetméterre nő.</p>
      <p>A magyar anyagon kívül a tárlat a nemzetközi anyagot is megmutatja, de nem külön, "rezervátumként", az alapkoncepció ugyanis nem a legszebb darabok egyszerű felsorakoztatását célozza, hanem a látogatóban felmerülő kérdések megválaszolására koncentrál - árulta el, hozzátéve: az állandó kiállítás mellett nagyszabású időszaki tárlatokkal is jelentkeznek majd.</p>
      <p>Mindaddig a Néprajzi Múzeum más módokon mutatja meg magát: az #Etnoishappening kampány során például egy-egy napra korábbi otthonai mellé települt ki, a közösségi médiában pedig megtöbbszörözte feliratkozóinak számát és aktivitását - számolt be.</p>
      <p>Kemecsi Lajos kitért a gyűjtemény jelenleg zajló digitalizálására is, amely elmondása szerint nem csak a költözés előkészítése miatt fontos. A 20. század első évtizedeiből származó nitrátos negatívok például rendkívül tűzveszélyesek, hűtőkamrában kell őket tárolni. Ezt a fotóanyagot eddig egyáltalán nem digitalizálták, most azonban ez teljes körűen megtörtént, az eredmény pedig rövidesen online is elérhető lesz - közölte a főigazgató.</p>
      <p>Pálóczy Krisztina, a Néprajzi Múzeum Hangtárának muzeológusa a Bartók Béla népzenei gyűjtéseinek internetes közzétételét célzó programról beszélt. Az intézmény mintegy 3500 Bartók által gyűjtött dallamot őriz sérülékeny viaszhengereken, ezek online publikálását a http://bartok.neprajz.hu honlapon végzik.</p>
      <p>A magyar és a török gyűjtések tematikus aloldalai mellé most elkészült a román dallamok fejezete is, rövidesen pedig a Bartók által rögzített szlovák népdalok is tematikusan rendezve lesznek elérhetők és kereshetők - mondta el Pálóczy Krisztina.</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>