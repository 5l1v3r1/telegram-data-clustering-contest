<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/15/novyna/bezpeka/henshtabi-vybuxy-balakliyi-nazvaly-planovoyu-utylizacziyeyu"/>
    <meta property="og:site_name" content="Слово і Діло"/>
    <meta property="article:published_time" content="2019-11-15T16:06:29+00:00"/>
    <meta property="og:title" content="У Генштабі вибухи в Балаклії назвали плановою утилізацією"/>
    <meta property="og:description" content="У Балаклії в Харківській області, де раніше прогриміли вибухи, проводилися планові заходи з утилізації боєприпасів."/>
  </head>
  <body>
    <article>
      <h1>У Генштабі вибухи в Балаклії назвали плановою утилізацією</h1>
      <address>
        <time datetime="2019-11-15T16:06:29+00:00">15 Nov 2019, 16:06</time>
      </address>
      <p>
        <b>У Балаклії в Харківській області, <a href="https://www.slovoidilo.ua/2019/11/15/novyna/suspilstvo/balakliyi-vijskovyx-skladax-stalysya-vybuxy-video">де раніше прогриміли вибухи</a>, проводилися планові заходи з утилізації боєприпасів.</b>
      </p>
      <p>Про це повідомив Генеральний штаб ЗСУ в Facebook.</p>
      <related>
        <a href="https://www.slovoidilo.ua/2017/09/27/infografika/bezpeka/novobohdanivka-balakliya-kalynivka-istoriya-pozhezh-arsenalax-zbroyi-ta-obicyanky-politykiv"/>
      </related>
      <p>Повідомляється, що сьогодні на технічній території Центральної артилерійської бази забезпечення боєприпасами, де проходила планова утилізація, пролунало близько 20 вибухів в спеціально обладнаному котловані.</p>
      <p>«<i>З метою безпеки проведення утилізації було задіяно черговий пожежний підрозділ військової частини. Наразі на технічній території військової частини вживаються заходи з благоустрою місця проведення робіт з утилізації залишків боєприпасів та їх елементів. Місцевим жителям та об'єктам інфраструктури нічого не загрожує. Сховища боєприпасів у безпеці</i>», - додали в Генштабі.</p>
      <p>Раніше мер Балаклеї Іван Столбовий повідомив, що <a href="https://www.slovoidilo.ua/2019/11/15/novyna/suspilstvo/balakliyi-vijskovyx-skladax-stalysya-vybuxy-video">в Балаклії прогриміли вибухи на території військового арсеналу.</a></p>
      <p>Нагадаємо, <a href="https://www.slovoidilo.ua/2018/08/27/novyna/suspilstvo/pozhezha-balakliyi-yak-ide-rozsliduvannya">в березні 2017 року в Балаклії Харківської області спалахнула пожежа на складах боєприпасів</a>, вибухівка почала детонувати. Була організована евакуація жителів з 7-кілометрової зони ураження (пізніше її розширили до 10 км). Над небезпечною зоною були заборонені польоти, обмежено рух на дорогах. СБУ кваліфікувала інцидент як диверсію. За пів року розслідування на той час генеральний прокурор Юрій Луценко заявив, що був встановлений факт того, що з території Росії прибув безпілотник, який скинув заряди. Вони спричинили вибухи під Балаклією.</p>
      <p>3 травня 2018 року <a href="https://www.slovoidilo.ua/2018/05/04/pogljad/bezpeka/stalosya-balakliyi-ta-chy-mozhna-bulo-unyknuty-vybuxiv">на військових складах у Балаклії Харківської області сталася ще одна пожежа.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/novyna/suspilstvo/balakliyi-vijskovyx-skladax-stalysya-vybuxy-video"/>
        <a href="https://www.slovoidilo.ua/2018/08/27/novyna/suspilstvo/pozhezha-balakliyi-yak-ide-rozsliduvannya"/>
        <a href="https://www.slovoidilo.ua/2018/05/04/pogljad/bezpeka/stalosya-balakliyi-ta-chy-mozhna-bulo-unyknuty-vybuxiv"/>
      </related>
    </article>
  </body>
</html>