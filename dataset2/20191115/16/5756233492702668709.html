<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621670/%D8%A2%D8%B2%D9%85%D8%A7%DB%8C%D8%B4-%D9%85%D9%88%D9%81%D9%82%DB%8C%D8%AA-%D8%A2%D9%85%DB%8C%D8%B2-%D8%A7%D8%AE%D8%AA%D8%B1%D8%A7%D8%B9-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%DA%A9%D8%B4%D9%88%D8%B1-%D8%B9%D9%85%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-15T16:57:00+00:00"/>
    <meta property="og:title" content="آزمایش موفقیت آمیز اختراع ایرانی در کشور عمان"/>
    <meta property="og:description" content="رییس کمیسیون کشاورزی اتاق بازرگانی اهواز گفت: باید ضمن ابقاء روش های سنتی صادرات به سمت صادرات ابداع های علمی و تولیدات انحصاری - اختراعی که ارزش افزوده ی قابل توجهی به همراه دارند حرکت کنیم؛ جدا سازی برق کثیف از برق استاندارد یکی از این دست صادرات است."/>
  </head>
  <body>
    <article>
      <h1>آزمایش موفقیت آمیز اختراع ایرانی در کشور عمان</h1>
      <h2>حسینی خبر داد:</h2>
      <address>
        <time datetime="2019-11-15T16:57:00+00:00">15 Nov 2019, 16:57</time>
      </address>
      <p>
        <i>رییس کمیسیون کشاورزی اتاق بازرگانی اهواز گفت: باید ضمن ابقاء روش های سنتی صادرات به سمت صادرات ابداع های علمی و تولیدات انحصاری - اختراعی که ارزش افزوده ی قابل توجهی به همراه دارند حرکت کنیم؛ جدا سازی برق کثیف از برق استاندارد یکی از این دست صادرات است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید سلطان حسینی امین اظهار کرد: اختراع مورد نظر، دستگاه جدا کننده برق کثیف از برق مصرفی است که این امر منجر به کاهش مستقیم هزینه نهایی می شود.</p>
      <p>وی افزود: معتقدیم ضمن ابقای صادرات به روش سنتی و بر پایه صدور محصول به شیوه رایج و عمدتا خام، به سمت صادرات ابداع های علمی و تولیدات انحصاری - اختراعی که ارزش افزوده ی قابل توجهی به همراه دارند حرکت کنیم که رونمایی از اختراع مخترع ایرانی توسط کمیسیون کشاورزی اتاق بازرگانی اهواز در کشور عمان و استقبال قابل قبول کارآفرینان آن کشور، گام اول کمیسیون در این زمینه است که در آینده نزدیک، در چند کشور دیگر همسایه نیز به نمایش گذاشته خواهد شد.</p>
      <figure>
        <img src="https://aftabnews.ir/files/fa/news/1398/8/24/359597_777.jpg"/>
      </figure>
      <p>حسینی امین با بیان اینکه ما همواره در کمیسیون کشاورزی لزوم بکارگیری علوم و فنون در همه مراحل تولید بمنظور کاهش هزینه ها، به صرفه تر شدن تولید و تاثیر آن بر قیمت تمام شده محصولات را مورد تاکید قرار داده ایم، تصریح کرد: در همین راستا کمیته تکنولوژی های نوین که متشکل از متخصصان برجسته است را در این کمیسیون ایجاد کردیم.</p>
      <p>نایب رئیس اول اتاق بازرگانی اهواز ادامه داد: این کمیته با محوریت علوم و فنون و دست آوردهای جدید تکنولوژی کار خود را با برنامه ریزی و تعیین محورهای مورد نظر آغاز و یکی از اولویت های خود را بر شناسایی، دعوت و حمایت از مخترعان و نوآورانی که می توانند در جهش اقتصادی و تولیدی حرفی برای گفتن داشته باشند قرار داد که معرفی محمد اخترشناس، مخترع این تکنولوژی به کشور عمان یکی از این اقدامات است.</p>
      <p>رییس کمیسیون کشاورزی اتاق بازرگانی اهواز ضمن تاکید بر حمایت همه جانبه از مخترعان و نوآوران، در تشریح سفر اخیر خود به کشور عمان و تست دستگاه جداکننده برق کثیف، گفت: جلسات مختلفی با فعالان اقتصادی بویژه صاحبان صنایع کشور عمان برگزار کردیم و مخترع این دستگاه بصورت تخصصی مزایای آن را تشریح کرد.</p>
      <p>وی عنوان کرد: پس از آزمایش موفقیت آمیز این دستگاه بر روی کنتور برق چند کارخانه بزرگ در کشور عمان و جلب رضایت شرکت های بزرگ، توافق های اولیه جهت صادرات این محصول انجام‌ شد.</p>
      <p>حسینی امین اشاره کرد: ما معتقد هستیم که تکیه بر صادرات تکنولوژی یکی از راه های برون رفت از شرایط سخت اقتصادی موجود است که اتاق بازرگانی و کمیسیون کشاورزی اهواز، حمایت از همه فعالان این عرصه را در دستور کار خود قرار داده و آمادگی همکاری با دیگر مخترعان را نیز دارد.</p>
      <p>این فعال اقتصادی و عضو اتاق بازرگانی ایران با مخاطب قرار دادن اتاق ایران بعنوان مرجع و پارلمان بخش خصوصی، گفت: کمیته های ما در کمیسیون کشاورزی به هیچ عنوان تزیینی یا کم کار نیستند، بلکه سعی بر این است که با گرد هم آوردن بهترین و برجسته ترین متخصصان و صاحبنظران و اصحاب ایده شاهد نتایج مثبتی در تجمع های علمی و کاربردی باشیم.</p>
    </article>
  </body>
</html>