<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/society/el-as-epixeirise-se-paranomo-kazino/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T16:36:37+00:00"/>
    <meta property="og:title" content="ΕΛ.ΑΣ.: Επιχείρησε σε παράνομο καζίνο"/>
    <meta property="og:description" content="Σε 87 συλλήψεις προχώρησε η Διεύθυνση Οικονομικής Αστυνομίας"/>
  </head>
  <body>
    <article>
      <h1>ΕΛ.ΑΣ.: Επιχείρησε σε παράνομο καζίνο</h1>
      <h2>Σε 87 συλλήψεις προχώρησε η Διεύθυνση Οικονομικής Αστυνομίας</h2>
      <address><time datetime="2019-11-15T16:36:37+00:00">15 Nov 2019, 16:36</time> by <a rel="author">ΤοΒΗΜΑ Team</a></address>
      <p>Σε 87 συλλήψεις προχώρησε η Διεύθυνση Οικονομικής Αστυνομίας κατά την έφοδό της σε παράνομο καζίνο όπου διεξάγονταν τυχερά παιχνίδια, σε περιοχή της Αττικής.</p>
      <p>Σύμφωνα με την αστυνομία, από τον έλεγχο στο κατάστημα διαπιστώθηκε ότι είχαν εγκατασταθεί σε ειδικά διαμορφωμένο χώρο 30 ηλεκτρονικοί υπολογιστές παράνομων τυχερών παιχνιδιών, συνδεδεμένοι σε server με 2 οθόνες και 4 κεντρικές μονάδες, 2 οθόνες στους τοίχους και παιχνιδομηχάνημα τύπου ρουλέτα.</p>
      <p>
        <a href="https://www.in.gr/2019/11/15/economy/liksiprothesma-katatethike-rythmisi-gia-ofeiles-tou-dimosiou-se-idiotes/">Ληξιπρόθεσμα : Κατατέθηκε ρύθμιση για οφειλές του Δημοσίου σε ιδιώτες</a>
      </p>
      <h3>«Φρούριο» με κάμερες</h3>
      <p>Παράλληλα, σε άλλους χώρους είχαν εγκατασταθεί 4 ειδικά διαμορφωμένα τραπέζια χαρτοπαιξίας, 6 επιτραπέζιες ρουλέτες και μια ψηφιακή.</p>
      <p>Σημειώνεται, ότι στους χώρους του καταστήματος υπήρχαν 25 κάμερες, συνδεδεμένες σε server, που κατέγραφαν τα πάντα, χωρίς να είναι ενήμεροι οι θαμώνες και χωρίς άδεια, ενώ εξωτερικά ήταν εγκατεστημένες άλλες 2 κάμερες.</p>
      <figure>
        <img src="https://www.in.gr/wp-content/uploads/2019/11/kazino4-600x450.jpg"/>
      </figure>
      <p>Οι 32 σκληροί δίσκοι και οι 6 server θα αποσταλούν στη Διεύθυνση Εγκληματολογικών Ερευνών για εργαστηριακή εξέταση.</p>
      <figure>
        <img src="https://www.in.gr/wp-content/uploads/2019/11/kazino2-600x450.jpg"/>
      </figure>
      <h4>Πελάτες και υπάλληλοι</h4>
      <p>Από τα 87 άτομα που συνελήφθησαν τα 2 ήταν προσωρινά υπεύθυνα, 13 υπάλληλοι του καταστήματος και 72 παίκτες, σε βάρος των οποίων σχηματίστηκε δικογραφία κατά περίπτωση για παραβάσεις της νομοθεσίας για τα παίγνια και τα προσωπικά δεδομένα, καθώς και για απείθεια.</p>
      <p>Στη δικογραφία περιλαμβάνεται και ο νόμιμος εκπρόσωπος και διαχειριστής της ιδιοκτήτριας εταιρείας του καταστήματος, που απουσίαζε την ώρα του ελέγχου και κατηγορείται για παραβάσεις των νόμων για τα παίγνια και τα προσωπικά δεδομένα, υφαρπαγή ψευδούς βεβαίωσης και πλαστογραφία πιστοποιητικών.</p>
      <figure>
        <img src="https://www.in.gr/wp-content/uploads/2019/11/kazino5-600x450.jpg"/>
      </figure>
      <p>Για 4 αλλοδαπούς παίκτες προέκυψε πως στερούνταν νομιμοποιητικών για την παραμονή τους στην Ελλάδα εγγράφων και σε βάρος τους πρόκειται να επιβληθεί το μέτρο της διοικητικής απέλασης.</p>
      <figure>
        <img src="https://www.in.gr/wp-content/uploads/2019/11/kazino6-600x450.jpg"/>
      </figure>
      <p>Ολοι οι συλληφθέντες, με τη δικογραφία που σχηματίστηκε σε βάρος τους, οδηγήθηκαν στον εισαγγελέα Πρωτοδικών Αθηνών.</p>
      <figure>
        <img src="https://www.in.gr/wp-content/uploads/2019/11/kazino3-450x600.jpg"/>
      </figure>
      <figure>
        <img src="https://www.in.gr/wp-content/uploads/2019/11/kazino7-600x410.jpg"/>
      </figure>
      <figure>
        <img src="https://www.in.gr/wp-content/uploads/2019/11/kazino8-450x600.jpg"/>
      </figure>
      <p>
        <a href="https://www.tovima.gr/2019/11/15/science/algorithmos-gia-asfaleis-eidopoiiseis/">Αλγόριθμος για… ασφαλείς ειδοποιήσεις</a>
      </p>
    </article>
  </body>
</html>