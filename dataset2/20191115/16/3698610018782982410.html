<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vibuhi-na-arsenali-v-balakliyi-postrazhdalo-chotiri-lyudini-329798_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T16:12:00+00:00"/>
    <meta property="og:title" content="Вибухи на арсеналі в Балаклії: постраждали чотири особи"/>
    <meta property="og:description" content="У Міноборони кажуть, що вибухи сталися під час планового знищення снарядів."/>
  </head>
  <body>
    <article>
      <h1>Вибухи на арсеналі в Балаклії: постраждали чотири особи</h1>
      <h2>У Міноборони кажуть, що вибухи сталися під час планового знищення снарядів.</h2>
      <address>
        <time datetime="2019-11-15T16:12:00+00:00">15 Nov 2019, 16:12</time>
      </address>
      <p>У результаті <b><a href="https://dt.ua/UKRAINE/zhiteli-balakliyi-povidomlyayut-pro-vibuhi-na-skladi-boyepripasiv-329796_.html">вибухів на складі боєприпасів в Балаклії</a></b> Харківської області постраждало чотири людини, повідомив Генштаб ЗСУ в Facebook. В Міністерстві оборони назвали причину вибухів на території арсеналу.</p>
      <p>"15 листопада 2019 року о 15:20, за повідомленням чергового Центральної артилерійської бази забезпечення боєприпасами, до медичних закладів було оперативно доставлено четверо військовослужбовців ЗС України. Пораненим військовослужбовцям оперативно надається фахова медична допомога у повному обсязі в медичних закладах", - йдеться у повідомленні.</p>
      <p>У той же час у Міноборони повідомили, що вибухи сталися на технічній території арсеналу, і місцевим мешканцям нічого не загрожує. Вибухи ж сталися під час встановленого порядку планового знищення боєприпасів та їх елементів у спеціально обладнаному місці – котловані. За даними оборонного відомства, відбулося 20 вибухів.</p>
      <p>Раніше жителі Балаклії повідомили про вибухи боєприпасів на військовому складі Міністерства оборони. У той же час колишній начальник районного відділення ДСНС Сергій Черепаха зазначив, що розліт осколків снарядів досягає 20-30 метрів. Також на території горить трава.</p>
      <p>Зазначимо, що це не перший подібний інцидент.  Так, 3 травня на території складу боєприпасів <a href="https://dt.ua/UKRAINE/na-teritoriyi-skladu-boyepripasiv-v-balakliyi-stalasya-pozhezha-276852_.html"><b>в Балаклії Харківської області під час планового розмінування території сталася пожежа</b></a>. У Міністерстві оборони України повідомили, що причиною пожежі стало загоряння сухої трави на колишній технічній території 65 арсеналу, де тривали роботи з очищення та розмінування залишків снарядів.</p>
      <p><a href="https://dt.ua/UKRAINE/u-harkivskiy-oblasti-vibuhnuv-sklad-boyepripasiv-237284_.html"><b>Пожежа на складі боєприпасів у Балаклії</b></a> також відбулася у 2017 році. Тоді <a href="https://dt.ua/UKRAINE/vibuhi-v-balakliyi-poshkodili-mayzhe-400-budinkiv-chotiri-bagatopoverhivki-pidlyagayut-znesennyu-241178_.html"><b>в Балаклії пошкодження отримали 392 будівлі.</b></a></p>
      <p>Детальніше про масштабну пожежу на складах боєприпасів у Харківській області читайте у статті Сергія Жукова "<a href="https://dt.ua/internal/sklad-problem-_.html"><b>Склад проблем</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>