<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/v-radi-zafiksuvali-sche-troh-deputativ-knopkodaviv-329818_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T16:53:00+00:00"/>
    <meta property="og:title" content="В Раді зафіксували ще трьох депутатів-кнопкодавів"/>
    <meta property="og:description" content="Серед них один позафракційний та двоє представників ОПЗЖ.  "/>
  </head>
  <body>
    <article>
      <h1>В Раді зафіксували ще трьох депутатів-кнопкодавів</h1>
      <h2>Серед них один позафракційний та двоє представників ОПЗЖ.  </h2>
      <address>
        <time datetime="2019-11-15T16:53:00+00:00">15 Nov 2019, 16:53</time>
      </address>
      <p>Троє депутатів Верховної Ради <a href="https://dt.ua/POLITICS/deputativ-knopkodaviv-zmusili-poyasniti-svoyu-povedinku-pid-chas-ne-personalnogo-golosuvannya-323302_.html"><b>попались на кнопкодавстві</b> </a>під час роботи в четвер, 14 листопада. Як зазначають активісти руху "Чесно" кнопки "за" замість своїх колег натиснули двоє народних депутатів з фракції "Опозиційна платформа – За життя" – Микола Скорик та Олександр Пономарьов, а також під підозрою опинилися закарпатські позафракційні мажоритарники Валерій Лунченко й Василь Петьовка: хтось із них двох кнопкодавив за ще одного нардепа із Закарпаття – Роберта Горвата.</p>
      <p>Усі три факти кнопкодавства мали місце на вечірньому пленарному засіданні парламенту під час голосування щодо пропозиції голови Верховної Ради Дмитра Разумкова запросити 15 листопада до сесійної зали дітей та надати їм слово для п'ятихвилинного виступу в рамках ініціативи ЮНІСЕФ, присвяченої 30-й річниці Конвенції ООН про права дитини.</p>
      <p>Зокрема, процедуру особистого голосування порушив нардеп від "Опозиційної платформи – За життя" (ОПЗЖ) Микола Скорик, котрий натиснув зелені кнопки за себе й за свого сусіда. Замість кого проголосував депутат, визначити важко (принаймні картки найближчих сусідів Скорика Юлії Льовочкіної та Ігоря Абрамовича не голосували).</p>
      <figure>
        <iframe src="https://www.youtube.com/embed/L6nzpEFGEe4" width="640" height="360" data-service="Youtube" scrolling="no"/>
      </figure>
      <p>Іще один представник ОПЗЖ мажоритарник із Запорізької області Олександр Пономарьов натиснув на кнопку "за" замість іншого запорізького нардепа в лавах фракції Бойка-Рабіновича-Медведчука – Володимира Кальцева, котрий сидить поруч із ним.</p>
      <figure>
        <iframe src="https://www.youtube.com/embed/a-JcC5rH5Ok" width="640" height="360" data-service="Youtube" scrolling="no"/>
      </figure>
      <p>Щодо третього факту кнопкодавства, то активісти зазначають, що не можуть точно визначити, хто саме вчинив неособисте голосування. Підозра падає на позафракційних мажоритарників із Закарпаття Валерія Лунченка й Василя Петьовку: хтось із них двох проголосував "за", ймовірно, замість іншого закарпатського мажоритарника – Роберта Горвата, котрий сидить якраз між Лунченком і Петьовкою. Ці двоє депутатів вдавалися до кнопкодавства й у попередніх скликаннях парламенту.</p>
      <figure>
        <iframe src="https://www.youtube.com/embed/tjknYeWdx8Y" width="640" height="360" data-service="Youtube" scrolling="no"/>
      </figure>
      <p>Раніше, 12 листопада, Рух ЧЕСНО впіймав на кнопкодавстві нардепа від "Опозиційної платформи – За життя" Василя <a href="https://dt.ua/POLITICS/u-radi-knopkodaviv-iniciator-kriminalizaciyi-knopkodavstva-329405_.html"><b>Німченка, котрий був співавтором одного із законопроектів про кримінальну відповідальність кнопкодавів.</b></a></p>
      <p>29 жовтня Рада ухвалила у першому читанні <a href="https://dt.ua/POLITICS/sogodni-rada-v-pershomu-chitanni-planuye-zatverditi-zakonoproekt-pro-knopkodavstvo-327686_.html"><b>проект закону щодо запровадження кримінальної відповідальності за кнопкодавство</b></a> №2148 згідно з яким порушників процедури особистого голосування мають штрафувати на 51-85 тисяч гривень.</p>
      <footer>За матеріалами: <a href="https://dt.ua/go/aHR0cDovL2NoZXNuby5vcmcv">Рух "ЧЕСНО"</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>