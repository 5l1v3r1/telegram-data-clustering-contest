<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425889/aerodromia-ayxhsh-5-1-sthn-epibatikh-kinhsh-sto-dekamhno"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T16:30:02+00:00"/>
    <meta property="og:title" content="Αεροδρόμια: Αύξηση 5,1% στην επιβατική κίνηση στο δεκάμηνο"/>
    <meta property="og:description" content="Άνοδος στην αεροπορική κίνηση της χώρας προκύπτει από τα στατιστικά στοιχεία της Υπηρεσίας Πολιτική Αεροπορίας (ΥΠΑ) για την κίνηση των αεροδρομίων το δεκάμηνο Ιανουαρίου-Οκτωβρίου 2019."/>
  </head>
  <body>
    <article>
      <h1>Αεροδρόμια: Αύξηση 5,1% στην επιβατική κίνηση στο δεκάμηνο</h1>
      <address>
        <time datetime="2019-11-15T16:30:02+00:00">15 Nov 2019, 16:30</time>
      </address>
      <p>
        <b>Άνοδος στην αεροπορική κίνηση της χώρας προκύπτει από τα στατιστικά στοιχεία της Υπηρεσίας Πολιτική Αεροπορίας (ΥΠΑ) για την κίνηση των αεροδρομίων το δεκάμηνο Ιανουαρίου-Οκτωβρίου 2019.</b>
      </p>
      <p>Συγκεκριμένα, ο συνολικός αριθμός των διακινηθέντων επιβατών έφθασε τα 60.262.301, παρουσιάζοντας αύξηση 5,1%, σε σχέση με το αντίστοιχο διάστημα του 2018, οπότε είχαν διακινηθεί 57.350.192 επιβάτες. Με άλλα λόγια, οι διακινούμενοι επιβάτες φέτος είναι περισσότεροι κατά 2.912.109.</p>
      <p>Το ίδιο διάστημα ο συνολικός αριθμός των πτήσεων στα ελληνικά αεροδρόμια ανήλθε σε 491.389 (187.332 εσωτερικού και 304.057 εξωτερικού), είναι αυξημένος κατά 4,3%, σε σχέση με το αντίστοιχο διάστημα του 2018, όταν είχαν γίνει 471.322 πτήσεις.</p>
      <p><b>Τον Οκτώβριο</b><br/>Από τα στατιστικά στοιχεία Οκτωβρίου 2019 προκύπτει ότι διακινήθηκαν στα ελληνικά αεροδρόμια 5.782.940 επιβάτες, η άνοδος έφτασε μεσοσταθμικά το 7,6%. Ο συνολικός αριθμός των πτήσεων ανήλθε στις 47.332, αυξημένος κατά 5,4% σε σχέση με το αντίστοιχο διάστημα του 2018, όταν είχαν γίνει 44.897 πτήσεις.</p>
      <p>Τον περασμένο μήνα οι αφίξεις επιβατών εξωτερικού έφτασαν τις 1.870.027, άνοδος 8,4% σε σχέση με το 2018, όταν οι αφίξεις ήταν 1.724.323.</p>
      <p><b>Τα αεροδρόμια που «απογειώθηκαν»</b><br/>Σύμφωνα με τα στατιστικά στοιχεία της ΥΠΑ, τη μεγαλύτερη επιβατική κίνηση τον Οκτώβριο παρουσίασαν τα αεροδρόμια Αθηνών (2.295.280), Ηρακλείου (821.479), Θεσσαλονίκης «Μακεδονία» (607.571), Ρόδου (549.061) και Χανίων (286.170). Με τη σειρά τους, τα αεροδρόμια Ιωαννίνων, Νάξου και Καλαμάτας κατέγραψαν την μεγαλύτερη ποσοστιαία αύξηση επιβατών το δεκάμηνο Ιανουαρίου - Οκτωβρίου 2019.</p>
      <p>Πιο αναλυτικά, το αεροδρόμιο Ιωαννίνων είχε άνοδο 27,5% (διακίνησε 117.592 επιβάτες το δεκάμηνο φέτος, έναντι 92.208 το αντίστοιχο διάστημα πέρυσι). Το αεροδρόμιο Νάξου ανέβηκε κατά 22,1% (διακίνησε 98.050 επιβάτες, έναντι 80.316), ενώ +20,6% αύξηση επιβατών είχε το αεροδρόμιο Καλαμάτας, καθώς διακίνησε 327.567 επιβάτες, έναντι 271.626 στο δεκάμηνο του 2018.</p>
    </article>
  </body>
</html>