<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/sparer-mange-millioner-timer-ko/71818122"/>
    <meta property="og:site_name" content="Dinside"/>
    <meta property="article:published_time" content="2019-11-15T16:00:00+00:00"/>
    <meta property="og:title" content="Sparer mange millioner timer kø"/>
    <meta property="og:description" content="Utenfor København har de nå fått intelligente lyskryss som sparer samfunnet for både tid, penger og utslipp."/>
  </head>
  <body>
    <article>
      <h6 class="kicker">Lyskryss styrt av GPS</h6>
      <h1>Sparer mange millioner timer kø</h1>
      <h2>Utenfor København har de nå fått intelligente lyskryss som sparer samfunnet for både tid, penger og utslipp.</h2>
      <address><time datetime="2019-11-15T16:00:00+00:00">15 Nov 2019, 16:00</time> by <a rel="author">Øystein B. Fossum</a></address>
      <p>Det er i Vallensbæk kommune utenfor København i Danmark, at det spennende forsøket har pågått i en tid:</p>
      <p>Et lyskryss regulert av GPS-signaler fra trafikken, har gjort at bilistene i gjennomsnitt har minsket transporttiden med 21 prosent, skriver <a href="https://ekstrabladet.dk/nyheder/videnskab_og_teknik/genialt-lyskryds-kan-spare-os-16-millioner-timer-i-koe/7871794">Ekstrabladet</a>.</p>
      <p>Ifølge kilder den danske nettavisa har pratet med vil teknologien spare dansk trafikk for om lag 16 millioner timer med kø - i året - om de intelligente trafikklysene blir installert over hele landet.</p>
      <related>
        <a href="https://www.dinside.no/motor/advarer-mot-verdens-lengste-tunnel/71810411"/>
      </related>
      <p>Den nye og smarte lysreguleringen er utarbeidet i et samarbeid som kaller seg «<a href="https://www.gate21.dk/">Gate 21</a>», et partnerskap mellom danske regioner, kommuner, selskaper og kunnskapsinstitusjoner og Greater Copenhagen (et politisk partnerskap mellom kommuner og regioner i Øst-Danmark og Syd-Sverige) med et felles mål om å akselerere den grønne omstillingen og vekst.</p>
      <aside>Slik fungerer det smarte lyskrysset<br/>   •  Alle nyere biler har GPS-data, som forskjellige selskaper har tilgang til, blant annet navi-selskapene.<br/>   •  Gate21 har fått tilgang til data om geolokalisering og hastighet på bilene, fra selskapet <i>HERE Technologies</i>. Ingen annen informasjon om bilene har blitt gjort tilgjengelig.<br/>   •  Når hastigheten på kjøretøyene faller under 25 km/t oppdager trafikklyset dette, og øker dermed lengden på det grønne lyset i den retningen der de fleste bilene kommer.<br/>   •  Trafikklyset tar også forbehold om at biler må krysse fra sideveier.<br/>   •  Vanligvis kommer de smarte trafikklysene til å benyttes i rushtiden, når det er mest trafikk.<br/>   •  Teknologien skal kunne gjøre at trafikklysene kan oppløse køer allerede før de oppstår.<br/><i>Kilde: Gate 21</i></aside>
      <h3>Genialt for miljøet</h3>
      <p>Men det er ikke bare bilistenes tid som blir effektivisert. Følgelig vil samfunnet spare store penger på effektiv avvikling av trafikken, men også miljø og lokalklima vil nyte godt av at det ikke står biler og <i>hoster</i> på tomgang i byer og på land.</p>
      <p>Bare det nevnte krysset i Vallensbæk sparer klimaet for 1,5 tonn CO2, skal vi tro trafikkanalyse-selskapet Hermes Traffic.</p>
      <p>- Våre beregninger viser at det årlig vil kunne spare bilistene for 16 millioner timer i kø, og klimaet for nesten 7000 tonn CO2. Alene er de samfunnsøkonomiske gevinstene ved den kortere transporttiden i nærheten av fem milliarder danske kroner i året, forteller prosjektleder Lise Sødberg i dansk it- og dataselskapet KMD og en del av «Gate 21» til Ekstrabladet.</p>
      <figure>
        <iframe src="https://www.youtube.com/embed/VYmBgRATXBM" width="640" height="360" data-service="Youtube" scrolling="no"/>
        <figcaption><b>SLIK FUNGERER DET:</b> Her er Gate21s egen informasjonsvideo av prosjektet. Video: Gate 21Vis merVis mer Vis mer</figcaption>
      </figure>
      <h3>- Norge gjør andre ting</h3>
      <p>Her i Norge har vi foreløpig ikke noe lignende prosjekt på gang, av det danskene kaller GPS-styrte lyskryss - en løsning hvor de bruker reisetider og forsinkelser til å optimalisere trafikkavviklingen i lyskryssene.</p>
      <related>
        <a href="https://www.dinside.no/motor/kan-fore-til-fartsbot/71796845"/>
      </related>
      <p>- Vi gjør en del andre ting, men i Norge er det ikke et overordnet fokus på å bedre fremkommeligheten for biltrafikk, sier sjefsingeniør og fagansvarlig for trafikkavvikling og regulering i Vegdirektoratet, Torbjørn Haugen.</p>
      <p>Det er heller ikke gjort noe tilsvarende regnestykke for hvor mye vi eventuelt ville spart av tid, penger og utslipp, om vi hadde gjort som danskene.</p>
      <p>- Om dette er en god idé, vil nok avhenge av hvem du spør, sier Haugen til Dinside.</p>
      <aside>Gate 21s mål<br/>   •  <i>Redusere CO2-utslippet.<br/></i>   •  <i>Realisere energi- og ressurssparing.<br/></i>   •  <i>Sikre grønne jobber.<br/></i>   •  <i>Vise vei i omstillingen av energi- og transportsystemet.<br/></i>   •  <i>Styrke den bærekraftige planleggingen på tvers av sektorer.<br/></i>   •  <i>Styrke samarbeidet mellom universiteter, virksomheter, kommuner og regioner i «Greater Copenhagen».<br/></i>   •  <i>Sikre kompetent grønn arbeidskraft.</i></aside>
      <h3>Utvider prototypen</h3>
      <p>Fortsatt er det kun snakk om en prototype i lyskrysset utenfor den danske hovedstaden. Vallensbæk kommune er imidlertid så fornøyd med forsøket, at de nå velger å utvide det til en større sammenhengende strekning.</p>
      <p>- Med dette har vi lykkes i å gjøre infrastrukturen grønnere. Vi skaper en grønn bølge for bilismen og vi sparer miljøet for mye CO2, når vi ikke trenger å stå i kø på vei til jobb, sier ordfører Henrik Rasmussen i Vallensbæk til Ekstrabladet.</p>
      <p>
        <i>Det er flere bilprodusenter som har begynt å utvikle bilsystemer som kan prate med hverandre, noe blant annet nye Golf 8 vil få. Utfordringen her er at produsentene må bli enige om å utvikle én standard, slik at til slutt alle biler kan kommunisere sammen, på tvers av emblemet som sitter foran i grillen.</i>
      </p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
    </article>
  </body>
</html>