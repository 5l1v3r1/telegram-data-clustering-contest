<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/mark-scam-in-kerala-university.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T16:22:00+00:00"/>
    <meta property="og:title" content="കേരള സർവകലാശാലയിൽ മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ചു"/>
    <meta property="og:description" content="തിരുവനന്തപുരം ∙ കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ചതായി കണ്ടെത്തി..Kerala University. Mark Scam. Fraud. Exam. Moderation. VC.Manorama News. Manorama Online. Latest News.Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കേരള സർവകലാശാലയിൽ മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ചു</h1>
      <address><time datetime="2019-11-15T16:22:00+00:00">15 Nov 2019, 16:22</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കേരള സർവകലാശാലയിൽ കംപ്യൂട്ടർ സംവിധാനത്തിൽ കൃത്രിമം കാണിച്ചു മോഡറേഷൻ മാർക്ക് കൂട്ടി നൽകി തോറ്റ വിദ്യാർഥികളെ ജയിപ്പിച്ചതായി കണ്ടെത്തി. കഴിഞ്ഞ മേയിൽ നടന്ന ബിഎ, ബികോം, ബിബിഎ, ബിസിഎ പരീക്ഷകളിലാണ് തിരിമറി കണ്ടെത്തിയത്. മറ്റു പരീക്ഷകളിലും തിരിമറി നടന്നിരിക്കാനുള്ള സാധ്യതകളേറെയാണെന്ന് ആക്ഷേപം ഉയർന്നിട്ടുണ്ട്. യൂണിവേഴ്സിറ്റിയിലെ ഈ വിഭാഗത്തിന്റെ ചുമതലയിലുണ്ടായിരുന്ന ഡപ്യൂട്ടി റജിസ്ട്രാറെ വൈസ് ചാൻസലർ സസ്‌പെൻഡ് ചെയ്തു.</p>
      <p>എൽഎൽബി, ബിടെക് ഉത്തര കടലാസുകളുടെ റീവാലുവേഷനിലും സമാന രീതിയിൽ കൃത്രിമം നടന്നതായി കണ്ടെത്തിയിട്ടുണ്ട്. 2016 ജൂൺ മുതൽ 2019 ജനുവരി വരെ നടന്ന 16 പരീക്ഷകളിലാണ് ക്രമക്കേടു നടന്നത്. 16 പരീക്ഷകളിലായി 76 മാർക്ക് മോഡറേഷൻ നൽകാനായിരുന്നു ബോർഡിന്റെ ശുപാർശ. അതിന്റെ അടിസ്ഥാനത്തിൽ ഫലം പ്രസിദ്ധീകരിച്ചു. അതിനുശേഷമാണ് തോറ്റ വിദ്യാർഥികളെ വിജയിപ്പിക്കുന്നതിന് 132 മാർക്ക് മോഡറേഷൻ നൽകിയത്. അതീവ സുരക്ഷിതത്വത്തോടെ ഉത്തരവാദപ്പെട്ട ഉദ്യോഗസ്ഥർ കൈകാര്യം ചെയ്യേണ്ട പാസ്‌വേർഡ് ഉപയോഗിച്ച് പരീക്ഷാ വിഭാഗത്തിലെ ചില ജീവനക്കാരാണ് കൃത്രിമം കാണിച്ചത്. ഇതു സംബന്ധിച്ച് വൈസ് ചാൻസലർക്ക് പരാതി ലഭിച്ചിരുന്നുവെങ്കിലും ജീവനക്കാരുടെ സംഘടനാ നേതാക്കളുടെ സമ്മർദത്തിനു വഴങ്ങി കൂടുതൽ അന്വേഷണം നടത്തുവാൻ തയാറായില്ലെന്ന് ആക്ഷേപമുണ്ട്.</p>
      <p>2016ൽ ഒന്നാം സെമസ്റ്റർ പരീക്ഷ തോറ്റ വിദ്യാർഥികളെയാണ് മോഡറേഷൻ തിരിമറി നടത്തി ഇപ്പോൾ ജയിപ്പിച്ചത്. കൂടെപഠിക്കുന്ന വിദ്യാർഥികൾക്ക് വിജയത്തിൽ സംശയംതോന്നി സർവകലാശാലയിൽ നേരിട്ടുവന്ന് അന്വേഷിച്ചപ്പോഴാണ് തിരിമറി പുറത്തായത്. ഇപ്പോൾ സസ്പെൻഷനിലായ ഉദ്യോഗസ്ഥ 2018ൽ സ്ഥലം മാറിപോയിരുന്നു. ഉദ്യോഗസ്ഥയുടെ പാസ്‌വേർഡ് മാറ്റി നൽകാതെ പഴയ പാസ്‌വേർഡ് ഉപയോഗിച്ചാണ് പരീക്ഷ സെക്ഷനിലെ ചില ജീവനക്കാർ കൃത്രിമം നടത്തിയത്. സമഗ്രമായ അന്വേഷണത്തിലൂടെ കുറ്റക്കാരെ കണ്ടെത്തണമെന്നാണ് വിദ്യാർഥികളുടെ ആവശ്യം.</p>
      <p><b>English Summary</b>: Mark Scam at Kerala University</p>
    </article>
  </body>
</html>