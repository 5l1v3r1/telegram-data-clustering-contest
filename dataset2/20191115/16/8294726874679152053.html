<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/headline/peugeot-208-2019-preturi-romania-174700.html"/>
    <meta property="og:site_name" content="Auto Bild"/>
    <meta property="article:published_time" content="2019-11-15T16:30:00+00:00"/>
    <meta property="og:title" content="Peugeot 208 a ajuns în România! Iată care sunt prețurile pentru subcompacta franceză"/>
    <meta property="og:description" content="S-a deschis cartea de comenzi pentru Peugeot 208 în România. Iată care sunt versiunile de motorizare disponibile la noi în țară și cât costă."/>
  </head>
  <body>
    <article>
      <h6 class="kicker">Prețuri</h6>
      <h1>Peugeot 208 a ajuns în România! Iată care sunt prețurile pentru subcompacta franceză</h1>
      <address><time datetime="2019-11-15T16:30:00+00:00">15 Nov 2019, 16:30</time> by <a rel="author">AutoBild</a></address>
      <p>
        <b>S-a deschis cartea de comenzi pentru Peugeot 208 în România. Iată care sunt versiunile de motorizare disponibile la noi în țară și cât costă fiecare dintre ele.</b>
      </p>
      <p>Citește și:</p>
      <p>
        <a href="https://www.auto-bild.ro/saloane-auto/peugeot-208-versiune-electrica-158083.html">Galerie foto: Noul Peugeot 208 are și o versiune electrică</a>
      </p>
      <p>
        <a href="https://www.auto-bild.ro/stiri/alianta-psa-fca-peugeot-citroen-opel-fiat-chrysler-173907.html">Două mari grupuri se aliază: va fi al patrulea cel mai mare concern auto din lume!</a>
      </p>
      <p>Peugeot a publicat lista de prețuri pentru România a modelului subcompact 208, iar prețul de pornire este de aproape 14.000 de euro. Peugeot 208 este disponibil la noi în țară în trei versiuni de motorizare – două pe benzină și una diesel. Cât despre niveluri de echipare, 208 poate fi comandat, în funcție de motorizarea aleasă, în versiunile Active, Allure și GT Line.</p>
      <p>Entry-level este 1.2 PureTech cu 75 CP, care face echipă cu o transmisie manuală cu cinci rapoarte. În versiunea de echipare Allure (de altfel singura disponibilă pentru această motorizare) prețul lui 208 este de 13.800 de euro.</p>
      <figure>
        <img src="https://www.auto-bild.ro/wp-content/uploads/2019/02/peugeot-208_008.jpg"/>
      </figure>
      <p>Gama de motorizări pe benzină este completată de 1.2 PureTech cu 100 CP, disponibil atât cu manuală în șase trepte cât și cu o automată cu opt rapoarte. Cu această motorizare, Peugeot 208 poate fi comandat în oricare dintre versiunile de echipare și are prețuri cuprinse între 15.113 euro (Active) și 20.290 de euro (GT Line). Cea din urmă ofertă este totodată și cea mai scumpă disponibilă la noi în țară.</p>
      <p>Cei care preferă motorizările diesel au la dispoziție 1.5 BlueHDi, o unitate cu patru cilindri în linie care dezvoltă 100 CP și 250 Nm, cuplată unei transmisii manuale cu șase trepte. Disponibil în echipările Active și Allure, noul 208 diesel costă 16.540 de euro, respectiv 17.850 de euro.</p>
      <p>Echiparea de bază Active dispune ca dotări standard de: lumini de zi cu LED, jante din oțel cu diametrul de 16 inci, geamuri față electrice, aer condiționat manual, cruise control, ecran de infotainment cu funcție tactilă și diagonală de 7 inci, asistent de menținere a benzii, sistem de citire a semnelor de circulație.</p>
      <figure>
        <img src="https://www.auto-bild.ro/wp-content/uploads/2019/02/peugeot-208_016.jpg"/>
      </figure>
      <p>Echiparea Allure adaugă tuturor celor de mai sus și stopuri cu LED, jante de aliaj cu diagonală de 16 inci, geamuri electrice față și spate, climatizare automată, instrumentar de bord digital iCockpit 3D, oglinzi electrice și asistent la parcarea cu spatele.</p>
      <p>GT Line este vârful de gamă și plusează cu jante de 17 inci, pachet exterior cu design specific, senzori de parcare față și cameră de marșarier, iluminare interioară ambientală cu LED, pedalier din aluminiu și geamuri laterale fumurii. Sistemul de frânare automată de urgență, disponibil pe oricare dintre versiunile de echipare, dispune în cazul GT Line și de funcția pentru detectarea pietonilor pe timp de noapte.</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/comenzi-ford-puma-cat-costa-174361.html"/>
        <a href="https://www.auto-bild.ro/stiri/opel-corsa-2019-preturi-romania-173089.html"/>
        <a href="https://www.auto-bild.ro/stiri/preturi-romania-electric-audi-e-tron-162652.html"/>
      </related>
    </article>
  </body>
</html>