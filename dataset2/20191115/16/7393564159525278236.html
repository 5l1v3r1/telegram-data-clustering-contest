<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2574903/ziv-prava-i-zastrag-u-betoni-10-najkurjoznisih-dtp-u-lvovi"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-15T16:55:00+00:00"/>
    <meta property="og:title" content="З'їв права і &quot;застряг&quot; у бетоні: 10 найкурйозніших ДТП у Львові"/>
    <meta property="og:description" content="Найкурйозніші ДТП у Львові"/>
  </head>
  <body>
    <article>
      <h1>З'їв права і "застряг" у бетоні: 10 найкурйозніших ДТП у Львові</h1>
      <address><time datetime="2019-11-15T16:55:00+00:00">15 Nov 2019, 16:55</time> by <a rel="author">Даниїл Задорожний</a></address>
      <p>
        <i>ДТП по замовчуванню асоціюються з чимось негативним, і справедливо - чим менше було б таких пригод, тим краще. Однак не всі випадки жахають своїми наслідками, хіба якщо почати уявляти, що відбувалося в голові учасників та водіїв курйозних ситуацій.</i>
      </p>
      <p>Журналісти 032.ua зібрали добірку ДТП, в яких, на щастя, ніхто не постраждав, однак їх справді можна назвати курйозними. </p>
      <p>
        <i>* Цим матеріалом ми не хотіли образити нікого з учасників ДТП і закликаємо водіїв дотримуватися правил ПДР.</i>
      </p>
      <p>
        <b>80 метрів після бетонних блоків</b>
      </p>
      <p>Ранок, квітень, весна, 5:30 - на перехресті вулиць Личаківської і Мечникова Mazda в'їхала у бетонні блоки і вилетіла на територію ремонтних робіт. Далі машина розбила загородження, проїхала ще близько 80 метрів та врешті-решт зупинилася. Поліцейські, які прибули на виклик, застали розбитий, покручений та порожній автомобіль.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/447/screenshot-wwwgooglecom-20191115-121437_5dcec50a590c0.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/screenshot-wwwgooglecom-20191115-121437-1_5dcec50b1cd08.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/screenshot-wwwgooglecom-20191115-121437-2_5dcec50bc12f5.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/screenshot-wwwgooglecom-20191115-121437-3_5dcec50c8d37f.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/screenshot-wwwgooglecom-20191115-121437-4_5dcec50d3d17c.jpg"/>
        </figure>
      </slideshow>
      <p>Однак неподалік вони помітили підозрілого чоловіка, який пильно спостерігав за їхніми діями. Затриманий таки і виявився водієм автівки, покинувши її салон після аварії. Далі патрульні зрозуміли, що це навіть не був власник Mazda - за кермо, у стані алкогольного сп'яніння у 1,93 проміле, без дозволу сів 21-річний працівник автосервісу.</p>
      <p>Понад це, горе-водій вже опинявся у подібній ситуації - близько року назад на нього вже складали протокол за кермування у нетверезому стані. Аж цікаво стало, чи буде спроба №3.</p>
      <figure>
        <iframe src="https://www.youtube.com/embed/5cXXVUvctqk" width="640" height="360" data-service="Youtube" scrolling="no"/>
      </figure>
      <p>
        <b>Застряг у бетоні</b>
      </p>
      <p>Ніч на 19 жовтня для патрульної поліції була вкрай насиченою на дорожній події - у звіті патрульних йшлося про 8 викликів. Однак один з випадків виявився особливо примітним. Приїхавши на виклик щодо порушення ПДР на вулиці Замартинівська, на якій якраз тривали ремонтні роботи, патрульні зафіксували оригінальну ДТП: 53-річний водій автомобіля Fiat Doblo застряг у незастиглому бетоні.</p>
      <figure>
        <img src="https://s.032.ua/section/newsInText/upload/images/news/intext/000/051/447/44_5dcec59894eac.jpg"/>
      </figure>
      <p>Водій чесно розповів, що не помітив знаків застережень, однак патрульні не менш чесно дізналися, що він у той час був у стані алкогольного сп'яніння. Що, вочевидь, і завадило йому побачити "сипучу пастку". Алкотестери пройти відмовився: як Drager патрульних, так і в медзакладі.</p>
      <p>До повного пазла виявилося, що водій не мав із собою ані полісу страхування, ані свідоцтва про реєстрацію транспортного засобу.</p>
      <figure>
        <img src="https://s.032.ua/section/newsInText/upload/images/news/intext/000/051/447/43_5dcec5aa736fb.jpg"/>
      </figure>
      <p>
        <b>Дикий, дикий Львів</b>
      </p>
      <p>А тепер - справжня погоня з кіньми. Хоча сама погоня відбувалася без коней, навіть навпаки. 16 березня ввечері патрульні прибули на виклик на проспекті Свободи і побачили автомобіль Lanos та двох коней в упряжі - але без карети. Ще один учасник напів "техаської" ДТП, 40-річний керманич упряжі, лишив ввірених йому тварин та втік. Забравши з собою карету. </p>
      <p>Нам також важко було уявити, як це сталося, однак фото, як і пости на Fb-сторінці львівської патрульної поліції, - не горять. Невдовзі керманича розшукали на вулиці Шевченка - далеченько "від'їхав". Найцікавіше уявляти, як "водій" карети сам впрігся в упряж та тягнув карету за собою всім центром міста.</p>
      <figure>
        <img src="https://s.032.ua/section/newsInText/upload/images/news/intext/000/051/447/1111_5dcec6b8bed92.jpg"/>
      </figure>
      <p>Як виявилося, на такі випадки є окрема стаття - "Порушення правил дорожнього руху пішоходами, велосипедистами та особами, які керують гужовим транспортом, і погоничами тварин, які перебувають у стані сп’яніння". Бо "ковбой" таки був у нетверезому стані, однак реальність свого стану всіляко заперечував і пройти алкотест відмовився.</p>
      <p>Останнє, що довелося зробити патрульним, що вони й виконали, - знайти ентузіаста, який вміє керувати кіньми та доставити тварин власникові.</p>
      <figure>
        <img src="https://s.032.ua/section/newsInText/upload/images/news/intext/000/051/447/56543543_5dcec6c893daa.jpg"/>
      </figure>
      <p>
        <b> Коли гора не "їде" до ДТП, то ...</b>
      </p>
      <p>Іноді, справді, трапляється так, що не поліція приїжджає на місце ДТП, а сама ДТП "в'їжджає" у поліцію. 10 березня, вночі, львівські активісти, які організовують нічні рейди проти п'яних водіїв, повідомили патрульних про підозрілу поведінку Daewoo Lanos в районі Сихова. </p>
      <p>Правоохоронці швидко знайшли вказану автівку й через гучномовець наказали їй, тобто водієві, зупинитися. Однак "капітан" Lanos'у виявився "з характером", і вирішив відірватися.</p>
      <figure>
        <img src="https://s.032.ua/section/newsInText/upload/images/news/intext/000/051/447/543ri_5dcec968c3a8c.jpg"/>
      </figure>
      <p>Почалася погоня. В ході якої водій ледь не спричинив кілька ДТП, однак "карма" вела його кермо - він врізався у автомобіль патрульної поліції, який стояв з увімкненими проблисковими маячками на вулиці Чукаріна. Водія чекали, але не так, тому все одно здивувалися.</p>
      <p>Як і припускали активісти, 39-річний водій виявився п'яним і алкотест, традиційно, проходити відмовився. Машина була не його. А постанову про керування авто без документів на нього за цей рік склали вже вдруге - його позбавили прав на 10 років. "Карма", що тут скажеш іще. </p>
      <p>
        <b>"П'ю вже п'ятий день"</b>
      </p>
      <p>А от водій цього автомобіля чесно зізнався полісменам, що сталося. У ДТП потрапив, щойно виїхавши зі свого дому.</p>
      <p>Патрульним так і сказав, мовляв, п'ю вже п'ятий день - алкотестер показав 2,93 проміле.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/447/9787_5dcec90f7a029.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/325hg_5dcec90f09809.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/5hb342r_5dcec90e6addf.jpg"/>
        </figure>
      </slideshow>
      <p>
        <b>Якщо вас вкусить водій</b>
      </p>
      <p>Спершу нічого не віщувало біди. Звичайне порушення ПДР: чоловік на проспекті Чорновола не виконав вимоги дорожнього знаку 4.1 "Рух прямо". Свою провину одразу визнав і попросив патрульних чимшвидше оформити протокол, бо, мовляв, поспішає на хрестини доньки.</p>
      <p>Була донька чи ні, невідомо, та й не це цікавило правоохоронців - права водія BMW 320 видалися надто підозрілими, тож поліцейські вирішили пробити їх по базі даних. З'ясувалося, що чоловік на той момент був позбавлений прав за керування в нетверезому стані.</p>
      <figure>
        <img src="https://s.032.ua/section/newsInText/upload/images/news/intext/000/051/447/2131212sdfs_5dceca2cb85ed.jpg"/>
      </figure>
      <p>Однак з'ясувалося це зовсім згодом, бо якраз під час перевірки чоловік раптово вихопив свої права і почав тікати. Далеко втекти йому не вдалось, тож водій, справедливо виснувавши, що якщо вже почав щось робити, то треба йти до кінця, - і запхав права собі до рота, намагаючись їх з'їсти.</p>
      <p>Поліційного, який намагався врятувати життя правопорушника, взагалі вкусив за палець (от і рятуй їх потім після такого) і документи таки проковтнув.</p>
      <figure>
        <iframe src="https://www.youtube.com/embed/mLWVmaW4NME" width="640" height="360" data-service="Youtube" scrolling="no"/>
      </figure>
      <p>Хоча стоп, ні, не проковтнув, а тільки запевнив у цьому правоохоронців, які миттю викликали карету "швидкої". І саме медики зі 100% впевненістю визначили, що у шлунку водія не було чогось схожого на пластикову картку - підроблені права чоловік сховав під футболку.</p>
      <p>Але так гарно прикидався, що задихається, що патрульні, ні на йоту не засумнівавшись, йому повірили. Довелося віддати документ і стати героєм кількох телесюжетів та сторінки патрульних у соцмережі на деякий час. Ну й відповідальність не забарилася - чоловіка доставили у Шевченківський відділ поліції.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/447/4kar_5dceca4eb7833.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/447/654ew_5dceca4f3bcc0.jpg"/>
        </figure>
      </slideshow>
      <p>
        <b>Коли намагаєшся в паркур, а ти - машина</b>
      </p>
      <p>12 жовтня, дощ, перша година ночі. Якщо в той час хтось прогулювався біля зупинки неподалік Органного залу та Політехнічного університету, то міг/могла б побачити незвичайну картину. </p>
      <p>Знаєте, бувають такі фото, на яких вкрай п'яні люди сплять в дуже незвичайних позиціях. Або коти: іноді вони так можуть влягтися, що, дивлячись на них, спершу довго не вдається в'їхати, як воно так викрутило хребет, і де тут задні лапи, де - передні.</p>
      <figure>
        <img src="https://s.032.ua/section/newsInText/upload/images/news/intext/000/051/447/5565_5dcecaca5879b.jpg"/>
      </figure>
      <p>Щось аналогічне можна було побачити тоді на вулиці Професорській, однак у незвичній позі застряг автомобіль. А от водій виявився п'яним - одразу зізнався, що випив три пива і, не впоравшись із керуванням, "з'їхав" на нижчий рівень дороги.</p>
      <p>Ніхто не постраждав, однак виглядало це доволі видовищно: автівка застрягла між тротуаром і дорогою, що проходить приблизно на 1,5 метри вище від рівня пішохідної доріжки. Вочевидь, машина втомилася і вирішила припаркуватися просто таки тут. Ну, не на газоні принаймні.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/448/ffdc_5dcecca52d9bc.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/448/trsdf_5dcecceedc522.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/448/rewsdffs_5dceccee782e2.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/448/3323578_5dceccee04602.jpg"/>
        </figure>
      </slideshow>
      <p>
        <b>Провалився</b>
      </p>
      <p>А ось тут вже провина не водія, а відповідальних за утримання колектора, в який і провалився автомобіль Daewoo на вулиці Ветеранів.</p>
      <p>Просто серед дороги автівка раптово провалилася в ту саму дорогу - не витримав каналізаційний люк, на який водій припаркувався правим переднім колесом. Люк впав на дно колектора, разом з ним - частина асфальту, а засніжений Daewoo (зима на дворі) просто застряг "від розгубленості".</p>
      <figure>
        <img src="https://s.032.ua/section/newsInText/upload/images/news/intext/000/051/448/nro_5dcecd91cd087.jpg"/>
      </figure>
      <p>
        <b>Ще один паркур</b>
      </p>
      <p>23 вересня на пл. Данила Галицького, 8 водійка Merсedes A170 (на іноземній реєстрації, якщо це має якесь значення) в’їхала у дві запарковані машину і так на них і "зависла".</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/448/oiuoui_5dcece2008f41.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/448/hgfhfg_5dcece1f60cee.jpg"/>
        </figure>
      </slideshow>
      <p>
        <b>Якби Вінні-Пух був вантажівкою з цистерною</b>
      </p>
      <p>То виглядало б це приблизно ось так. От по-людськи прикро, насправді. Хоча дивно - водій вантажівки якось ну взагалі не врахував габаритів свого транспорту, проїжджаючи під мостом вулиці Курмановича-Рудненській, так і застряг там, зачепившись цистерною.</p>
      <p>Яка, на щастя, була порожня, а водій - тверезим. Просто йому не пощастило йому весняного ранку 21 квітня.</p>
      <figure>
        <img src="https://s.032.ua/section/newsInText/upload/images/news/intext/000/051/448/ld_5dceceaa93534.jpg"/>
      </figure>
    </article>
  </body>
</html>