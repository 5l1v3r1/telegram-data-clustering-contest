<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547441.html/%D9%88%D8%AD%D8%AF%D8%AA-%D9%88-%D9%87%D9%85%D8%AF%D9%84%DB%8C--%D9%86%DB%8C%D8%A7%D8%B2-%DA%A9%D9%86%D9%88%D9%86%DB%8C-%D8%A7%D9%85%D8%AA-%D8%A7%D8%B3%D9%84%D8%A7%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T16:40:00+00:00"/>
    <meta property="og:title" content="وحدت و همدلی، نیاز کنونی امت اسلام است"/>
    <meta property="og:description" content="عضو خبرگان رهبری بابیان این‌که دشمنان به دنبال ایجاد تفرقه در بین امت اسلامی هستند، گفت: وحدت و همدلی نیاز کنونی امت اسلام است"/>
  </head>
  <body>
    <article>
      <h1>وحدت و همدلی، نیاز کنونی امت اسلام است</h1>
      <h2>عضو خبرگان رهبری:</h2>
      <address>
        <time datetime="2019-11-15T16:40:00+00:00">15 Nov 2019, 16:40</time>
      </address>
      <p>عضو خبرگان رهبری بابیان این‌که دشمنان به دنبال ایجاد تفرقه در بین امت اسلامی هستند، گفت: وحدت و همدلی نیاز کنونی امت اسلام است</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام‌والمسلمین علی اسلامی در گفتگو با خبرنگار <a href="http://www.qomefarda.ir/">قم فردا</a>، با اشاره به هفته وحدت اظهار داشت: مبنای وحدت و به تعبیر متعارف زیربنای معرفت و وحدت، شرع، منطق و عقل است.<br/><br/>وی ادامه داد: هم عقل و نقل هر دو بر وحدت دستور دارند و علاوه بر این شرع مقدس و دین اسلام هم امر به وحدت و یکپارچگی امت اسلام دارند.<br/><br/>اسلامی تصریح کرد: در تاریخ اسلام نیز هرزمانی که وحدت به‌هم‌خورده مسلمین شکست خوردند به‌عنوان‌مثال در جنگ احد زمانی که مسلمانان کمین نشین در تنگه احد باهم بر ماندن در این تنگه اتفاق‌نظر داشتند مسلمانان پیروز بودند اما زمانی که این تنگه را خالی کردند مسلمانان از دشمن شکست خوردند حتی عموی پیامبر حضرت حمزه نیز به شهادت رسید.<br/><br/>وی بابیان این‌که در تاریخ ایران نیز از این قبیل موارد وجود دارد، ادامه داد: در زمان مشروطیت می‌بینیم مادامی‌که مسئولان و سران نهضت و قیام یکی بودند انگلیس را شکست دادند اما وقتی وحدت و یکپارچگی را رها کردند انگلیسی که شکست‌خورده بود بار دیگر به ایران برگشت و توانست توطئه‌های خود را عملی کند.<br/><br/>اسلامی تصریح کرد: در 40 سال بعد از انقلاب به‌خصوص در زمان جنگ هرزمانی که فرماندهان و مسئولان زمانی که باهم وحدت نظر و رویه داشتند حمله‌ها و پاتک‌ها مؤثر بود اما زمانی که بین فرماندهان اختلاف می‌افتاد در آن حمله پیروزی یا حاصل نمی‌شد یا خفیف بود.<br/><br/>وی بابیان این‌که وحدت و همدلی نیاز کنونی امت اسلام است، ادامه داد: درزمینهٔ وحدت هم عقل و هم شرع مقدس بر روی آن تأکید دارد و نباید از اهمیت وحدت در کشورهای اسلامی غافل شد.<br/><br/>عضو خبرگان رهبری بیان داشت: ایجاد تفرقه و خودبرتربینی از عوامل اصلی از بین بردن وحدت است که نباید در جامعه اسلامی رخ بدهد.<br/><br/>انتهای پیام/</p>
    </article>
  </body>
</html>