<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-international/597541/anakoinothikan-oi-4-poleis-pou-tha-diorganosoun-ta-proolympiaka-tournoua"/>
    <meta property="og:site_name" content="SIGMALIVE"/>
    <meta property="article:published_time" content="2019-11-15T16:06:00+00:00"/>
    <meta property="og:title" content="Ανακοινώθηκαν οι 4 πόλεις που θα διοργανώσουν τα Προολυμπιακά τουρνουά"/>
    <meta property="og:description" content="Η FIBA ανακοίνωσε επίσημα τις τέσσερις χώρες που θα διοργανώσουν τα Προολυμπιακά Τουρνουά. Στις 27/11 μαθαίνει αντιπάλους η Ελλάδα.   Καναδάς,..."/>
  </head>
  <body>
    <article>
      <h1>Ανακοινώθηκαν οι 4 πόλεις που θα διοργανώσουν τα Προολυμπιακά τουρνουά</h1>
      <address><time datetime="2019-11-15T16:06:00+00:00">15 Nov 2019, 16:06</time> by <a rel="author">Sigmalive.Sports</a></address>
      <p>Η FIBA ανακοίνωσε επίσημα τις τέσσερις χώρες που θα διοργανώσουν τα Προολυμπιακά Τουρνουά. Στις 27/11 μαθαίνει αντιπάλους η Ελλάδα.<br/> <br/>Καναδάς, Κροατία, Λιθουανία και Σερβία είναι οριστικά οι χώρες που θα φιλοξενήσουν τα Προολυμπιακά Τουρνουά, όπως έγινε επίσημα γνωστό από την Παγκόσμια Ομοσπονδία.<br/> <br/> <br/>Συγκεκριμένα, τα τουρνουά θα διοργανωθούν αντίστοιχα σε Βικτόρια, Σπλιτ, Κάουνας και Βελιγράδι, από 23 έως 28 Ιουνίου 2020.<br/> <br/>24 ομάδες θα παλέψουν στα τέσσερα τουρνουά (έξι στο καθένα) και μία από αυτές (συνολικά τέσσερις) θα προκριθούν στους Ολυμπιακούς Αγώνες του Τόκιο.<br/> <br/>Στην κατάταξη της FIBA (rankings), η Εθνική μας Ομάδα βρίσκεται στο πρώτο γκρουπ δυναμικότητας, μαζί με τη Σερβία και τη Λιθουανία. Συνεπώς, η «επίσημη αγαπημένη» θα τοποθετηθεί είτε στον όμιλο του Καναδά, είτε στον όμιλο της Κροατίας.<br/> <br/>Οι ομάδες που θα βρεθούν σίγουρα στην μεγάλη διοργάνωση του επόμενου καλοκαιριού είναι οι Ισπανία, Γαλλία, Αργεντινή, ΗΠΑ, Ιαπωνία (οικοδέσποινα), Ιράν, Νιγηρία και Αυστραλία, που πήραν την πρόκρισή τους από το Παγκόσμιο Κύπελλο, που έγινε φέτος στην Κίνα.<br/> <br/>Όσον αφορά τα Προολυμπιακά Τουρνουά για τις γυναικείες ομάδες, αυτά θα διεξαχθούν στο Βέλγιο (Οστάνδη), Κίνα (Φοσάν), Γαλλία (Μπουρζ) και Σερβία (Βελιγράδι), από τις 6 έως τις 9 Φεβρουαρίου 2020.<br/> <br/>Η κλήρωση για τις διοργανώσεις ανδρών και γυναικών θα γίνει στις 27 Νοεμβρίου 2019 στο «Patrick Baumann House of Basketball» στη Γενεύη. Τότε, δηλαδή, θα μάθει η Εθνική μας Ομάδα τους αντιπάλους της.<br/> <br/>πηγή:gazzetta.gr</p>
    </article>
  </body>
</html>