<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dva-bronza-za-balgarija-na-starta-na-shtangi-turnira-v-pamet-na-naim.html"/>
    <meta property="og:site_name" content="bTV Новините"/>
    <meta property="article:published_time" content="2019-11-15T16:41:00+00:00"/>
    <meta property="og:title" content="Два бронза за България на старта на първия турнир в памет на Наим"/>
    <meta property="og:description" content="Отлично представяне на родните щангистки"/>
  </head>
  <body>
    <article>
      <h1>Два бронза за България на старта на първия турнир в памет на Наим</h1>
      <h2>Отлично представяне на родните щангистки</h2>
      <address>
        <time datetime="2019-11-15T16:41:00+00:00">15 Nov 2019, 16:41</time>
      </address>
      <p>Два бронзови медала в двубоите завоюваха българските щанги на започналия днес първи мемориален турнир в памет на легендарния трикратен олимпийски шампион Наим Сюлейманоглу.</p>
      <p>На подиума в южния турски град Газиантеп първа от нашите при най-леките в кат. 49 кг излезе Даниела Пандова. Тя спечели бронз в двубоя със 158 кг, плюс бронзовите отличия в отделните движения с 67 кг изхвърляне и с 91 кг изтласкване.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024133.jpg"/>
      </figure>
      <p>По същия начин три трети места извоюва втората ни представителка Мая Иванова. В кат. 55 кг тя събра двубой 174 кг (75 кг изхвърляне и 99 кг изтласкване).</p>
      <p>По-късно днес на подиума излиза и Стоян Гроздев в кат. 67 кг.</p>
      <p>"Турнирът е много силен, като малко световно първенство. В Газиантеп пристигнаха щангисти от 28 държави, надпреварата е олимпийска квалификация.", заяви старши треньорът на националните отбори Иван Иванов, олимпийски шампион от Барселона 1992.</p>
      <p>Утре, събота, в кат. 81 се очакват изявите на европейския шампион и бронзов медалист от световното тази година Божидар Андреев, а българското участие ще завърши в неделя с опитите на Васил Господинов в кат. 109 кг.</p>
    </article>
  </body>
</html>