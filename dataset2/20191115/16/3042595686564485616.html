<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/kroppspress-odelegger-for-folkehelsa/71815937"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T16:25:30+00:00"/>
    <meta property="og:title" content="Kroppspress ødelegger for folkehelsa"/>
    <meta property="og:description" content="Problemet er ikke at du ikke får gå med magetopp."/>
  </head>
  <body>
    <article>
      <h1>Kroppspress ødelegger for folkehelsa</h1>
      <h2>Når 25 prosent av nordmenn aldri trener, har vi et langt større problem enn at folk ikke får gå med bar mage på treningsstudio.</h2>
      <address><time datetime="2019-11-15T16:25:30+00:00">15 Nov 2019, 16:25</time> by <a rel="author">Kjersti Oppen, bransjedirektør Virke Trening</a></address>
      <figure>
        <img src="https://dbstatic.no/71815948.jpg?imageId=71815948&amp;x=32.091690544413&amp;y=20.12987012987&amp;cropw=46.131805157593&amp;croph=41.991341991342&amp;width=322&amp;height=195"/>
        <figcaption>Kjersti Oppen Vis mer</figcaption>
      </figure>
      <p><b>Det tok fyr i debatten</b> da SATS gikk ut med nye retningslinjer rundt treningstøy. SATS oppfordret til bruk av vanlig T-skjorte, mens magetopp var en no-go. Influensere som Aleksandra Joner og Ulrikke Falch meldte seg på og mente at folk må få kle seg som de vil. Joner skriver blant annet på Instagram at «Vi burde jobbe mot at kropp blir en naturlig ting, ikke at det blir noe man gjemmer bort. Dette ser jeg på som diskriminering av kvinnekroppen».</p>
      <p><b>Først av alt: Dette</b> handler ikke om å ta fra kvinner eller menn friheten til å være sexy, men at treningssenteret skal være et sted for alle. Når sju av ti aldri er innom et treningssenter og 44 prosent sier at de ikke føler seg vel der, iflg. Virke Trenings befolkningsundersøkelse fra 2019, så er det neppe for at de ikke får gå i magetopp.</p>
      <p><b>Saken er at et vanvittig</b> kroppspress gjør dørstokkmila enda høyere for de fleste. Sånn kan vi ikke ha det.</p>
      <p>Jeg vil derfor slå et slag for den tause majoriteten. De som ikke nødvendigvis har 300.000 følgere på Instagram. Jeg vil slå et slag for dem som aldri føler de noen gang får sommerkroppen. Jeg vil slå et slag for at vi kan komme til treningssentrene og at flere kan tenke: Pokker heller, jeg er bra nok som jeg er, uavhengig av om du har sixpack eller badeball.</p>
      <p><b>Debatten er prinsipielt viktig</b> fordi vi har en del utfordringer i Norge i dag. Utfordringer som krever store grep. Trening og livskvalitet går nemlig hånd i hånd og helsefordelene ved fysisk aktivitet er mange. Det reduserer risikoen for hjerte- og karsykdommer, slag, demens, depresjon, diabetes 2, diverse muskel- og skjelettplager og ulike former for kreft. Det bidrar dessuten til at vi får økt overskudd til å takle hverdagen og sover bedre. Vi blir i bedre balanse og det er bra for topplokket; trening er bra for psyken vår, da vi både blir i bedre humør og takler stress mye bedre.</p>
      <p><b>Samtidig beveger vi oss</b> stadig mindre. Vi vet at nordmenn tilbringer 60 prosent av sin våkne tid sittende eller hvilende. Bare en av tre oppfyller Helsedirektoratets minimumsanbefaling for fysisk aktivitet, som er moderat aktivitet i minst 150 minutter i uka, eller 75 minutter med høy intensitet.</p>
      <p><b>Enda færre oppfyller </b>anbefalingene for styrketrening to ganger i uka, da bare en av fem gjør det. En stor europeisk helseundersøkelse, viser at 676.000 europeere dør som følge av fysisk inaktivitet hvert år, og at inaktivitet øker risikoen for død langt mer enn det overvekt gjør.</p>
      <p>Verdens helseorganisasjon (WHO), slo i fjor alarm med sin rapport om inaktivitet, som viser at så mange som en av fire av verdens befolkning er fysisk inaktive. Ifølge rapporten bør fysisk aktivitet prioriteres politisk i alle land så fort som mulig. Derfor må vi senke, ikke heve, terskelen for de 25 prosentene av befolkningen som aldri trener.</p>
      <p><b>Et vanvittig kroppspress </b>har dessuten ført til en økning i forekomsten av spiseforstyrrelser. 50 000 norske kvinner i aldersgruppen 15–44 år vil til enhver tid ha en spiseforstyrrelse, ifølge Folkehelseinstituttet. Stadig flere gutter rammes. Mange jager etter den uoppnåelige, perfekte kroppen. Gjennom sosiale medier får vi bekreftet de blankpolerte glansbildene som er så fryktelig langt fra oss selv og som gjør at mange tenker de aldri blir bra nok.</p>
      <p><b>Derfor er det viktig for oss </b>å heve blikket, se på hva vi som bransje kan gjøre for å jobbe mot kroppspress og uoppnåelige idealer. Dette er også temaet for årets treningskonferanse i dag, 15. november. Og det sterke kroppspresset er til stede i nærmest alle aldersgrupper.</p>
      <p><b>La meg bare gi et kjapt</b> blikk på rikets tilstand, hvor ulike undersøkelser viser:<br/>– At så mange som opp mot 80 prosent av kvinner ikke er fornøyd med sitt utseende.<br/>– Cirka 33 prosent av menn er ikke fornøyd med sitt utseende<br/>– 52 prosent føler at media presser dem til å endre på sin kropp<br/>– Cirka 50 prosent av alle nordmenn er misfornøyd med sin kroppsvekt.<br/>– 70 prosent av normalvektige kvinner har et ønske om å gå ned i vekt<br/>– 51 prosent sier at de bevisst har unnlatt å delta i aktiviteter på grunn av kroppspress.</p>
      <p><b>Det er derfor bransjen nå</b> tar et krafttak for å gjøre det vi kan. Kleskoder på sentrene er bare ett av mange tiltak. Alle de store kjedene jobber gjennomgående i sin markedsføring med å vise mangfoldet hos dem som trener hos oss; folk i alle fasonger, aldre og med ulike utfordringer.</p>
      <p>EVO har kjørt egne kampanjer mot kroppspress. Andre tiltak er e-læringsprogrammet i samarbeid med ROS (rådgivning om spiseforstyrrelser). Et tiltak som sikrer at de ansatte på treningssentrene lærer om spiseforstyrrelser, kjappere kan se symptomer på det og lærer mer om hvordan de kan adressere det.</p>
      <p>Bransjeorganisasjonen har et nært samarbeid med Antidoping Norge og alle våre medlemmer har Rent Senter avtale. Som bransjeorganisasjon er vi selektive ved valg av samarbeidspartnere, da vi har en tydelig ambisjon – en ambisjon om å endre blikket fra trening som et ledd i ytre skjønnhetsjag til trening som et middel for bedre helse og økt velvære.</p>
      <p><b>Vi må ta et tak som gjør </b>at kvinner og menn i alle aldrer og fasonger i større grad kan tenke: Jeg er god nok akkurat som jeg er!</p>
    </article>
  </body>
</html>