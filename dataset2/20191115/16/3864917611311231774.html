<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:46:00+00:00"/>
    <meta property="og:title" content="Вибух у Балаклії: постраждали п’ятеро військових, двоє загинули"/>
    <meta property="og:description" content="У результаті вибухів під час планової утилізації боєприпасів на арсеналі в Балаклії постраждало п’ятеро військових, іще двоє — загинули."/>
  </head>
  <body>
    <article>
      <h1>Вибух у Балаклії: постраждали п’ятеро військових, двоє загинули</h1>
      <h2>У результаті вибухів під час планової утилізації боєприпасів на арсеналі в Балаклії постраждало п’ятеро військових, іще двоє — загинули.</h2>
      <address>
        <time datetime="2019-11-15T16:46:00+00:00">15 Nov 2019, 16:46</time>
      </address>
      <p>Про це ідеться у повідомленні Генштабу у <a href="https://www.facebook.com/GeneralStaff.ua/">Facebook.</a></p>
      <p>“За уточненою інформацією в наслідок надзвичайної події на технічній території Центральної артилерійської бази забезпечення: двоє військовослужбовців-саперів загинули; п’ятеро військовослужбовців-саперів ЗС України отримали поранення: один – у важкому стані; один – середнього ступеня важкості; троє – легкого ступеня важкості”, - ідеться в повідомленні.</p>
      <p>Як зазначається, пораненим <a href="https://www.ukrinform.ua/tag-vijskovi">військовослужбовцям</a> надається фахова невідкладна медична допомога. Також повідомляється, що на місце надзвичайної події вибула оперативна група Генерального штабу на чолі з першим заступником начальника Генерального штабу Збройних Сил України генерал-лейтенантом Сергієм Корнійчуком. На місці події працюють представники Військової служби правопорядку у Збройних Силах України та правоохоронних органів: з’ясовують причини та обставини надзвичайної події.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819263-genstab-provodit-sluzbove-rozsliduvanna-vibuhiv-u-balaklii.html">Генштаб проводить службове розслідування вибухів у Балаклії</a>
      </blockquote>
      <p>У Генштабі також зазначають, що з 15:13 15 листопада 2019 року жодних нових вибухів на технічній території не зафіксовано. Місцевим мешканцям та об’єктам інфраструктури нічого не загрожує, сховища боєприпасів у безпеці, наголошують у відомстві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819176-vibuli-u-balaklii-dvoe-vijskovih-zaginuli-cetvero-poraneni.html">Вибухи у Балаклії: двоє військових загинули, четверо поранені</a>
      </blockquote>
      <p>Як повідомляв Укрінформ, 15 листопада о 14:30 під час знищення боєприпасів, які не можна транспортувати, на арсеналі в Балаклії сталося близько 20 вибухів.</p>
      <p>Слідчі теруправління Державного бюро розслідувань у м. Полтаві розпочали досудове розслідування за фактом загибелі та травмування військовослужбовців.</p>
    </article>
  </body>
</html>