<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/postupujici-cesi-zakonci-kvalifikaci-me-v-bulharsku/1821541?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T16:48:00+00:00"/>
    <meta property="og:title" content="Postupující Češi zakončí kvalifikaci ME v Bulharsku"/>
    <meta property="og:description" content="Sofia - Čeští fotbalisté nedělním zápasem v Bulharsku zakončí úspěšnou kvalifikaci mistrovství Evropy. Přestože reprezentanti už mají po čtvrteční domácí výhře 2:1 nad Kosovem jistotu druhého místa a postupu na šampionát v příštím roce, rádi by se s pětičlennou skupinou v závěrečném osmém duelu rozloučili vítězně. Zápas se bude hrát před prázdným hledištěm kvůli disciplinárnímu trestu pro domácí za rasistické projevy fanoušků."/>
  </head>
  <body>
    <article>
      <h1>Postupující Češi zakončí kvalifikaci ME v Bulharsku</h1>
      <address><time datetime="2019-11-15T16:48:00+00:00">15 Nov 2019, 16:48</time> by <a rel="author" href="http://www.ctk.cz/" target="_blank">ČTK</a></address>
      <p>Sofia - Čeští fotbalisté nedělním zápasem v Bulharsku zakončí úspěšnou kvalifikaci mistrovství Evropy. Přestože reprezentanti už mají po čtvrteční domácí výhře 2:1 nad Kosovem jistotu druhého místa a postupu na šampionát v příštím roce, rádi by se s pětičlennou skupinou v závěrečném osmém duelu rozloučili vítězně. Zápas se bude hrát před prázdným hledištěm kvůli disciplinárnímu trestu pro domácí za rasistické projevy fanoušků.</p>
      <slideshow>
        <figure>
          <img src="https://i3.cn.cz/6/1573769217_P201911141354201.jpg"/>
        </figure>
        <figure>
          <img src="https://i3.cn.cz/6/1573767832_P201911141330201.jpg"/>
        </figure>
        <figure>
          <img src="https://i3.cn.cz/6/1573767673_P201911141327201.jpg"/>
        </figure>
        <figure>
          <img src="https://i3.cn.cz/6/1573766944_P201911141310901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>Český celek prožil ve čtvrtek večer v Plzni oslavy postupu na evropský šampionát, kam prošel v samostatné historii i posedmé. Soupeře pro skupinu Eura se národní tým dozví 30. listopadu při losu v Bukurešti.</p>
      <p>Reprezentanti už mohou hrát v Bulharsku s větším klidem, rozhodně ale nechtějí přistoupit k zápasu lehkovážně. Varováním jim může být říjnová porážka 2:3 se Severním Irskem tři dny po kvalifikačním vítězství 2:1 nad Anglií.</p>
      <p>"Jsem rád, že pojedeme do Bulharska v klidu s postupem na Euro. Spadlo to z nás, ta tíha odpovědnosti. Ale určitě pojedeme do Bulharska s tím, abychom zahráli dobrý fotbal, a o výsledek se popereme bez ohledu na to, že jsme už postoupili," řekl trenér Jaroslav Šilhavý.</p>
      <p>"Oslavy zatím budou jen mírné, ještě hrajeme v Bulharsku. I když už máme postup jistý, nechceme tam udělat ostudu a chceme vyhrát," doplnil záložník Alex Král.</p>
      <p>Reprezentanti v samostatné historii v šesti zápasech s Bulharskem pětkrát vyhráli a jednou remizovali. V červnu zvítězili v Praze na Letné po obratu 2:1.</p>
      <p>Balkánský celek obsadil na světovém šampionátu v roce 1994 historické čtvrté místo, ale v posledních letech prožívá velký výkonnostní propad. Na velkém turnaji startovali Bulhaři naposledy v roce 2004 a už přes rok a 12 zápasů po sobě nevyhráli.</p>
      <p>Proti českému týmu budou mít o to těžší roli, že se musejí obejít bez podpory fanoušků. Zápas v Sofii se bude hrát před prázdným hledištěm kvůli disciplinárnímu trestu od UEFA za rasistické projevy diváků v říjnovém utkání s Anglií, který Bulhaři prohráli 0:6. Po debaklu rezignoval trenér Krasimir Balakov, kterého nahradil Georgi Dermendžiev a v premiéře s týmem prohrál ve čtvrtek v přípravě 0:1 s Paraguayí.</p>
      <p>"Že se bude hrát bez diváků, by mělo být pro nás výhodou. Nicméně myslím, že každý hráč je zvyklý na atmosféru, takže to bude chybět všem, nejen domácím hráčům," uvedl Šilhavý.</p>
      <p>V zápase zřejmě nasadí některé hráče, kteří nenastoupili proti Kosovu. Premiérový reprezentační start by si mohl připsat brankář Ondřej Kolář. S týmem v sobotu dopoledne neodletí obránce Filip Novák, který se odpojí kvůli zranění.</p>
      <p>Utkání v Sofii začne v neděli v 18:00. Český celek v den 30. výročí sametové revoluce nastoupí v nových venkovních dresech svítivě zelené barvy, která mimo jiné odkazuje na národní symbol lípu.</p>
      <h3>Statistické údaje před utkáním skupiny A:</h3>
      <h3>Bulharsko (v žebříčku FIFA: 61.) - ČR (43.)</h3>
      <p>Výkop: neděle 17. listopadu, 18:00 (Sofia).</p>
      <p>Rozhodčí: Karasev - Demeško, Gavrilin (všichni Rus.).</p>
      <p>
        <b>Bilance:</b>
      </p>
      <p><b>Bulharsko - ČR (Československo: 20 7-4-9 18:27)</b>.</p>
      <p><b>Bulharsko - ČR: 6 0-1-5 2:13</b>.</p>
      <p>ČR bilance celkem: 288 157-55-76 520:285.</p>
      <p>ČR pod trenérem Jaroslavem Šilhavým: 13 8-0-5 20:18.</p>
      <p>
        <i>Poslední vzájemný zápas (kvalifikace ME, 7. června 2019, Praha):</i>
      </p>
      <p>
        <i>ČR - Bulharsko 2:1 (1:1)</i>
      </p>
      <p>
        <i>Branky: 19. a 50. Schick - 3. Isa. Rozhodčí: Bognar - Buzás, Kóbor (všichni Maď.). ŽK: Kadeřábek, Pavelka - Malinov, Dimitrov, Isa. Diváci: 13.482.</i>
      </p>
      <p>
        <i>ČR: Vaclík - Kadeřábek, Čelůstka, Suchý, Novák - Pavelka, Souček - Masopust (65. Kopic), Král, Jankto (82. Krejčí) - Schick (77. Doležal). Trenér: Šilhavý.</i>
      </p>
      <p>
        <i>Bulharsko: Michajlov - S. Popov, Dimitrov, Božikov, Nedjalkov - Minčev (46. Despodov), Malinov (63. Karabeljov), Sarmov, Nedělev (82. Čunčukov) - Isa, I. Popov. Trenér: Balakov.</i>
      </p>
      <p>
        <b>Předpokládané sestavy:</b>
      </p>
      <p>Bulharsko: Michajlov - S. Popov, Dimitrov, Božikov, Zanev - Ivanov, Kostadinov, Malinov, Wanderson - I. Popov - Isa.</p>
      <p>ČR: Kolář - Kadeřábek, Čelůstka, Kúdela, Bořil - Ševčík, Hušbauer, Kalvach, Král, Krejčí - Ondrášek.</p>
      <p>Absence ČR: Dočkal, Pavelka, Suchý, Schick, Novák (všichni zranění).</p>
      <p>Nejlepší střelci z aktuální nominace: I. Popov (16) - Krmenčík (8).</p>
      <p>Nejlepší střelci v této kvalifikaci: Nedělev, I. Popov, Božikov, Dimitrov, Isa (všichni 1) - Schick (4).</p>
      <p>
        <b>Zajímavosti:</b>
      </p>
      <p>- ČR v samostatné historii v 6 zápasech s Bulharskem 5x vyhrála a jednou remizovala při skóre 13:2, v červnovém duelu po obratu zvítězila 2:1</p>
      <p>- Bulharsko naposledy porazilo Československo v roce 1988</p>
      <p>- ČR vyhrála poslední 2 zápasy v Bulharsku 1:0</p>
      <p>- ČR ve čtvrtek porazila po obratu Kosovo 2:1 a z druhého místa si zajistila postup na ME</p>
      <p>- Bulharsko v kvalifikaci 3x remizovalo a 4x prohrálo a je bez šance na postup</p>
      <p>- ČR má v kvalifikaci na kontě 5 výher a 2 porážky</p>
      <p>- Bulharsko ve čtvrtek v přípravě podlehlo Paraguayi 0:1</p>
      <p>- Bulharsko 12x za sebou nevyhrálo a prohrálo 6 z posledních 7 zápasů</p>
      <p>- Bulharsko v posledních 5 zápasech dalo jediný gól a 3x za sebou neskórovalo</p>
      <p>- ČR vyhrála 3 z posledních 4 zápasů</p>
      <p>- ČR vyhrála v kvalifikaci 3x za sebou a 5 z posledních 6 zápasů</p>
      <p>- ČR od předloňského června 25x za sebou neremizovala</p>
      <p>- brankář Kolář si může připsat premiérový start za český reprezentační A-tým</p>
      <p>- zápas se bude hrát před prázdným hledištěm kvůli disciplinárnímu trestu od UEFA pro domácí za rasistické projevy fanoušků v říjnovém duelu s Anglií, který Bulharsko prohrálo 0:6</p>
      <p>- Bulharsko od října vede nový trenér Dermendžiev, předchozí kouč Balakov po debaklu s Anglií rezignoval</p>
      <p>- ČR nastoupí v nových venkovních dresech svítivě zelené barvy, která odkazuje na národní symbol lípu</p>
      <p>
        <b>Tabulka skupiny:</b>
      </p>
      <ul>
        <li>1. | Anglie | 7 | 6 | 0 | 1 | 33:6 | 18</li>
        <li>2. | <b>ČR</b> | 7 | 5 | 0 | 2 | 13:10 | 15</li>
        <li>3. | Kosovo | 7 | 3 | 2 | 2 | 13:12 | 11</li>
        <li>4. | Bulharsko | 7 | 0 | 3 | 4 | 5:17 | 3</li>
        <li>5. | Černá Hora | 8 | 0 | 3 | 5 | 3:22 | 3</li>
      </ul>
    </article>
  </body>
</html>