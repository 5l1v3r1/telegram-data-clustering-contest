<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/lyashka-mozhut-vzyati-pid-domashniy-aresht-cherez-biyku-z-gerusom-zmi-329803_.html"/>
    <meta property="og:site_name" content="DT.ua"/>
    <meta property="article:published_time" content="2019-11-15T16:25:00+00:00"/>
    <meta property="og:title" content="Ляшка можуть взяти під домашній арешт через бійку з Герусом — ЗМІ"/>
    <meta property="og:description" content="Бориспільська прокуратура викликала Ляшка на допит."/>
  </head>
  <body>
    <article>
      <h1>Ляшка можуть взяти під домашній арешт через бійку з Герусом — ЗМІ</h1>
      <h2>Бориспільська прокуратура викликала Ляшка на допит.</h2>
      <address>
        <time datetime="2019-11-15T16:25:00+00:00">15 Nov 2019, 16:25</time>
      </address>
      <p>Лідера "Радикальної партії" Олега Ляшка можуть <b><a href="https://dt.ua/UKRAINE/sud-vidpraviv-pid-domashniy-aresht-eksgolovu-odeskoyi-policiyi-318777_.html">відправити під домашній арешт </a></b>через бійку з народним депутатом і головою комітету з енергетики Андрієм Герусом, передає <a href="https://www.kyivpost.com/ukraine-politics/ex-mp-lyashko-faces-charges-house-arrest-for-attacking-zelenskys-lawmaker.html">Kyiv Post</a>, посилаючись на джерело в прокуратурі. Крім того, колишньому народному депутату може загрожувати в'язниця.</p>
      <p>За словами джерела, прокурори хочуть подати клопотання, щоб суд обрав для Ляшка запобіжний захід у вигляді домашнього арешту. "Радикала" планують звинуватити у нападі на посадову особу, за що йому може загрожувати до семи років ув'язнення.</p>
      <p>Раніше сам Ляшко повідомив про те, що <b><a href="https://dt.ua/UKRAINE/lyashku-vruchat-pidozru-cherez-biyku-z-gerusom-329518_.html">отримав повістку</a></b> в Бориспільську прокуратуру на 18 листопада. Він пообіцяв прийти, але назвав справу сфальсифікованою "за особистою командою генпрокурора Рябошапки".</p>
      <p>На початку листопада <b><a href="https://dt.ua/POLITICS/lyashko-pobivsya-s-gerusom-328756_.html">Ляшко та Герус побилися в аеропорту "Бориспіль"</a></b>. "Радикал" звинуватив "слугу народу" в тому, що той відкрив імпорт електроенергії з країни-агресора Росії, чим зрадив національні інтереси України.</p>
      <p>Нагадаємо, 18 вересня <b><a href="https://dt.ua/ECONOMICS/rada-dozvolila-import-elektroenergiyi-z-bilorusi-ta-rosiyi-323986_.html">Верховна Рада дозволила імпортувати електроенергію з Білорусі та Росії</a></b> за двосторонніми договорами. Зміни в закон про ринок електроенергії парламент вніс законопроектом <a href="https://w1.c1.rada.gov.ua/pls/zweb2/webproc4_1?pf3511=66316">№1084</a> "Про внесення змін до деяких законів України у сфері використання ядерної енергії". Документ підтримали 265 народних депутатів на засіданні 18 вересня.</p>
      <footer>За матеріалами: <a href="https://dt.ua/go/aHR0cDovL3d3dy5reWl2cG9zdC5jb20v">Kyivpost</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>