<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bartosak-resil-potize-alkoholem-skoncil-v-trinci-a-jde-se-lecit/1821531?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-15T16:21:00+00:00"/>
    <meta property="og:title" content="Bartošák řešil potíže alkoholem, skončil v Třinci a jde se léčit"/>
    <meta property="og:description" content="Třinec - Brankář hokejové reprezentace Patrik Bartošák skončil kvůli porušení životosprávy v extraligovém Třinci. Sám se navíc kvůli osobním problémům, které řešil alkoholem, rozhodl přerušit kariéru a podstoupí léčení. Účastník letošního mistrovství světa v Bratislavě i olympijských her v Pchjongčchangu věří, že se k hokeji vrátí."/>
  </head>
  <body>
    <article>
      <h1>Bartošák řešil potíže alkoholem, skončil v Třinci a jde se léčit</h1>
      <address><time datetime="2019-11-15T16:21:00+00:00">15 Nov 2019, 16:21</time> by <a rel="author" href="http://www.ctk.cz/" target="_blank">ČTK</a></address>
      <p>Třinec - Brankář hokejové reprezentace Patrik Bartošák skončil kvůli porušení životosprávy v extraligovém Třinci. Sám se navíc kvůli osobním problémům, které řešil alkoholem, rozhodl přerušit kariéru a podstoupí léčení. Účastník letošního mistrovství světa v Bratislavě i olympijských her v Pchjongčchangu věří, že se k hokeji vrátí.</p>
      <p>Šestadvacetiletý Bartošák působil v minulosti v zámoří, NHL ale neokusil. V únoru 2016 se vrátil a chytal za Vítkovice. Po minulé sezoně se na dva roky upsal hlavnímu rivalovi a obhájci extraligového titulu Třinci. V dresu Ocelářů ale nakonec odchytal pouze 11 zápasů.</p>
      <p>Podle neověřených informací médií byl Bartošák v uplynulých dnech přistižen s alkoholem v krvi za volantem. Zároveň o něho měl být zájem z Kontinentální ligy.</p>
      <p>"Patrik se nám za svou chybu omluvil a svého prohřešku lituje. Nicméně my jsme profesionálním sportovním klubem a takové chování vyžadujeme také od všech našich hráčů. A pro udržení dobré atmosféry v týmu a pravidel v kabině musíme měřit všem stejným metrem. Nemůžeme rozlišovat, zda je někdo hvězda anebo někdo zatím pouze začínajícím hráčem. Proto jsme se domluvili na ukončení spolupráce," uvedl sportovní ředitel Ocelářů Jan Peterek.</p>
      <p>Bartošák vydal ke svému rozhodnutí řešit potíže prohlášení. "Chtěl bych vás informovat, že jsem se dostal do osobních problémů, které mě přiměly přerušit sportovní kariéru. V poslední době bojuji s psychickým onemocněním, které jsem bohužel řešil v kombinaci s alkoholem," uvedl šestadvacetiletý odchovanec Kopřivnice.</p>
      <p>"Svoji situaci si uvědomuji, vyhledal jsem odborníky a podstoupím léčení. Z tohoto důvodu zatím nemohu pokračovat ve sportovní kariéře. Po vzájemné dohodě jsme se s vedením Ocelářů dohodli na ukončení spolupráce a já se mohu věnovat léčbě," řekl.</p>
      <p>"Chtěl bych vedení třineckého klubu poděkovat za podporu, spoluhráčům, trenérům, členům realizačního týmu a fanouškům za pochopení. Prožívám velmi složité období, rád bych se všem omluvil. Pevně věřím, že všechno překonám a brzy se zase vrátím k hokeji," doplnil Bartošák.</p>
      <p>Do role jedničky se v týmu Ocelářů posunul Petr Kváča a dnes proti Mladé Boleslavi mu bude krýt záda sedmnáctiletý Nick Malík, který působí v prvoligovém Frýdku-Místku. "Nynější situaci v brankovišti řešíme, ale je ještě příliš předčasné dávat jakékoli prohlášení, kdo k nám případně přijde anebo ne," uvedl Peterek.</p>
      <p>"Vše je to o správném vyhodnocení situace na hráčském trhu, navíc věříme, že naši současní brankáři chytnou šanci za pačesy. Chceme se dobře rozhodnout," dodal Peterek.</p>
      <figure>
        <img src="https://i3.cn.cz/3/1556813884_P201905020880101.jpg"/>
      </figure>
      <p>Bartošák měl podle webu Deníku mít problémy i s drogami a domácím násilím, z nějž byl obviněn již v minulosti v zámoří. "Nerozešli jsme se a Patrik na mě nikdy v životě nevztáhl ruku," popřela to dnes v deníku Blesk jeho přítelkyně Dominika, s kterou má syna Damiána. Narodil se v květnu při mistrovství světa a Bartošák kvůli rodině zvolil po minulé sezoně za své působiště Třinec místo KHL.</p>
      <p>V zámoří působil Bartošák v letech 2011 až 2015. Nejdříve strávil tři roky v juniorské OHL v celku Red Deer a poté nastupoval na farmě Los Angeles v celku Manchester Monarchs v AHL. V listopadu 2015 byl obviněn z domácího násilí a následně ho Kings, kteří jej draftovali v roce 2015 v pátém kole na 146. místě, suspendovali. Soud nakonec dopadl ve prospěch Bartošáka.</p>
      <p>Od února 2016 chytal za Vítkovice. V extralize odchytal 176 zápasů s průměrem 2,23 obdržené branky na zápas, úspěšností zákroků 92,91 procenta a čtrnáctkrát udržel čisté konto. Na šampionátu v Bratislavě měl v šesti utkáních průměr 2,78 gólu na zápas a úspěšnost 90,62 procenta.</p>
      <p>V této sezoně vládne s průměrem 1,99 branky na zápas statistikám extraligy. S úspěšností 93,26 procenta je druhý. V 11 duelech vychytal šest výher a připsal si dvě nuly.</p>
      <p>Z českých sportovců skončil v protialkoholní léčebně například velký fotbalový talent Jan Šimák. Alkohol stál také za tragickým osudem hokejového brankáře Adama Svobody, mistra světa z roku 2005, jenž letos v lednu způsobil autonehodu a v květnu spáchal v 41 letech sebevraždu.</p>
    </article>
  </body>
</html>