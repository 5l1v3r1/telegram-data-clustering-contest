<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/za-domashnye-nasilstvo-v-kiyevi-vpershe-zaareshtuvali-cholovika-zakon-novini-ukrajini-50053781.html"/>
    <meta property="og:site_name" content="НВ"/>
    <meta property="article:published_time" content="2019-11-15T16:38:00+00:00"/>
    <meta property="og:title" content="Перший прецедент. Як справа чоловіка, якого заарештували у Києві за домашнє насильство, допоможе вирішити проблему"/>
    <meta property="og:description" content="У Києві вперше арештували чоловіка за домашнє насильство у сім'ї. 33-річного киянина Оболонський суд взяв під варту на три місяці."/>
  </head>
  <body>
    <article>
      <h1>Перший прецедент. Як справа чоловіка, якого заарештували у Києві за домашнє насильство, допоможе вирішити проблему</h1>
      <h2>У Києві вперше арештували чоловіка за домашнє насильство у сім'ї. 33-річного киянина Оболонський суд взяв під варту на три місяці.</h2>
      <address>
        <time datetime="2019-11-15T16:38:00+00:00">15 Nov 2019, 16:38</time>
      </address>
      <p>Про це повідомила Радіо НВ речниця прокуратури Києва Надія Максимець.</p>
      <p>Зловмисник систематично ображав нецензурними словами свою дружину, залякував, принижував та погрожував їй фізичною розправою. Ці події відбувалися в однокімнатній квартирі в присутності малолітніх дітей.</p>
      <p>З початку 2019 року чоловіка дев’ять разів притягували до адміністративної відповідальності за вчинення домашнього насильства, але підозрюваний не змінив свою поведінку стосовно дружини.</p>
      <p>«Кримінальне провадження за цією статтею передбачає не просто одноразове домашнє насильство. Воно повинно мати систематичний характер. І інформація від поліції про те, що проти нього були складені адміністративні протоколи, стала підставою для того, щоб йому оголосити підозру і направили обвинувальний акт до суду. Суд критично поставився до аргументів сторони захисту, ухвалив обвинувальний вирок», — повідомила Максимець.</p>
      <p>Надія Максимець додала, що винесення вироку за домашнє насильство може стати певним запобіжником для інших людей, які могли б вчинити домашнє насильство. Держава і правоохороні органи реагують на такі виклики, порушникам загрожує реальне позбавлення волі, нагадала вона.</p>
      <p>Водночас додала, що проблема домашнього насильства все ще має латентний характер. Часто постраждалі бояться звертатися по допомогу до правоохоронних органів.</p>
      <h3>Напрацювання судової практики</h3>
      <p>Встановлення саме кримінальної відповідальності за вчинення домашнього насильства є не тільки мірою покарання для порушника, але й свого роду профілактичною мірою, зазначила в коментарі Радіо НВ директорка департаменту правової та соціальної допомоги громадської організації Ла Страда-Україна Марина Легенька.</p>
      <p>Вона додала, що станом на кінець вересня загалом по країні в Єдиному реєстрі судових рішень нараховувалось вже 78 подібних вироків з початку року.</p>
      <p>«З однієї сторони, це досить мало. З іншої сторони, якщо врахувати, що це достатньо новий злочин, йде напрацювання судової практики, йде напрацювання механізмів документування, доказової бази. Це досить значна кількість — біля 500. Можливо, вони не всі дійдуть до суду з обвинувальними актами, але над ними вже працюють правоохоронні органи, і це є достатньо серйозним зсувом з мертвої точки», — наголосила Легенька.</p>
      <p>Легенька констатувала також кількість звернень потерпілих, щодо яких вчиняється домашнє насильство. І висловила сподівання, що це стається саме через збільшення громадян про обізнаність своїх прав.</p>
      <h3>Рятувати від насильства</h3>
      <p>У протидії домашньому насильству надзвичайно ефективною є взагалі популяризація цієї проблеми, зазначила в коментарі Радіо НВ юрист-кримінолог Ганна Маляр.</p>
      <p>Більшість осіб в Україні, які потерпають від домашнього насильства, не завжди розуміють це, сприймаючи це як частину нормальної комунікації, не знають, що за це передбачена відповідальність і що можна звернутися до правоохоронних органів, які допоможуть, додала вона.</p>
      <p>Так, наприклад, насильнику можуть заборонити протягом певного часу з’являтися у своєму помешканні. Та постраждалі теж мають розуміти, що задача кримінального кодексу — не рятувати сім'ю, а рятувати від насильства, наголосила Маляр.</p>
      <p>«Покарання домашнього насильника має два боки — з одної сторони це невідворотність покарання, держава показує, що її інститути працюють. Але це сім'я. Якщо це штраф, він платиться зі спільних грошей, і домашній насильник може ще й помститися після відбуття покарання. Постраждалій важливо розуміти, що вона може використати механізм притягнення до кримінальної відповідальності один раз — покарала винного і припинила з ним стосунки», — зауважила Маляр.</p>
      <h3>Що передбачає закон Про протидію домашньому насильству</h3>
      <p>У січні 2019 року в Україні почав діяти закон Про протидію домашньому насильству. Закон стосується не тільки зареєстрованих пар, а також визнає насильством не лише фізичні дії, але й моральний та економічний тиск, а також погрози вчинення таких діянь.</p>
      <p>За вчинення домашнього насильства може бути застосоване покарання у вигляді громадських робіт на строк від 150 до 240 годин або арешт до шести місяцев. Також передбачається обмеження волі на строк до п’яти років або позбавлення волі на строк до двох років.</p>
      <p>Можуть бути застосовані заборони на дзвінки і листування з потерпілими, а також наближення на певну відстань. У разі виявлення фактів домашнього насильства компетентні органи будуть рекомендувати потерпілим звертатися за допомогою у спеціалізовані центри. У законі під істотну редакцію потрапили статті, які передбачають відповідальність за злочини проти статевої свободи та недоторканності.</p>
      <p>Одним з нововведень закону є зменшення мінімального терміну кримінальної відповідальності за зґвалтування неповнолітніх. Кримінальним кодексом передбачається покарання у вигляді позбавлення волі від восьми до 15 років. Попередня редакція встановлювала покарання у вигляді ув’язнення на термін від 10 до 15 років.</p>
      <p>Також діє кримінальна відповідальність за примус до шлюбу. Примушування до вступу в шлюб, до продовження примусово укладеного шлюбу, до вступу у співжиття без укладання шлюбу, до продовження такого співжиття, примус до переїзду в іншу країну з однією з вищезазначених цілей караються арештом на строк до шести місяців або обмеженням чи позбавленням волі на строк до трьох років.</p>
      <p>Нагадаємо, з<a href="https://nv.ua/ukr/ukraine/events/policiya-zapustila-patruli-z-protidiji-simeynomu-nasilstvu-novini-ukrajini-50052022.html"> 2020 року у кожному великому місті України повинні працювати патрулі з протидії сімейному насильству</a>.</p>
    </article>
  </body>
</html>