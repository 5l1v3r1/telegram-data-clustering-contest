<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204521-zaborgovanist-bahmatyuka-pered-derzhavoyu-skladae-majzhe-30-mlrd-grn-nacbank"/>
    <meta property="og:site_name" content="Mind UA"/>
    <meta property="article:published_time" content="2019-11-15T16:50:00+00:00"/>
    <meta property="og:title" content="Заборгованість Бахматюка перед державою складає майже 30 млрд грн – Нацбанк"/>
    <meta property="og:description" content="НБУ подав проти Бахматюка та його компаній більше 50 позовів в суди"/>
  </head>
  <body>
    <article>
      <h1>Заборгованість Бахматюка перед державою складає майже 30 млрд грн – Нацбанк</h1>
      <h2>НБУ подав проти Бахматюка та його компаній більше 50 позовів в суди</h2>
      <address>
        <time datetime="2019-11-15T16:50:00+00:00">15 Nov 2019, 16:50</time>
      </address>
      <p>Заборгованість Олега Бахматюка перед державою складає 29,3 млрд грн. Про це <a href="https://www.facebook.com/NationalBankOfUkraine/photos/a.1505513382996162/2416859311861560/?type=3&amp;theater">повідомляє</a> прес-служба Національного банку (НБУ).</p>
      <p>Бохматюк винен 11 млрд грн Фонду гарантування вкладів фізичних осіб (ФГВФО), який виплатив цю суму вкладникам двох банків – «Фінансова ініціатива» та «ВіЕйБі Банку», власником яких був Бахматюк.</p>
      <p>Заборгованість власника вищезгаданих банків перед Нацбанком за кредитами рефінансування банків 10,6 млрд грн. Та ще 7,7 млрд грн боргу перед трьома державним банкам.</p>
      <p>За словами НБУ, щоб гарантувати повернення коштів за кредитами рефінансування, свого часу регулятор не лише домігся від Бахматюка офіційного визнання себе власником «Фінансової ініціативи» та «ВіЕйБі Банку», але й вперше уклав з ним договір особистої поруки. </p>
      <p>Заборгованість Бахматюка перед НБУ забезпечена його особистими поруками про її погашення на загальну суму 8,6 млрд грн та майновими поруками його компаній.</p>
      <p>НБУ подав проти Бахматюка та його компаній більше 50 позовів в суди. На сьогодні маємо 19 судових рішень, які вступили в законну силу на користь Національного банку за договорами поручительства щодо банку «Фінансова ініціатива» та жодного рішення щодо «ВіЕйБі Банку».</p>
      <p>Нацбанк до цього повідомляв, що загальний борг неплатоспроможних банків за кредитами рефінансування тільки перед регулятором на початок листопада 2019 року склав <a href="https://mind.ua/news/20204481-zagalnij-borg-neplatospromozhnih-bankiv-pered-nbu-na-pochatok-listopada-sklav-blizko-46-mlrd-grn">близько 46 млрд грн</a> з урахуванням відсотків. </p>
      <p>Нагадаємо: український бізнесмен Олег Бахматюк, який є власником збанкрутілих «VAB Банку» і банку «Фінансова ініціатива», <a href="https://mind.ua/news/20204492-bahmatyuk-zaborguvav-106-mlrd-grn-po-kreditah-refinansuvannya-svoyih-bankiv">заборгував Національному банку</a> по кредитах рефінансування обох фінустанов 10,6 млрд грн. </p>
      <p>Як повідомлялося, детективи НАБУ під процесуальним керівництвом прокурорів САП 11 листопада <a href="https://mind.ua/news/20204339-spivrobitniki-nabu-zatrimali-glavu-pravlinnya-rajffajzen-banku-onovleno">за підозрою в заволодінні коштами </a>виданого у 2014 році стабілізаційного кредиту VAB Банку в сумі 1,2 млрд грн затримали 7 осіб, серед яких колишні та нинішні співробітники Національного банку України, VAB Банку і компаній, пов'язаних з ексвласником банку.</p>
      <p>Після цього Бахматюк заявив, що готовий повернутись в Україну. Він та агрохолдинг «Укрлендфармінг», який йому належить, наприкінці жовтня направили Фонду гарантування вкладів фізосіб як арбітражному керуючому офіційну пропозицію про <a href="https://mind.ua/news/20204353-bahmatyuk-gotovij-povernutis-v-ukrayinu-i-pogasiti-borgi-svoyih-bankiv">поетапне погашення 8 млрд грн боргів </a>VAB Банку і банку «Фінансова ініціатива», які належать бізнесмену та були виведені з ринку, а також про внесення 500 млн грн гарантійного внеску.</p>
      <related>
        <h4>Також читайте</h4>
        <a href="https://mind.ua/news/20204539-fond-garantuvannya-anonsuvav-aukcioni-z-prodazhu-aktiviv-bankiv-bankrutiv-na-nastupnomu-tizhni"/>
        <a href="https://mind.ua/news/20204537-bofa-merrill-lynch-polipshiv-prognoz-zrostannya-vvp-ukrayini-v-2019-roci-do-38"/>
        <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku"/>
      </related>
    </article>
  </body>
</html>