<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33097/space-oddity-360-reality-audio"/>
    <meta property="og:site_name" content="DDay.it"/>
    <meta property="article:published_time" content="2019-11-15T16:15:00+00:00"/>
    <meta property="og:title" content="Space Oddity a 360 gradi: il capolavoro di David Bowie rimasterizzato nel nuovo formato audio di Sony"/>
    <meta property="og:description" content="Dal vinile ai 360 gradi del nuovo formato audio a oggetti di Sony, così festeggia i suoi 50 anni “Space Oddity”, la stupenda canzone di David Bowie. Deezer ha lanciato un’app specifica per il formato. Tidal prevede 1.000 brani."/>
  </head>
  <body>
    <article>
      <h1>Space Oddity a 360 gradi: il capolavoro di David Bowie rimasterizzato nel nuovo formato audio di Sony</h1>
      <h2>Dal vinile ai 360 gradi del nuovo formato audio a oggetti di Sony, così festeggia i suoi 50 anni “Space Oddity”, la stupenda canzone di David Bowie. Deezer ha lanciato un’app specifica per il formato. Tidal prevede 1.000 brani.</h2>
      <address><time datetime="2019-11-15T16:15:00+00:00">15 Nov 2019, 16:15</time> by <a rel="author">Sergio Donato</a></address>
      <p>360 Reality Audio, il nuovo formato di Sony inizia a esplorare concretamente i primi territori musicali:<b> Space Oddity, la canzone dell'omonimo album di David Bowie, è stato rimasterizzata nel formato audio a oggetti direttamente da Tony Visconti</b>, lo storico produttore della stella britannica.</p>
      <p>Space Oddity ha compiuto cinquant’anni e Visconti ha pensato di regalarle una rimasterizzazione in 360 Reality Audio, <b>il formato di Sony <a href="https://www.dday.it/redazione/32716/sony-360-reality-audio">fresco di rilascio</a> che ricostruisce un campo sonoro di 360 gradi attorno all’ascoltatore</b>.</p>
      <p>“<i>Potreste aver sentito Space Oddity 200 volte, <b>quando lo sentirete, vi garantisco che lo ascolterete altre 200 volte</b>. È un nuovo modo di ascoltare la canzone" </i>a detta di Visconti<i>. </i></p>
      <p>Anche noi abbiamo avuto modo di “testare con orecchio” il 360 Reality Audio, dato che <b>l’orecchio viene in effetti mappato per ricostruirne la forma tridimensionale che sarà utilizzata dall’algoritmo musicale</b>. <a href="https://www.dday.it/redazione/29234/sony-360-reality-audio-come-funziona">La prova è stata davvero convincente</a>.</p>
      <figure>
        <img src="https://cdn.dday.it/system/uploads/picture/image/58775/content_small__GIO1085.jpg"/>
        <figcaption>Gli auricolari di Sony WF-1000XM3</figcaption>
      </figure>
      <p>Il formato nasce come standard aperto, anche per non ripetere gli errori del passato con esperienze tecnologiche chiuse e arroccate nei fortini dei loro proprietari che hanno fatto più male che bene.<b> Per potersi diffondere, il 360 Reality Audio ha bisogno di essere abbracciato dalla produzione musicale</b>.</p>
      <p>Questo formato è indirizzato principalmente all’audio in mobilità e quindi allo streaming, dato che <b>i primi a diramarlo saranno servizi come Tidal, Amazon Music HD e Deezer</b>. Per sua stessa natura è un formato adatto all’ascolto in cuffia (soprattutto con le Sony <a href="https://www.dday.it/redazione/31462/auricolari-sony-wf1000xm3-recensione">WF-1000XM3</a> e <a href="https://www.dday.it/redazione/28781/sony-1000xm3-recensione-cuffia-bluetooth">WH-1000XM3</a>), e l’unico altoparlante in grado di supportarlo al momento è il nuovo <a href="https://www.dday.it/redazione/32487/amazon-echo-studio-flex-prezzi">Amazon Echo Studio</a>.</p>
      <figure>
        <img src="https://cdn.dday.it/system/uploads/picture/image/58774/content_small_EN_360_masthead_1240x840px_try_it_now.png"/>
      </figure>
      <p>Deezer ha recentemente <a href="https://support.deezer.com/hc/en-gb/articles/360002137757-360-by-Deezer">lanciato un’app specifica</a> chiamata “360 by Deezer”, deputata all’ascolto dei brani in 360 Reality Audio. È disponibile per Android e iOS ed è necessario un abbonamento Dezeer HiFi. Il catalogo, per ovvi motivi, non sembra ancora molto fornito, ma dovrebbe rimpolparsi nel corso dei mesi.</p>
      <p>Stessa cosa per Tidal - per il quale è necessaria una sottoscrizione Tidal HiFi - che prevede di <b>mettere in catalogo 1.000 brani in 360 Reality Audio nel breve periodo e che ha già <a href="https://tidal.com/browse/playlist/0250fea8-5123-4d14-aa71-58c81605a015">una playlist dedicata al formato</a></b>.</p>
    </article>
  </body>
</html>