<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89742"/>
    <meta property="og:site_name" content="Denník politika"/>
    <meta property="article:published_time" content="2019-11-15T16:35:10+00:00"/>
    <meta property="og:title" content="Najvážnejšie zranený po nehode autobusu pri Nitre je stále v kritickom stave"/>
    <meta property="og:description" content="15.11.2019 (Webnoviny.sk) – Zdravotný stav neplnoletého pacienta s najvážnejšími poraneniami, ktorý bol privezený do Fakultnej nemocnice s poliklinikou v Nových Zámkoch, je po stredajšej nehode autobusu neďaleko Nitry stále kritický."/>
  </head>
  <body>
    <article>
      <h1>Najvážnejšie zranený po nehode autobusu pri Nitre je stále v kritickom stave</h1>
      <address><time datetime="2019-11-15T16:35:10+00:00">15 Nov 2019, 16:35</time> by <a rel="author">Webnoviny</a></address>
      <p>15.11.2019 (Webnoviny.sk) – Zdravotný stav neplnoletého pacienta s najvážnejšími poraneniami, ktorý bol privezený do Fakultnej nemocnice s poliklinikou v Nových Zámkoch, je po stredajšej nehode autobusu neďaleko Nitry stále kritický.</p>
      <h3>Zranených postupne prepúšťajú z nemocníc</h3>
      <p>Agentúru SITA o tom informoval hovorca nemocnice Ján Baček. Tínedžer je naďalej v umelom spánku a zostáva hospitalizovaný na klinike anesteziológie a intenzívnej medicíny.</p>
      <p>Baček dopĺňa, že piati pacienti, ktorí sú hospitalizovaní na oddelení úrazovej chirurgie, zostávajú v opatere lekárov. V piatok z nemocnice prepustili domov jedného z nich. Ďalší má prísť na rad v sobotu.</p>
      <h3>Nehoda pri Nitre si vyžiadala 12 obetí</h3>
      <p>Z nemocnice v Leviciach prepustili v piatok dopoludnia dve zranené pacientky. Pacientky utrpeli pri nehode menej závažné zranenia, v nemocnici strávili dva dni na pozorovaní.</p>
      <p>Keďže je ich zdravotný stav naďalej bez akýchkoľvek komplikácií, nemocnica obe prepustila. Informácie agentúre SITA poskytla hovorkyňa skupiny AGEL SK Martina Pavliková.</p>
      <p><b>Zobraziť fotogalériu k článku:</b><br/>Zrážka autobusu a nákladiaka pri Nitrianskych Hrnčiarovciach (fotografie)</p>
      <p>Nehoda autobusu a nákladného auta naloženého kamennou zmesou si v stredu vyžiadala 12 obetí, z toho päť podľa polície ešte nemalo 18 rokov. Počtom mŕtvych ide o najhoršiu nehodu autobusu na Slovensku od roku 2009.</p>
      <p>Viac k témam: <a href="https://www.webnoviny.sk/tag/zrazka-autobusu-s-kamionom-pri-nitre/"><u>Zrážka autobusu s nákladiakom pri Nitre</u></a><br/>Zdroj: Webnoviny.sk – <a href="https://www.webnoviny.sk/najvaznejsie-zraneny-po-nehode-autobusu-pri-nitre-je-stale-v-kritickom-stave/"><u>Najvážnejšie zranený po nehode autobusu pri Nitre je stále v kritickom stave</u></a> © SITA Všetky práva vyhradené.</p>
    </article>
  </body>
</html>