<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819311-spiguna-fsb-posadili-v-ukraini-na-12-rokiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:10:00+00:00"/>
    <meta property="og:title" content="Шпигуна ФСБ посадили в Україні на 12 років"/>
    <meta property="og:description" content="На Полтавщині до 12 років позбавлення волі засуджено агента ФСБ Росії, якого влітку цього року викрила контррозвідка Служби безпеки України."/>
  </head>
  <body>
    <article>
      <h1>Шпигуна ФСБ посадили в Україні на 12 років</h1>
      <h2>На Полтавщині до 12 років позбавлення волі засуджено агента ФСБ Росії, якого влітку цього року викрила контррозвідка Служби безпеки України.</h2>
      <address>
        <time datetime="2019-11-15T16:10:00+00:00">15 Nov 2019, 16:10</time>
      </address>
      <p>Про це повідомляє пресцентр<a href="https://ssu.gov.ua/ua/news/1/category/2/view/6714#.dAgh87kf.dpbs"> СБУ</a>.</p>
      <p>“Оперативники спецслужби встановили, що колишній працівник органів МВС України був завербований у 2014 році на матеріальній основі у тимчасово анексованому Криму. У його вербуванні брали участь співробітники так званого УФСБ РФ у Республіці <a href="https://www.ukrinform.ua/tag-krim">Крим</a> та м. Севастополь Микола Путінцев та Кирил Сімагін, які є колишніми військовослужбовцями СБУ, що зрадили військовій присязі та перейшли на бік ворога”, - йдеться у повідомленні.</p>
      <figure>
        <img src="https://static.ukrinform.com/photos/2019_11/1573837693-873.png"/>
      </figure>
      <p>Зазначається, що протягом 2014 – 2019 років агент, який отримав від кураторів позивний "Диментий", за матеріальну винагороду збирав для ФСБ РФ інформацію про військові об’єкти, розвиток суспільно-політичної, соціально-економічної ситуації у Полтавському регіоні та Україні в цілому. Зібрані розвідувальні дані він передавав російській спецслужбі через відпрацьовані канали електронного зв’язку, а також під час відвідування тимчасово окупованого <a href="https://www.ukrinform.ua/tag-krim">Криму</a> і Росії.</p>
      <p>Контррозвідники Служби безпеки України затримали чоловіка у Кременчуці на Полтавщині 18 липня цього року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2743120-ekspracivnik-mvs-spiguvav-na-poltavsini-dla-fsb.html">Експрацівник МВС шпигував на Полтавщині для ФСБ</a>
      </blockquote>
      <p>Крюківський районний суд міста Кременчука Полтавської області визнав агента винним у скоєнні злочину, передбаченого ч. 1 ст. 111 (державна зрада) Кримінального кодексу України.</p>
      <p>Вирок набув законної сили.</p>
      <p>Під час судового засідання зрадник повністю визнав свою вину у вчиненні злочину проти основ національної безпеки України.</p>
      <p>
        <i>Фото: СБУ</i>
      </p>
    </article>
  </body>
</html>