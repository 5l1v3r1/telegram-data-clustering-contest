<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2819329-novi-dani-u-spravi-mn17-pidtverdzuut-so-kreml-kontroluvav-bojovikiv-bellingcat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:32:00+00:00"/>
    <meta property="og:title" content="Нові дані у справі МН17 підтверджують, що Кремль контролював бойовиків - Bellingcat"/>
    <meta property="og:description" content="Засновник міжнародної групи журналістів-розслідувачів Bellingcat Еліот Гіґґінс вважає, що оприлюднені Міжнародною спільною слідчою групою у справі МН17 розмови ватажків “ДНР” з російськими чиновниками підтверджують безпосереднє управління Кремлем бойовиками на Донбасі."/>
  </head>
  <body>
    <article>
      <h1>Нові дані у справі МН17 підтверджують, що Кремль контролював бойовиків - Bellingcat</h1>
      <h2>Засновник міжнародної групи журналістів-розслідувачів Bellingcat Еліот Гіґґінс вважає, що оприлюднені Міжнародною спільною слідчою групою у справі МН17 розмови ватажків “ДНР” з російськими чиновниками підтверджують безпосереднє управління Кремлем бойовиками на Донбасі.</h2>
      <address>
        <time datetime="2019-11-15T16:32:00+00:00">15 Nov 2019, 16:32</time>
      </address>
      <p>Про це він сказав у коментарі власному кореспонденту Укрінформу в Гаазі.</p>
      <p>“Ця інформація є надзвичайно важливою і свідчить про безпосереднє управління Кремлем бойовиками в Україні. Це ще одне підтвердження того, що сепаратисти в Україні насправді контролювалися з боку Кремля. Це також дає нам багато потенційних можливостей для подальших дій та пошуку, і ми, без сумніву, публікуватимемо ще більше звітів про MH17 на основі цих останніх повідомлень”, - сказав Гіґґінс.</p>
      <p>Як повідомляв Укрінформ, Міжнародна спільна слідча група з розслідування катастрофи МН17 (JIT) 14 листопада оприлюднила розмови ватажків “ДНР” з російськими високопосадовцями і звернулася до свідків, які можуть упізнати або надати інформацію про учасників деяких розмов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819099-es-pidtverdiv-povnu-pidtrimku-rozsliduvanna-spravi-mn17.html">ЄС підтвердив повну підтримку розслідування справи МН17</a>
      </blockquote>
      <p>За даними JIT, кілька свідків, які були членами "ДНР" влітку 2014 року, під час розмов зі слідчими групи заявили, що ключові фігури збройного угруповання отримували вказівки з РФ.</p>
      <p>Кілька колишніх бойовиків також повідомили Спільній слідчій групі, що російські ФСБ і ГРУ були залучені до повсякденного управління “ДНР”. Один зі свідків заявив, що ватажки “ДНР” регулярно їздили в Москву, щоб проконсультуватися зі своїми контактними особами у ФСБ і ГРУ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2818272-sprava-mn17-slidstvo-opriludnilo-rozmovi-bojovikiv-iz-rosijskimi-cinovnikami.html">Справа МН17: слідство оприлюднило розмови бойовиків із російськими чиновниками</a>
      </blockquote>
      <p>Про це свідчать і перехоплені телефонні розмови.</p>
      <p>До складу Спільної слідчої групи входять Нідерланди, Австралія, Україна, Бельгія та Малайзія.</p>
      <p>Boeing 777 авіакомпанії Malaysia Airlines, що виконував рейс з Амстердама в Куала-Лумпур, був збитий 17 липня 2014 в <a href="https://www.ukrinform.ua/tag-donbas">Донецькій області</a>. Загинули 298 осіб, які перебували на борту. Пасажирами рейсу були громадяни 10 країн. Більшість загиблих (196 осіб) - громадяни Нідерландів.</p>
      <p>Міжнародна слідча група встановила, що літак був збитий зенітно-ракетним комплексом "Бук", який належить 53-ій зенітно-ракетній бригаді протиповітряної оборони російських збройних сил, дислокованій у Курську, а ракета запущена з території, яку на той час контролювали бойовики "ДНР".</p>
      <p>У травні 2018 року Нідерланди та Австралія офіційно звинуватили Росію у причетності до катастрофи рейсу МН17.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818488-zerkal-pro-novi-dani-slidcoi-grupi-mn17-kolo-navkolo-rosii-stiskaetsa.html">Зеркаль — про нові дані слідчої групи МН17: Коло навколо Росії стискається</a>
      </blockquote>
      <p>19 червня 2019 року JIT назвала імена чотирьох причетних до катастрофи МН17. Це, зокрема, Леонід Харченко – українець, який воював на боці "ДНР", Сергій Дубинський – полковник ГРУ Генерального штабу Збройних сил РФ, очільник "ГРУ ДНР", Олег Пулатов - підполковник запасу російських ПДВ, причетний до перевезення "Бука", Ігор Гіркін - відставний офіцер збройних сил РФ, колишній полковник ФСБ, активний учасник російської збройної агресії в Україні.</p>
      <p>7 вересня між Україною та РФ відбувся обмін утримуваними особами у форматі "35 на 35". Серед тих, кого передала Україна, був і бойовик “ДНР” Володимир Цемах, який є фігурантом справи МН17.</p>
      <p>Цемах - колишній начальник ППО в підконтрольному окупантам місті Сніжне. Перед обміном його допитали слідчі Міжнародної слідчої групи.</p>
      <p>Суд щодо катастрофи літака рейсу МН17 розпочнеться 9 березня 2020 року.</p>
    </article>
  </body>
</html>