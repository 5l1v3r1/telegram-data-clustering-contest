<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547487.html/%D8%A7%D9%87%D8%AF%D8%A7%DB%8C---%D9%87%D8%B2%D8%A7%D8%B1-%D8%AC%D9%84%D8%AF-%DA%A9%D8%AA%D8%A7%D8%A8-%D8%A8%D9%87-%DA%A9%D8%AA%D8%A7%D8%A8%D8%AE%D8%A7%D9%86%D9%87-%D9%87%D8%A7%DB%8C-%D9%86%D9%87%D8%A7%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-15T16:39:00+00:00"/>
    <meta property="og:title" content="اهدای ۵ هزار جلد کتاب به کتابخانه‌های نهاوند"/>
    <meta property="og:description" content="رئیس کتابخانه‌های نهاوند گفت: از ابتدای امسال با مشارکت و همکاری شهروندان ۵ هزار جلد کتاب به کتابخانه‌های شهرستان توسط دوستداران کتاب اهداشده است."/>
  </head>
  <body>
    <article>
      <h1>اهدای ۵ هزار جلد کتاب به کتابخانه‌های نهاوند</h1>
      <h2>رئیس کتابخانه‌های نهاوند خبر داد؛</h2>
      <address>
        <time datetime="2019-11-15T16:39:00+00:00">15 Nov 2019, 16:39</time>
      </address>
      <p>رئیس کتابخانه‌های نهاوند گفت: از ابتدای امسال با مشارکت و همکاری شهروندان ۵ هزار جلد کتاب به کتابخانه‌های شهرستان توسط دوستداران کتاب اهداشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31999">عصر همدان</a>؛ میلاد امینیان، رئیس کتابخانه‌های نهاوند ظهر امروز در نشست خبری با خبرنگاران نهاوند به‌مناسبت هفته کتاب گفت: استفاده از کتاب و ترویج فرهنگ کتاب‌خوانی باعث بالا رفتن سطح درک و معلومات و ارتقای دانش و فرهنگ عمومی می‌شود.</p>
      <p>وی اظهار داشت: همه مسئولان و اصحاب رسانه باید تلاش کنند تا در جهت گسترش فرهنگ کتاب‌خوانی حرکت کنیم و سطح مطالعه را بالا ببریم.</p>
      <p>رئیس کتابخانه‌های نهاوند افزود: در سطح شهر و روستاهای نهاوند ۱۱ کتاب‌خانه وجود دارد که ۶ مورد در شهر و ۳ مورد در روستا و دو مورد کتاب‌خانه مشارکتی داریم.</p>
      <p>وی بیان داشت: در شهرستان نهاوند همچنین یک کتابخانه مستقل داریم که تنها کتابخانه مستقل در استان همدان نیز است و شهروندان و علاقه‌مندان به کتاب از این کتاب‌خانه استفاده می‌کنند.</p>
      <p>امینیان گفت: در هفته گرامیداشت کتاب‌خوانی برنامه‌های خوبی تدارک دیده‌شده است که نواختن زنگ کتاب، برگزاری مسابقات کتاب‌خوانی در مدارس، رونمایی از کتاب، برگزاری مسابقه با محوریت بیانیه گام دوم انقلاب و دیدار با ائمه جمعه شهرستان ازجمله این برنامه‌ها است.</p>
      <p>وی ادامه داد: به مناسبت این هفته در کتابخانه‌های شهرستان علاقه‌مندان می‌توانند به‌صورت رایگان عضو شوند و با عضویت می‌تواند از هر نقطه کشور از کتابخانه‌ها استفاده کنند.</p>
      <p>رئیس کتابخانه‌های نهاوند افزود: در شهرستان نهاوند بیش از ۷ هزار عضو فعال کتابخانه‌های شهرستان داریم که باید بافرهنگ سازی این تعداد را افزایش دهیم.</p>
      <p>وی به نقش علاقه‌مندان به کتاب در ترویج فرهنگ کتاب‌خوانی اشاره کرد و گفت: توسط دوستداران کتاب در شهرستان نهاوند از ابتدای امسال بیش از ۵ هزار جلد کتاب به کتابخانه‌های شهرستان اهداشده است که امیدواریم این رسم تداوم یابد.</p>
      <p>امینیان اظهار داشت: در کتابخانه‌های نهاوند بیش از ۱۲۵ هزار جلد کتاب در موضوعات مختلف و ارزشمند در دسترس همشهریان قرار دارد.</p>
      <p>وی در پایان گفت: برای روستاییان عزیز علاوه بر شهرهای نهاوند، گیان، برزول و فیروزان در روستاهای بزرگ نیز برای استفاده مردم سایر نقاط کتاب‌خانه وجود دارد.</p>
      <p>انتهای پیام/</p>
    </article>
  </body>
</html>