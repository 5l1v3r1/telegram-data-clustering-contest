<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819346-u-cernigivskij-oblasti-priznacili-novogo-prokurora.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-15T16:40:00+00:00"/>
    <meta property="og:title" content="У Чернігівській області призначили нового прокурора"/>
    <meta property="og:description" content="Заступник генерального прокурора України Віктор Трепак у п'ятницю представив колективу прокуратури Чернігівської області нового керівника - 39-річного уродженця Тернопільщини Андрія Парусова."/>
  </head>
  <body>
    <article>
      <h1>У Чернігівській області призначили нового прокурора</h1>
      <h2>Заступник генерального прокурора України Віктор Трепак у п'ятницю представив колективу прокуратури Чернігівської області нового керівника - 39-річного уродженця Тернопільщини Андрія Парусова.</h2>
      <address>
        <time datetime="2019-11-15T16:40:00+00:00">15 Nov 2019, 16:40</time>
      </address>
      <p>Про це повідомляє <a href="https://chrg.gp.gov.ua/ua/news.html?_m=publications&amp;_t=rec&amp;id=261217">пресслужба прокуратури Чернігівської області</a>.</p>
      <p>"У п’ятницю, 15 листопада 2019 року, заступник генерального прокурора Віктор Трепак представив нового прокурора Чернігівської області Андрія Парусова", - йдеться у повідомленні.</p>
      <p>Одночасно було представлено й першого заступника новопризначеного керівника, яким став Філіп Бєликов.</p>
      <p>Звертаючись до присутніх, Трепак наголосив на ключових напрямах роботи <a href="https://www.ukrinform.ua/tag-prokuratura">прокуратури</a> та визначив проблемні питання з огляду на специфіку регіону.</p>
      <p>Парусов висловив подяку за довіру та запевнив, що спрямує свою діяльність, перш за все, на забезпечення злагодженої роботи колективу.</p>
      <p>Андрій Миколайович Парусов народився 12 січня 1980 року в смт Микулинці Тернопільської області. Закінчив Львівський національний університет ім. Івана Франка. В органах прокуратури працює з 2002 року. За цей час обіймав різні посади в органах прокуратури Тернопільщини, а також Генеральної прокуратури України. Має нагрудний знак "Подяка за сумлінну службу в органах прокуратури" III ступеня.</p>
      <p>
        <i>Фото: Пресслужба прокуратури Чернігівської області</i>
      </p>
    </article>
  </body>
</html>