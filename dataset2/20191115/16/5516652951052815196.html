<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425856/prosbasimo-gia-ta-amea-to-dhmarxeio-ths-symhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-15T16:45:01+00:00"/>
    <meta property="og:title" content="Προσβάσιμο για τα ΑΜΕΑ το Δημαρχείο της Σύμης"/>
    <meta property="og:description" content="Ένα νησί που σέβεται όλους τους κατοίκους του, οφείλει να το δείχνει στην πράξη και η Σύμη έβαλε… πλώρη προς αυτή την κατεύθυνση!"/>
  </head>
  <body>
    <article>
      <h1>Προσβάσιμο για τα ΑΜΕΑ το Δημαρχείο της Σύμης</h1>
      <h2>Όταν υπάρχει ευαισθησία όλα γίνονται δυνατά</h2>
      <address>
        <time datetime="2019-11-15T16:45:01+00:00">15 Nov 2019, 16:45</time>
      </address>
      <p>
        <b>Ένα νησί που σέβεται όλους τους κατοίκους του, οφείλει να το δείχνει στην πράξη και η Σύμη έβαλε… πλώρη προς αυτή την κατεύθυνση!</b>
      </p>
      <p>Έπειτα από σχετική απόφαση τοποθετήθηκε στο Δημαρχείο του νησιού, παράλληλα με τη σκάλα στην είσοδο του κτηρίου, μεταλλική μπάρα με καρεκλάκι για τη μεταφορά των ατόμων με ειδικές ανάγκες…<br/>Πλέον διευκολύνεται σημαντικά η ζωή και η καθημερινότητα κατοίκων και επισκεπτών με αναπηρίες, που δεν είχαν τη δυνατότητα να επισκεφθούν το Δημαρχείο λόγω των πολλών σκαλοπατιών που καθιστούσαν αδύνατη την πρόσβασή τους στο εσωτερικό του κτηρίου.</p>
      <p>Συν τοις άλλοις θα μπορούν να επισκέπτονται με μεγαλύτερη ασφάλεια τον χώρο και να εξυπηρετούνται από τις υπηρεσίες του δήμου Σύμης, δίχως να χρειάζεται να ξεπεράσουν… ανυπέρβλητα εμπόδια.<br/>Η υλοποίηση της αυτονόητης αυτής απόφασης όμως, δείχνει και τον ανάλογο σεβασμό σε ένα ισότιμο εν ενεργεία μέλος του δημοτικού συμβουλίου Σύμης που είναι άτομο με ειδικές ανάγκες, τον Πανορμίτη Πέτρου.</p>
      <p>Ο ανεξάρτητος πλέον δημοτικός σύμβουλος του νησιού, που εκλέχθηκε με την παράταξη της μειοψηφίας «Αλλάζουμε! Σύμη για όλους!», σύμφωνα με τον δήμαρχο Λευτέρη Παπακαλοδούκα, «ήδη άρχισε να κάνει χρήση της συγκεκριμένης δυνατότητας»!</p>
      <p>Αξίζει να σημειωθεί ότι με τη συγκεκριμένη υπηρεσία εξασφαλίζεται πρόσβαση σε όλα τα άτομα με ειδικές ανάγκες, από το ισόγειο του Δημαρχείου στον 2ο όροφο όπου φιλοξενούνται το ληξιαρχείο και το λογιστήριο, αλλά και στον 3ο όροφο όπου βρίσκονται το γραφείο του δημάρχου και η αίθουσα συνεδριάσεων του δημοτικού συμβουλίου.</p>
      <p>Επιπροσθέτως θα πρέπει να αναφερθεί ότι σε ανάλογες κινήσεις διευκόλυνσης των ατόμων με αναπηρίες προβαίνει αυτή την περίοδο και η Εκκλησία. Πιο συγκεκριμένα, ήδη έχει τοποθετηθεί ράμπα για ΑΜΕΑ στη Μητρόπολη της Σύμης, ενώ σύντομα θα συμβεί το ίδιο και στον Ιερό Ναό Αγίου Ελευθερίου στο Χωριό.</p>
      <figure>
        <img src="https://www.rodiaki.gr/medias/2019/11/14/0cac2e106dcafe1cfafc83ef705b3ac9.jpg"/>
      </figure>
    </article>
  </body>
</html>