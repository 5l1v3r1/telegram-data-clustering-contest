<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/madras-iit-stundent-death-father-slams-investigation-team.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-15T16:05:00+00:00"/>
    <meta property="og:title" content="ഫാത്തിമയുടെ ആത്മഹത്യാക്കുറിപ്പ് ഒളിപ്പിച്ചു; ഗുരുതര ആരോപണവുമായി പിതാവ്"/>
    <meta property="og:description" content="ചെന്നൈ∙ മദ്രാസ് ഐഐടിയിൽ മലയാളി വിദ്യാർഥിനി ഫാത്തിമ ലത്തീഫ് മരണപ്പെട്ട സംഭവത്തിൽ പൊലീസിനെതിരെ രൂക്ഷ വിമർശനവുമായി ഫാത്തിമയുടെ പിതാവ് രംഗത്ത്. ഐഐടി.ഫാത്തിമ ലത്തീഫ്. മദ്രാസ് ഐഐടി. Fathima Latheef. Madras IIT. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഫാത്തിമയുടെ ആത്മഹത്യാക്കുറിപ്പ് ഒളിപ്പിച്ചു; ഗുരുതര ആരോപണവുമായി പിതാവ്</h1>
      <address><time datetime="2019-11-15T16:05:00+00:00">15 Nov 2019, 16:05</time> by <a rel="author">മനോരമ ലേഖകൻ</a></address>
      <p>ചെന്നൈ∙ മദ്രാസ് ഐഐടിയിൽ മലയാളി വിദ്യാർഥിനി ഫാത്തിമ ലത്തീഫ് മരണപ്പെട്ട സംഭവത്തിൽ പൊലീസിനെതിരെ രൂക്ഷ വിമർശനവുമായി ഫാത്തിമയുടെ പിതാവ് രംഗത്ത്. ഐഐടി അധികൃതരും പൊലീസും ഒത്തുകളിക്കുകയാണെന്ന് ഫാത്തിമയുടെ പിതാവ് ആരോപിച്ചു. ഫാത്തിമയുടെ ആത്മഹത്യാ കുറിപ്പ് പൊലീസ് എഫ്ഐആറിൽ ചേർത്തിട്ടില്ല. അത് ഒളിപ്പിച്ചു.</p>
      <p>അധ്യാപകൻ സുദർശൻ പത്മനാഭൻ മോശക്കാരനാണെന്ന് ഫാത്തിമ പറഞ്ഞിട്ടുണ്ട്. മകളുടേതു കൊലപാതകമാണോ ആത്മഹത്യയാണോയെന്നു കണ്ടെത്തണമെന്നും അബ്ദുള്‍ ലത്തീഫ് പറഞ്ഞു. അന്വേഷണം ആവശ്യപ്പെട്ട് അബ്ദുള്‍ ലത്തീഫ് ത‌മിഴ്നാട് മുഖ്യമന്ത്രി എടപ്പാടി പളനിസാമിക്കും നിവേദനം നല്‍കി. നടപടിയെടുക്കുമെന്ന് മുഖ്യമന്ത്രി ഉറപ്പുനൽകിയതായി അദ്ദേഹം പറഞ്ഞു. ത‌മിഴ്നാട് ഡിജിപിക്കും നിവേദനം നല്‍കിയിട്ടുണ്ട്. </p>
      <p>ഫാത്തിമയുടെ മരണത്തിൽ ഊര്‍ജിത അന്വേഷണം നടത്തണമെന്ന് ആവശ്യപ്പെട്ട് ഡിജിപി ലോക്നാഥ് ബെഹ്റ തമിഴ്നാട് ഡിജിപിക്ക് കത്തുനൽകി. മരണവുമായി ബന്ധപ്പെട്ട് തമിഴ്നാട് കോട്ടൂർപുരം പൊലീസ് സ്റ്റേഷനിൽ കേസ് റജിസ്റ്റർ ചെയ്തിട്ടുണ്ട്. ഐഐടിയിലെ ഒന്നാം വർഷ ഇന്റഗ്രേറ്റ‍ഡ് എംഎ വിദ്യാർഥിനി കൊല്ലം കിളികൊല്ലൂർ സ്വദേശി ഫാത്തിമ ലത്തീഫ് (18) വെള്ളിയാഴ്ചയാണ് ഹോസ്റ്റൽ മുറിയിൽ മരിച്ച നിലയിൽ കാണപ്പെട്ടത്. അധ്യാപകരും സഹപാഠികളുമുൾപ്പെടെ ഇതുവരെ 24 പേരെ ചോദ്യം ചെയ്തിട്ടുണ്ട്.</p>
      <p><b>English Summary: </b>Madras IIT student death; father slams investigation team</p>
    </article>
  </body>
</html>