<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980824084.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-15T16:56:00+00:00"/>
    <meta property="og:title" content="ادامه تحصن لبنانی‌ها و اعتصاب در برخی بیمارستان‌ها"/>
    <meta property="og:description" content=" به گزارش فارس، با تلاش نیروهای ارتش لبنان تعدادی از خیابان‌های بیروت پایتخت لبنان به روی شهروندان باز شده و موانعی که معترضان در خیابان‌ها قرار داده بودند، جمع‌آوری شد."/>
  </head>
  <body>
    <article>
      <h1>ادامه تحصن لبنانی‌ها و اعتصاب در برخی بیمارستان‌ها</h1>
      <address>
        <time datetime="2019-11-15T16:56:00+00:00">15 Nov 2019, 16:56</time>
      </address>
      <p>منابع لبنانی از استمرار تحصن مردم در خیابان‌ها و مسدود بودن برخی خیابان‌ها و جاده‌ها و نیز اعتصاب در بیمارستان‌ها خبر دادند.</p>
      <p> به گزارش فارس، با تلاش نیروهای ارتش لبنان تعدادی از خیابان‌های بیروت پایتخت لبنان به روی شهروندان باز شده و موانعی که معترضان در خیابان‌ها قرار داده بودند، جمع‌آوری شد.</p>
      <p>اداره ترافیک لبنان از باز شدن خیابان‌ها‌ی الشویفات در نزدیکی بانک «بیبلوس» و «اوتوستراد» و نیز بازگشایی جاده اصلی الشوف منتهی به ساحل خبر داد.</p>
      <p>طبق گزارش شبکه المنار، گروهی از معترضان با قرار دادن لاستیک‌های خودرو و آتش زدن آن‌ها، منطقه مثلثی خلده را مسدود کردند.</p>
      <p>در منطقه جل‌الدیب نیز مقابله نیروهای ارتش با عده‌ای که قصد بستن خیابان‌ها به روی شهروندان را دارند، کماکان ادامه دارد.</p>
      <p>در بخش شمالی نیز جاده حلبا العبده واقع در تقاطع دنون بازگشایی شد اما جاده‌های البداوی، پل البالما و المنیه همچنان مسدود است.</p>
      <p>از سوی دیگر تعدادی از معترضات مقابل مدارس و دبیرستان‌ها تجمع کرده و شعارهایی مبنی بر درخواست از مدیران مدارس برای توقف آموزش و تعطیلی مدارس سر دادند.</p>
      <p>یک گروه دیگر از معترضان نیز مقابل شرکت برق قادیشان تجمع کرده و از کارکنان آن خواستند این محل را ترک کنند.</p>
      <p>تیم پزشکی و کارکنان بیمارستان المظلوم نیز مقابل درب اصلی بیمارستان تجمع کردند.</p>
      <p>معترضان همچنین مقابل برخی ساختمان‌ها و مراکز دولتی از جمله ساختمان «اوجیرو» و وزارت کار در حلبا، مرکز دارایی و املاک و مستغلات و شرکت آب و برق حلبا تجمع کرده و جاده جدید الضنیه متصل به المنیه را مسدود کردند.</p>
      <p>در الهرمل و البقاع شمالی اوضاع کمی آرام‌تر است، مدارس، ادارات و تمامی راه‌ها باز است اما بانک‌ها تعطیل است و بازار نیز با نوعی رکود مواجه شده است.</p>
      <p>در جنوب کشور نیز مدارس دولتی و خصوصی، مراکز آموزشی، موسسات عمومی و خصوصی در استان بنت جبیل باز است و تنها شعبات بانک‌ها و تعدادی از پمپ بنزین‌ها به دلیل کمبود بنزین، تعطیل هستند.</p>
      <p>همچنین اعتصاب در بیمارستان‌های لبنان همزمان با نگرانی درباره اتمام تجهیزات پزشکی و دارویی وجود دارد و بیمارستان‌ها تنها بیماران دارای شرایط اضطراری را پذیرش می‌کنند.</p>
      <p>این درحالیست که در ادامه رایزنیها برای تشکیل دولت جدید، «جبران باسیل» وزیر خارجه دولت پیشبرد امور لبنان با بیان اینکه رایزنی‌ها برای انتخاب نخست‌وزیر میان جریان‌های سیاسی کماکان ادامه دارد، گفت که «محمد الصفدی» با پذیرش این پست موافقت کرده است.</p>
      <p>او به وبگاه شبکه MTV لبنان گفت که رایزنی‌ها برای انتخاب نخست‌وزیر روز دوشنبه نیز ادامه خواهد یافت و پیش‌بینی کرد که انتخاب نخست‌وزیر مدت زمانی طولانی زمان نبرد.</p>
    </article>
  </body>
</html>