<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684538/stirixi-tis-nisiotikotitas-stin-evropaiki-politiki-gia-tis-prasin"/>
    <meta property="og:site_name" content="enikos.gr"/>
    <meta property="article:published_time" content="2019-11-15T16:59:00+00:00"/>
    <meta property="og:title" content="Στήριξη της νησιωτικότητας στην ευρωπαϊκή πολιτική για τις «πράσινες μεταφορές» ζήτησε η Έλενα Κουντουρά από την υποψήφια Επίτροπο Μεταφορών"/>
    <meta property="og:description" content="Μέτρα στήριξης για τη νησιωτικότητα που αφορούν και την Ελλάδα στην πολιτική της ΕΕ για τις «πράσινες» μεταφορές, ζήτησε.."/>
  </head>
  <body>
    <article>
      <h1>Στήριξη της νησιωτικότητας στην ευρωπαϊκή πολιτική για τις «πράσινες μεταφορές» ζήτησε η Έλενα Κουντουρά από την υποψήφια Επίτροπο Μεταφορών</h1>
      <address>
        <time datetime="2019-11-15T16:59:00+00:00">15 Nov 2019, 16:59</time>
      </address>
      <p>Μέτρα στήριξης για τη νησιωτικότητα που αφορούν και την Ελλάδα στην πολιτική της ΕΕ για τις «πράσινες» μεταφορές, ζήτησε η Ευρωβουλευτής Έλενα Κουντουρά, στην παρέμβασή της κατά την ακρόαση της νέας υποψήφιας Επιτρόπου για τις Μεταφορές Adina Valean.</p>
      <p>Η κυρία Κουντουρά τόνισε ότι επιβάλλεται η στήριξη των απομονωμένων περιοχών και ειδικά των νησιωτικών, που αντιμετωπίζουν συσσωρευμένα προβλήματα λόγω ανεπαρκούς συνδεσιμότητας- προσβασιμότητας και της μεταφορικής απομόνωσής τους.</p>
      <p>Συγκεκριμένα, ζήτησε από την υποψήφια Επίτροπο να διευκρινίσει εάν προτίθεται να λάβει ειδικά μέτρα για το υψηλό μεταφορικό κόστος που επιβαρύνονται τα νησιά και κατ΄ επέκταση για το υψηλότερο κόστος διαβίωσης που συνεπάγεται η νησιωτικότητα. Οι περιοχές αυτές θα χρειαστούν μάλιστα ειδική στήριξη για να καταφέρουν να ανταπεξέλθουν στο νέο τοπίο των πράσινων μεταφορών που διαμορφώνεται στην Ευρώπη.</p>
      <p>Στην απάντησή της η κυρία Valean συμφώνησε με την κυρία Κουντουρά για τις προκλήσεις που αντιμετωπίζει η νησιωτικότητα και διαβεβαίωσε για τη στήριξη των περιφερειακών αεροδρομίων και λιμανιών τα επόμενα πέντε χρόνια.</p>
      <p>Η κυρία Κουντουρά ζήτησε ακόμη να εξασφαλιστεί ότι δεν θα αποκλειστούν οι ευάλωτες κοινωνικές ομάδες και οι ασθενέστεροι οικονομικά πολίτες , στο πλαίσιο των πολιτικών και των αλλαγών για τον «πράσινο» μετασχηματισμό των μεταφορών, και να παραμείνει προσιτό το κόστος στις μετακινήσεις και τα ταξίδια τους.</p>
      <p>Επανέλαβε την πρόταση που έχει καταθέσει η επιτροπή TRAN για την δημιουργία χαρτοφυλακίου του Επιτρόπου «Μεταφορών και Τουρισμού», που να συμπεριλαμβάνει ισότιμα τους δύο τομείς, τονίζοντας χαρακτηριστικά:</p>
      <p>«<i>Θεωρούμε ότι δεν υπάρχει τουρισμός χωρίς μεταφορές και μεταφορές χωρίς τουρισμό</i>».</p>
      <p>Επιπλέον, η κα Κουντουρά ζήτησε να υπάρξει μέριμνα σχετικά με το σχεδιασμό και τις νέες τεχνολογίες που προκρίνονται για τη μείωση της ρύπανσης στη ναυτιλία και ειδικότερα στα λιμάνια της Ευρώπης.</p>
      <related>
        <h4>σχετικά άρθρα</h4>
        <a href="http://www.enikos.gr/politics/679782/paremvasi-tis-elenas-kountoura-sto-evrokoinovoulio-gia-tin-katart%0A%20%20%20%20%0A"/>
        <a href="http://www.enikos.gr/politics/679271/elena-kountoura-diekdikoume-o-karkinos-tou-mastou-na-bei-stin-kor%0A%20%20%20%20%0A"/>
        <a href="http://www.enikos.gr/politics/684480/karaoglou-ston-realfm-978-to-sima-gia-ta-makedonika-proionta-tha-%0A%20%20%20%20%0A"/>
        <a href="http://www.enikos.gr/politics/684505/enos-leptou-sigi-sti-vouli-gia-tin-epeteio-tou-polytechneiou%0A%20%20%20%20%0A"/>
        <a href="http://www.enikos.gr/politics/684488/christodoulakis-ston-realfm-978-gia-kinal-opoiosdipote-theorei-ot%0A%20%20%20%20%0A"/>
        <a href="http://www.enikos.gr/politics/684469/oikonomou-stochos-na-timisoume-ton-antidiktatoriko-agona-choris-n%0A%20%20%20%20%0A"/>
        <a href="http://www.enikos.gr/politics/684476/varvitsiotis-ston-realfm-978-i-tourkia-echei-symperiferthei-os-o-%0A%20%20%20%20%0A"/>
        <a href="http://www.enikos.gr/politics/684479/frouzis-gia-emena-i-novartis-den-einai-skandalo-ti-eipe-gia-ti-sy%0A%20%20%20%20%0A"/>
        <a href="http://www.enikos.gr/politics/684475/staikouras-to-schedio-iraklis-tha-eisachthei-gia-psifisi-sti-voul%0A%20%20%20%20%0A"/>
      </related>
    </article>
  </body>
</html>