<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/fri-mann-i-et-ikke-helt-fritt-liv/71792916"/>
    <meta property="og:site_name" content="Dagbladet.no"/>
    <meta property="article:published_time" content="2019-11-15T16:33:19+00:00"/>
    <meta property="og:title" content="Fri mann i et ikke helt fritt liv"/>
    <meta property="og:description" content="Frode Berg er en fri mann. Får Norge nå vite noe mer om hva som skjedde?"/>
  </head>
  <body>
    <article>
      <h1>Fri mann i et ikke helt fritt liv</h1>
      <h2>Frode Berg er en fri mann. Får Norge nå vite noe mer om hva som skjedde?</h2>
      <address><time datetime="2019-11-15T16:33:19+00:00">15 Nov 2019, 16:33</time> by <a rel="author">Morten Strand</a></address>
      <p><b>ST. PETERSBURG</b> (Dagbladet): Først er det - må vi tro - ribbe og surkål, Frode Bergs livrett, slik kona Anita har lovet når han kommer hjem. Og så, for alt Dagbladet vet, øl og dram. Det skal i hvert fall feires, i familiens skjød, må det være rimelig å anta, etter de påkjenningene den spiondømte Frode Berg har vært gjennom etter snart to år som fange i Lefortovo-fengselet i Moskva. For det var der den siste reisen på oppdrag for e-tjenesten endte.</p>
      <p><b>Til tross for dette</b> vil det trolig være taust fra de indre sirkler i norsk etterretningstjeneste, også etter løslatelsen av Berg. Men i disse indre sirkler bør det foregå et rasende oppgjør, hvis det ikke allerede har funnet sted. For Frode Berg-saken har vært en etterretningsskandale helt fra den ble kjent. De har misbrukt den politiske kapitalen som lå i folk-til-folk samarbeidet i nord med å kompromittere et av de viktigste norske kortene i dette samarbeidet. Og de har - slik blant annet NRK har kunnet fortelle - ganske høylytt nærmest støvsugd Øst-Finnmark for å finne flere Frode Berg-er, folk som har med Russland å gjøre, til å utføre etterretningsoppdrag. Heldigvis har de fleste hatt vett til å takke nei til disse overraskende åpne tilbudene.</p>
      <p><b>Men når Frode Berg</b> nå omsider er hjemme, får vi vite noe mer detaljert om hva som faktisk har foregått? Det eneste vi kan være sikre på er at den eneste kilden som kanskje vil fortelle mer om hva som har foregått, er Frode Berg selv. Kanskje er han forbanna nok til å ville snakke? Eller kanskje er han tilstrekkelig takknemlig overfor kongeriket, som tross alt gjorde hva det kunne for å få satt ham fri da det gikk galt, slik at han av en slags lojalitet velger å holde munn?</p>
      <p><b>Lojalitet? Eller penger?</b> Vi lever tross alt i et land der selv ikke etterretningen kan få folk som er synlige til bare å fordufte. Men penger kan brukes til så mangt, også å kjøpe folk til taushet. Bergs norske advokat Brynjulf Risnes sa i oktober til NRK at det ville være naturlig at den norske staten ser på muligheten til å betale Frode Berg erstatning for å ha sittet to år i russisk fengsel.</p>
      <p><b>Det er én</b> måte å si det på. En annen måte å si det på er at hvis det ikke utbetales en klekkelig erstatningssum, så kan Berg og hans advokat velge å gå til retten, og få sakens alle sider endevendt der. Det vil i det minste avsløre hva i saken som er underlagt sikkerhets-klausuler. Og det er - vil vi tro - ganske mye. Men det en potensiell rettssak uansett må kunne svare på var om det ble lagt utilbørlig press på Berg fra etterretningen, for å presse Berg til å jobbe for dem.</p>
      <p><b>Det er</b> all grunn til å tro at etterretningen vil gå så langt som det er mulig å gå for å unngå en offentlig skittentøyvask i denne ulykkelige sakens kjølvann. På alle måter så er det i etterretningens interesse å bli kompis med Berg, til tross for alt de har fått ham til å gå gjennom. Det handler ikke bare om hva Berg kan fortelle om E-tjenestens rolle i denne saken. Det handler også om at E-tjenesten er interessert i å få vite mest mulig om hva Berg har opplevd i russisk fangenskap.</p>
      <p><b>For eksempel</b> om hvilke avhørsteknikker russisk etterretning har brukt på ham, og om hvordan han forstår rollen til dem på russisk side som han hadde kontakt med, var. Og ikke minst så vil E-tjenesten vite hva Berg har fortalt til russerne om norsk etterretning. Han var jo ingen trent spion, som var forberedt på hva han skulle gjøre dersom har skulle bli arrestert. Dermed var han heller ikke forberedt på hva han ikke skulle si, og ikke si, i avhør, slik trente spioner er.</p>
      <p><b>Sånn har den</b> uheldige spionen fra Kirkenes fortsatt sin verdi. Men sin fremste verdi har Berg for norske myndigheter som den som holder kjeft om hva som skjedde før han ble arrestert for to år siden. Den verdien er så stor at den ganske sikkert ikke er gratis.</p>
    </article>
  </body>
</html>