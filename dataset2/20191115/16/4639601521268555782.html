<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/15/culture/mikaela-darmani-i-stofa-enos-kallitexni-krinetai-sti-monadikotita-tou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-15T16:05:49+00:00"/>
    <meta property="og:title" content="Μικαέλα Δαρμάνη: Ο καλλιτέχνης κρίνεται από τη μοναδικότητα του"/>
    <meta property="og:description" content="Η τραγουδίστρια μιλά στο vima.gr με αφορμή το νέο της σινγκλ «Πολλές φορές»"/>
  </head>
  <body>
    <article>
      <h1>Μικαέλα Δαρμάνη: Ο καλλιτέχνης κρίνεται από τη μοναδικότητα του</h1>
      <h2>Η τραγουδίστρια μιλά στο vima.gr με αφορμή το νέο της σινγκλ «Πολλές φορές»</h2>
      <address><time datetime="2019-11-15T16:05:49+00:00">15 Nov 2019, 16:05</time> by <a rel="author">Σκίντσας Γιώργος</a></address>
      <p>Πολλές φορές για αλλού ξεκινάμε και αλλού φθάνουμε. Αλλωστε, αυτό έχει και το ενδιαφέρον του. Να μην ξέρεις κάποια στιγμή που θα βρεθείς, αλλά να έχεις τα εφόδια ώστε να τα καταφέρεις. Οπως συμβαίνει με την τραγουδίστρια Μικαέλα Δαρμάνη.</p>
      <p>Σπούδασε υποκριτική στην Ανωτέρα Δραματική σχολή «Ίασμος», ενώ παράλληλα παρακολούθησε σεμινάρια φωνητικής τοποθέτησης, θεωρίας και αρμονίας στο Πρότυπο Ωδείο 5/4 με καθηγητή τον Γιάννη Σκουλά. Το τραγούδι ήταν αυτό που την κέρδισε τελικά και ξεκίνησε να ασχολείται επαγγελματικά κάνοντας το ντεμπούτο της στο πλευρό του σολίστ Κώστα Παπαδόπουλου.</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <figure>
        <iframe src="https://www.youtube.com/embed/bQHZhM1IF4k" width="640" height="360" data-service="Youtube" scrolling="no"/>
      </figure>
      <p>Ακολούθησαν συνεργασίες με τον Λαυρέντη Μαχαιρίτσα,  τον Γιάννη Ζουγανέλη, τον Δημήτρη Σταρόβα, την Ευρυδίκη, την Ελένη Πέτα, τον Μπάμπη Στόκα, τον Γιάννη Βαρδή, τον Κώστα Παρίσση, κ.α.  Τον Ιανουάριο του 2015 κυκλοφόρησε η πρώτη δισκογραφική δουλειά της, με τίτλο «Αγαπώ να Θυμάμαι» με τα πιο αγαπημένα τραγούδια μεγάλων δημιουργών όπως οι Αττίκ, Γιαννίδης, Καλδάρας, Μουζάκης, Σακελλάριος, Σουγιούλ, Τραϊφόρος, Χατζιδάκις κ.ά. Το νέο της τραγούδι σε μουσική και στίχους του Δημήτρη Γαϊτάνη και ενορχήστρωση του Κώστα Παρίσση έχει τίτλο «Πολλές Φορές» και κυκλοφορεί σε όλες τις ψηφιακές πλατφόρμες από την MLK.</p>
      <p>Με αφορμή, το σινγκλ αυτό μιλάει στο vima.gr για την πορεία της στη μουσική καθώς επίσης και για τα μελλοντικά της σχέδια.</p>
      <p>
        <b>Κάθε τραγούδι είναι και μία ιστορία; Τι κρύβεται πίσω από το «Πολλές φορές»;</b>
      </p>
      <p>
        <i>«Το «Πολλές φορές» είναι μουσικά για μένα ένα τραγούδι ταυτότητας αφού ξεκινάει λυρικά και ταξιδιάρικα και κορυφώνεται εκρηκτικά. Αυτή η παλέτα δυναμικής με εκφράζει απόλυτα αφού η φωνή μου θέλει συνήθως να είναι μελωδική και η ψυχή μου να διαμαρτυρηθεί. Στιχουργικά το συγκεκριμένο τραγούδι ξετυλίγει το κουβάρι όλη μας της ζωής, μας ξεγυμνώνει με έναν τρόπο καθηλωτικό. Καταιγισμός εικόνων καταστάσεων και ιστοριών που συμβαίνουν καθημερινά στον καθένα μας.Η καταγραφή και ο απολογισμός από μόνα τους δημιουργούν ένταση η οποία παντρεύεται αρμονικά με την μουσική και την ενορχήστρωση. Αυτό που κρύβεται στο εν λόγω τραγούδι είναι ότι μέσα σε μια δίνη συναισθημάτων και σκέψεων απαρνούμαστε την αυτοπραγμάτωση και αρκούμαστε στο να καμουφλαριζόμαστε πίσω από υλικά αγαθά και ανθρώπινες σχέσεις, ενώ πεθαίνουμε μαζί με τα όνειρα μας καθημερινά. »</i>
      </p>
      <figure>
        <img src="https://www.tovima.gr/wp-content/uploads/2019/11/15/image1-450x450.jpg"/>
      </figure>
      <p>
        <b>Τι είναι αυτό που «Πολλές φορές» θέλεις να κάνεις κι ακόμη δεν έχεις τολμήσει;</b>
      </p>
      <p>
        <i>«Θέλω να βρώ την δύναμη να εκφράσω τους φόβους μου διότι αυτός είναι ο μοναδικός τρόπος να απαλλαγώ από αυτούς. Πολλούς δεν τους γνωρίζω καν αλλά όσο μαθαίνω καλύτερα τον εαυτό εμφανίζονται στην επιφάνεια κρυμμένα μυστικά και τα αντιμετωπίζω με ειλικρίνεια και εντιμότητα. Θέλω να αποκτήσω την δύναμη και την ελευθερία να εκφράσω ολοκληρωτικά χωρίς φόβο το είναι μου.»</i>
      </p>
      <p>
        <b> Και ποια είναι η ανάμνηση που «Πολλές φορές» σε συντροφεύει;</b>
      </p>
      <p>
        <i>«Η ανάμνηση που με συντροφεύει είναι ο πρώτο στίχος του τραγουδιού.Πολλές φορές χορεύεις μόνος σου γυμνός,πολλές φορές στο λάθος γίνεσαι σωστός. Θεωρώ ότι άπαντες έχουμε χορέψει γυμνοί μετά από έναν αποτυχημένο έρωτα, ένα επαγγελματικό ξεπούλημα από φίλο η μια ψυχική κατάρρευση.Πολλές φορές λοιπόν χόρεψα μόνη μου και βρήκα την δύναμη μέσα στο λάθος να είμαι σωστή. Αυτή είναι η δύναμη του καθ`ενός σε μια δύσκολη κατάσταση. Να ακολουθήσει το ένστικτο του και να στηριχτεί στα πόδια του.»</i>
      </p>
      <p>
        <b>Η φετινή σεζόν σε βρίσκει στην προετοιμασία ενός album;</b>
      </p>
      <p>
        <i>«Με μεγάλη χαρά και μεράκι κάθισα κι επέλεξα μια δεκάδα όμορφα, διαφορετικά και χωριστά τραγούδια. Η συλλογή τραγουδιών μου ήταν πολύ μεγαλύτερη αλλά η επιλογή έγινε με γνώμονα τον πλουραλισμό. Δεν θα έβαζα δύο τραγούδια ίδιου ηχοχρώματος κι ας ήταν καλά.Έτσι λοιπόν το ταξίδι ξεκίνησε με το το «Πολλές φορές» και θα ακολουθήσουν άλλα εννέα single. Kάθε ένα τραγούδι το επιμελούμαι μαζί με τον παραγωγό μου Κώστα Παρίση σαν να είναι το κομμάτι της ζωής μου.Θέλω τα ηχογραφήματα μου να είναι ασπιδωμένα στον χρόνο και να είναι προφητικά στον στίχο. Οι ενορχηστρώσεις θέλω να είναι ευρηματικές αλλά και συνάμα ραδιοφωνικές.Όλα αυτά γίνονται με υπομονή και ηρεμία.Προς το παρόν όλοι οι συνεργάτες έχουν πολύ καλή ενέργεια και η προετοιμασία του δίσκου ρέει ομαλά. Προσμένουμε με χαρά και ανυπομονησία άμεσα το επόμενο single.»</i>
      </p>
      <p>
        <b>Τραγουδάς όταν έχεις κάτι να πεις;</b>
      </p>
      <p>
        <i>«Πάντα έχω κάτι να πω μέσα από το τραγούδι. Για μένα το τραγούδι είναι μια άλλη διάσταση όπου δεν μπορούν να ακουστούν ασάφειες και ψέματα. Εκεί πρέπει να τα πείς η να σιγήσεις.Όταν είμαι μόνη σιγοψιθυρίζω δικές μου μελωδίες για να μην τις ξεχάσω. Οι γύρω μου με κοιτάζουν συνήθως απορημένοι γιατί δεν γνωρίζουν τι ακούνε αλλά δεν με απασχολεί καθόλου. Μέχρι να καταγράψω τις ιδέες μου κάπου προσπαθώ να τις αποστηθίσω.»</i>
      </p>
      <p>
        <b>Υπάρχει αυτό το «κάτι» που φτιάχνει τη στόφα του καλλιτέχνη;</b>
      </p>
      <p>
        <i>«Για μένα η στόφα ενός καλλιτέχνη κρίνεται στην μοναδικότητα του και στην συνεχή εξέλιξη  του στον χρόνο.»</i>
      </p>
      <p>
        <b>Πιστεύεις ότι έχει χαθεί η αισθητική στο τραγούδι;</b>
      </p>
      <p>
        <i>«Φυσικά και όχι. Η αισθητική καλλιτεχνικά συνεχώς εξελίσσεται προς το καλύτερο.Όμως όπως διδάσκει η ιστορία, η αισθητική ανθεί με την ειρήνη και την ευημερία που στις μέρες μας δυστυχώς δεν έχουμε.»</i>
      </p>
      <figure>
        <img src="https://www.tovima.gr/wp-content/uploads/2019/11/15/clip-kai-trova-09311-450x300.jpg"/>
      </figure>
      <p>
        <b>Και που θα σε συναντήσουμε το επόμενο διάστημα;</b>
      </p>
      <p>
        <i>«Εμφανίζομαι ανά τακτά διαστήματα στο Μπαράκι της Διδότου. Ετοιμάζουμε παραστάσεις με τους Final Act εντός και εκτός Αθηνών»</i>
      </p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>