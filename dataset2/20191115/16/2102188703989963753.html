<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/15/653770/"/>
    <meta property="og:site_name" content="Економічна правда"/>
    <meta property="article:published_time" content="2019-11-15T16:22:00+00:00"/>
    <meta property="og:title" content="OstChem Фірташа оскаржив рішення АМКУ про примусовий поділ"/>
    <meta property="og:description" content="Підприємства, які входять до Group DF Дмитра Фірташа, оскаржили в Госпсуді Києва рішення Антимонопольного комітету про зловживання монопольним становищем і примусовий поділ."/>
  </head>
  <body>
    <article>
      <h1>OstChem Фірташа оскаржив рішення АМКУ про примусовий поділ</h1>
      <address>
        <time datetime="2019-11-15T16:22:00+00:00">15 Nov 2019, 16:22</time>
      </address>
      <p>Підприємства, які входять до Group DF Дмитра Фірташа, оскаржили в Госпсуді Києва рішення Антимонопольного комітету про зловживання монопольним становищем і примусовий поділ.</p>
      <p>Про це повідомляє <a href="https://interfax.com.ua/">Інтерфакс-Україна</a>.</p>
      <p>Зазначається, що позов до суду подали об'єднані в компанію Ostchem заводи азотної хімії: Сєвєродонецьке об'єднання Азот, Азот і Рівнеазот, а також трейдер добривами НФ Трейдінг Україна.</p>
      <p>"Наші три заводи з виробництва мінеральних добрив і трейдер вже звернулися до Господарського суду міста Києва для того, щоб відстояти свої права. Ми вважаємо, що Антимонопольний комітет прийняв необґрунтоване рішення", - сказав директор компанії DF LEX Ігор Ярина.</p>
      <p>За його словами, у АМКУ не було підстав для того, щоб зробити висновок про монопольну змову і стверджувати, що мало місце зловживання монопольним становищем.</p>
      <p>"У суді ми будемо доводити, що для ухвалення рішення АМКУ використовував необ'єктивну інформацію і дуже сумнівну аргументацію. Ми вважаємо, що АМКУ навмисне використовував методику, що не застосовується в судах ЄС і в світі, що дозволило спотворити частки виробників на ринку", - заявив Ярина.</p>
      <p>Нагадаємо, що 5 вересня 2019 року <a href="https://www.epravda.com.ua/news/2019/09/5/651306/">АМКУ ухвалив рішення </a>примусово розділити групу компаній Ostchem Дмитра Фірташ ау частині виробників азотних мінеральних добрив і накласти на "НФ Трейдінг Україна" штраф у розмірі 107 мільйонів гривень.</p>
      <p>Читайте також: <a href="https://www.epravda.com.ua/publications/2019/09/12/651547/">Хімічна атака: чи вдасться розділити імперію Фірташа та хто наступний</a></p>
    </article>
  </body>
</html>