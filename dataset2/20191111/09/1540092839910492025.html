<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196959/synantisi-kyriakoy-mitsotaki-me-ton-si-tzinpingk-sto-maximoy"/>
    <meta property="og:site_name" content="CNN.gr"/>
    <meta property="article:published_time" content="2019-11-11T09:16:14+00:00"/>
    <meta property="og:title" content="Συνάντηση Μητσοτάκη - Σι: «Νέα εποχή» με 16 συμφωνίες"/>
    <meta property="og:description" content="«Στην Αθήνα, όπως και τη Σανγκάη, διαπιστώνεται ότι οι σχέσεις μας είναι πιο θερμές από ποτέ. Η εμπιστοσύνη είναι δεδομένη», ανέφερε ο πρωθυπουργός Κυριάκος..."/>
  </head>
  <body>
    <article>
      <h1>Συνάντηση Μητσοτάκη - Σι: «Νέα εποχή» με 16 συμφωνίες</h1>
      <h2>«Στην Αθήνα, όπως και τη Σανγκάη, διαπιστώνεται ότι οι σχέσεις μας είναι πιο θερμές από ποτέ. Η εμπιστοσύνη είναι δεδομένη», ανέφερε ο πρωθυπουργός Κυριάκος Μητσοτάκης, κατά τη διάρκεια των κοινών δηλώσεών του με τον Κινέζο πρόεδρο, Σι Τζινπίνγκ, μετά τη συνάντηση που είχαν στο Μέγαρο Μαξίμου.</h2>
      <slideshow>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752951.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752956.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752955.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752947.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752958.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752959.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://www.cnn.gr/media/com_news/galleries/2019/11/11/19146/photos/full/2752960.jpg"/>
          <figcaption>Κατάθεση στεφάνου στο Μνημείο του Αγνώστου Στρατιώτη από τον Κινέζο Πρόεδρο - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
      </slideshow>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753044.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753058.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753050.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753055.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753051.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753048.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/2753060.jpg"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΝΤΟΥΝΤΟΥΜΗΣ ΧΡΗΣΤΟΣ/ΙΝΤΙΜΕ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/21876364.JPG"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΑΠΕ-ΜΠΕ/ΑΛΕΞΑΝΔΡΟΣ ΒΛΑΧΟΣ</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/11/19148/photos/full/21876362.JPG"/>
          <figcaption>Συνάντηση Κυριάκου Μητσοτάκη με τον Σι Τζινπίνγκ στο Μαξίμου - Πηγή: ΑΠΕ-ΜΠΕ/ΑΛΕΞΑΝΔΡΟΣ ΒΛΑΧΟΣ</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:16 , 11 November 2019 - 14:50</p>
      <p>«Αυτήν την ιδιαίτερη σχέση μνημόνευσε και ο Κινέζος Πρόεδρος, χρησιμοποιώντας τα λόγια του Νίκου Καζαντζάκη, σε άρθρο του», όπως τόνισε κ. Μητσοτάκης. Επίσης, ο Έλληνας πρωθυπουργός χαρακτήρισε τη συζητησή τους παραγωγική και ευχαρίστησε την Κίνα για τη στήριξη στην κρίση.</p>
      <p>Αναφορικά με την επένδυση στο λιμάνι του Πειραιά, ο πρωθυπουργός σημείωσε πως «ο στόχος μας είναι κοινός: Ο Πειραιάς να μη γίνει το μεγαλύτερο λιμάνι της Μεσογείου, αλλά ολόκληρης της Ευρώπης, να γίνει <b>η βασική πύλη του σινοευρωπαϊκού διαδρόμου</b>».</p>
      <p>Ο κ. Μητσοτάκης χαρακτήρισε σημαντική εξέλιξη στο χρηματοπιστωτικό τομέα, «η ίδρυση γραφείου της China Development Bank και της Bank of China» στην Ελλάδα.</p>
      <p>Σχετικά με την ελληνοκινεζική πολιτική συνεργασία, ο πρωθυπουργός ανέφερε: «Διεύρυνουμε τη σχέση μας με την Κίνα, τώρα που η Ελλάδα αναλαμβάνει πρωταγωνιστικό ρόλο ξανά. Αυτές οι σχέσεις καθίστανται σε <b>ιμάντα επικοινωνίας</b>. Αυτός ο ιμάντας μετατρέπεται σε <b>γέφυρα μεταξύ Ευρώπης και Ασίας</b>».</p>
      <p>«Η πρόσφατη επίσκεψή μου στη Σαγκάη και η δική σας σήμερα εγκαινιάζει μια <b>νέα εποχή στις σχέσεις μας</b>. Η Ελλάδα αναγνωρίζει την Κίνα ως μεγάλη χώρα και θα πρέπει να είστε υπερήφανοι για όσα έχετε πετύχει», είπε ο πρωθυπουργός υποδεχόμενος τον Πρόεδρο της Κίνας.</p>
      <p>Επιπλέον, ο Κυρ. Μητσοτάκης αναφέρθηκε στις <b>16 συμφωνίες</b> που υπογράφονται και τις συνομιλίες που θα ακολουθήσουν.</p>
      <p>«Σήμερα θα έχουμε την ευκαιρία να συζητήσουμε όλο το πλαίσιο και όλο το φάσμα των διμερών μας σχέσεων που θα αποτυπωθούν με την υπογραφή 16 διμερών συμφωνία σε πολλούς τομείς αμοιβαίου ενδιαφέροντος», είπε χαρακτηριστικά.</p>
      <blockquote>«Σας καλωσορίσω στην ηλιόλουστη Αθήνα και πιστεύω ότι η επίσκεψη θα είναι ένας σημαντικός σταθμός στην περαιτέρω εμβάθυνση των  διμερών μας σχέσεων», επανέλαβε.</blockquote>
      <p>Νέα επίσκεψη Μητσοτάκη στην Κίνα τον Απρίλιο</p>
      <p>Εξάλλου, ο <b>Κυριάκος Μητσοτάκης</b> προανήγγειλε <b>νέα επίσκεψή του στην Κίνα τον Απρίλιο του 2020</b>, με σκοπό την περαιτέρω ενίσχυση των διμερών σχέσεων.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fkyriakosmitsotakis%2Fvideos%2F895959717464407%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h3>Σι Τζινπίνγκ: Οι συμφωνίες δίνουν περαιτέρω ώθηση στις οικονομικές μας σχέσεις</h3>
      <p>«Θέλω να μεταφέρω τους ειλικρινείς χαιρετισμούς και<b> τις καλύτερες ευχές του κινεζικού λαού προς τον ελληνικό λαό</b>. Η Ελλάδα είναι χώρα ενός πανάρχαιου πολιτισμού, το λίκνο του κλασσικού δυτικού πολιτισμού. Η χώρα σας παίζει σημαντικό ρόλο στην παγκόσμια ιστορία», ανέφερε ο Πρόεδρος της ΛΔ της Κίνας, Σι Τζινπίνγκ, κατά τη διάρκεια κοινών δηλώσεων με τον πρωθυπουργό, Κυριάκο Μητσοτάκη. </p>
      <p>«Ταυτόχρονα, <b>η Ελλάδα είναι μία όμορφη και σύγχρονη χώρα</b>. Γενεές έξυπνων πρωτοπόρων Ελλήνων έχουν βρει δρόμους προς την ανάπτυξη, που είναι μοναδικοί. Η χώρα σας έγινε κυρίαρχη ναυτιλιακή δύναμη σε όλον τον κόσμο και έχει αναπτυχθεί σε όλους τους τομείς της οικονομίας και της κοινωνίας.</p>
      <p>«Τα τελευταία χρόνια <b>οι Έλληνες έδειξαν μεγάλη αντοχή</b>, δούλεψαν σκληρά απέναντι σε μεγάλες δυσκολίες για να αποκαταστήσουν την αυτοπεποίθησή τους και την ανάπτυξη», πρόσθεσε. </p>
      <blockquote>«Ως φίλος της χώρας σας, είμαι πραγματικά ευτυχής που τα διαπιστώνω όλα αυτά. Είμαι πεπεισμένος ότι τα έθνη που έφτιαξαν θαυμάσιους πολιτισμούς, που άντεξαν χιλιετίες, οπωσδήποτε μπορούν να οικοδομήσουν μία ευημερούσα χώρα. Και η Ελλάδα και η Κίνα βρίσκονται σε σημαντική φάση μεταρρύθμισης και ανάπτυξης», τόνισε ο Κινέζος Πρόεδρος.</blockquote>
      <blockquote>«Κίνα και Ελλάδα είναι εταίροι εκ φύσεως για τη δημιουργία μίας ζώνης, ενός δρόμου. Πρέπει αυτή η πρωτοβουλία να ενισχυθεί με την περαιτέρω ανάπτυξη της χώρας σας. Προσβλέπουμε στην υλοποίηση των συνεργασιών σε πολλούς τομείς και θέλουμε να ενισχύσουμε τον διαμετακομιστικό ρόλο του Πειραιά και να ενισχύσουμε ακόμη περισσότερο την μεταφορική ικανότητα της γραμμής ταχείας επικοινωνίας ξηράς-θάλασσας, Κίνας-Ευρώπης», συνέχισε ο Σι Τζινπίνγκ.</blockquote>
      <p>«Θέλουμε να συνεχιστεί το εμπόριο, να διευρυνθούν το διμερές εμπόριο και οι αμοιβαίες επενδύσεις, όπως επίσης να υπάρξουν επενδύσεις στον τομέα της ενέργειας, των μεταφορών και τον τραπεζικό τομέα», πρόσθεσε.</p>
      <p>Ο Σι Τζινπινγκ, με τη σειρά του, ευχαρίστησε τον πρωθυπουργό και την κυβέρνηση για την θερμή υποδοχή που του επιφύλασσαν.</p>
      <p>«Υπό την ηγεσία σας, η ελληνική κυβέρνηση έχει δεσμευτεί να δώσει θέσεις εργασίας, να δυναμώσει την οικονομία», είπε απευθυνόμενος στον πρωθυπουργό, συμπληρώνοντας πως «<b>η συνεργασία μας μπορεί να οδηγήσει σε συνδυασμό των πλεονεκτημάτων μας και να επωφεληθούν όλοι</b>».</p>
      <blockquote>«Διαπιστώνουμε ότι το λιμάνι του Πειραιά έγινε το μεγαλύτερο λιμάνι της Μεσογείου, ως αποτέλεσμα της συνεργασίας μας».</blockquote>
      <p><b>Αναφορικά με τις 16 συμφωνίες</b> που υπογράφηκαν ανάμεσα στην ελληνική και την κινεζική αντιπροσωπεία, ο Κινέζος Πρόεδρος σημείωσε πως «θα δώσουν περαιτέρω ώθηση στις οικονομικές μας σχέσεις».</p>
      <p>«Η επένδυση στο <b>λιμάνι του Πειραιά</b> είναι το μεγαλύτερο έργο της πρωτοβουλίας Μια Ζώνη Ένας Δρόμος», επισήμανε ο Πρόεδρος της Κίνας απαντώντας στον πρωθυπουργό κατά την έναρξη των συνομιλιών.</p>
      <p>Ο Σι Τζινπίνγκ σχολίασε ότι ο όγκος των εμπορικών συναλλαγών έχει αυξηθεί κατά 2,5 φορές σε σχέση με πέρυσι, κάτι που, όπως είπε, είναι πολύ θετικό.</p>
      <p>«Η Κίνα είναι αφοσιωμένη στο οικονομικό της άνοιγμα που προσφέρει ευκαιρίες σε όλες τις χώρες και ενισχύει τη διεθνή οικονομία» υπογράμμισε.</p>
      <p>Είχε προηγηθεί η <a href="https://www.cnn.gr/news/politiki/story/196954/sto-proedriko-megaro-o-si-tzinpingk">συνάντηση του Σι Τζινπίνγκ με τον Πρόεδρο της Ελληνικής Δημοκρατίας, Προκόπη Παυλόπουλο</a>, στο Προεδρικό Μέγαρο. </p>
      <h3>Οι 16 συμφωνίες</h3>
      <p>Συνολικά <b>16 συμφωνίες</b> που προσελκύουν κεφάλαια από την <b>Κίνα</b>, δρομολογούν το νέο κύκλο έργων αναβάθμισης του λιμανιού του Πειραιά από την <a href="https://www.cnn.gr/eidhseis/tag/16812/cosco"><b>COSCO</b></a>, ανοίγουν περαιτέρω την κινεζική αγορά σε ορισμένα ελληνικά αγρο-διατροφικά προϊόντα και ενισχύουν τους ήδη στενούς σινο-ελληνικούς δεσμούς σε πολλά πεδία θα υπογραφούν<a href="https://www.cnn.gr/news/kosmos/story/196936/si-tzinpingk-tha-anoixoyme-ena-neo-kefalaio-sti-sxesi-elladas-kinas"><b> στο πλαίσιο της επίσκεψης του Προέδρου της Λαϊκής Δημοκρατίας της Κίνας στην Ελλάδα</b></a>.</p>
      <p>Ειδικότερα, οι συμφωνίες που υπεγράφησαν κατά την επίσκεψη του προέδρου Σι Τζινπίνγκ στην Ελλάδα είναι οι εξής:</p>
      <p><b>1. Συνθήκη μεταξύ της Ελληνικής Δημοκρατίας και της Λαϊκής Δημοκρατίας της Κίνας περί εκδόσεως.</b><br/>Υπογράφεται από Ελληνικής πλευράς από τον Υπουργό Δικαιοσύνης κ. Κωνσταντίνο Τσιάρα και από Κινεζικής πλευράς από τον Υπουργό Εξωτερικών της Κίνας κ. Wang Yi (Mr. Wang Yi, Minister of Foreign Affairs).</p>
      <p>Περιεχόμενο: Η Συνθήκη μεταξύ της Ελληνικής Δημοκρατίας και της Λαϊκής Δημοκρατίας της Κίνας περί εκδόσεως προωθεί την αποτελεσματική συνεργασία στον ποινικό τομέα μεταξύ των συμβαλλόμενων μερών και αποσκοπεί στην καταστολή του εγκλήματος επί της βάσεως του αμοιβαίου σεβασμού της κυριαρχίας, της ισότητας και του αμοιβαίου οφέλους. Η εν λόγω Συνθήκη περιλαμβάνει διατάξεις σχετικά με τον σκοπό, τις προϋποθέσεις, τις διαδικασίες και άλλες σχετικές διατάξεις που διέπουν τη συνεργασία των συμβαλλομένων μερών για την έκδοση εκζητουμένων προσώπων.</p>
      <p><b>2. Κατάλογος Βασικών Έργων εντός του Πλαισίου Συνεργασίας 2020-2022 σε Βασικούς Τομείς.</b><br/>Υπογράφεται από Ελληνικής πλευράς από τον Υπουργό Ανάπτυξης και Επενδύσεων κ. Άδωνι-Σπυρίδωνα Γεωργιάδη και από Κινεζικής πλευράς από τον Πρόεδρο Εθνικής Επιτροπής Ανάπτυξης και Μεταρρύθμισης κ. He Lifeng (Mr. He Lifeng, Chairman of National Development and Reform Commission).</p>
      <p>Περιεχόμενο: Πρόκειται για τα επενδυτικά σχέδια στα οποία οι δύο πλευρές αποδίδουν ιδιαίτερη σημασία. Η υπογραφή του καταλόγου αποτελεί οιονεί εντολή προς τις κινεζικές κρατικές εταιρείες να εξετάσουν τη συμμετοχή τους, επενδυτική ή άλλου είδους, σε αυτά.</p>
      <p><b>3. Μνημόνιο Κατανοήσεως για την προώθηση της ανάπτυξης υψηλής ποιότητας της αμφίδρομης επενδυτικής συνεργασίας μεταξύ του Υπουργείου Ανάπτυξης και Επενδύσεων της Ελληνικής Δημοκρατίας και του Υπουργείου Εμπορίου της Λαϊκής Δημοκρατίας της Κίνας.</b><br/>Υπογράφεται από Ελληνικής πλευράς από τον Υπουργό Ανάπτυξης και Επενδύσεων κ. Άδωνι-Σπυρίδωνα Γεωργιάδη και από Κινεζικής πλευράς από τον Υπουργό Εμπορίου της Κίνας κ. Zhong Shan (Mr. Zhong Shan, Minister of Commerce).</p>
      <p>Περιεχόμενο: Με το Μνημόνιο Κατανόησης ενισχύεται το υφιστάμενο θεσμικό πλαίσιο και ενθαρρύνεται περαιτέρω η διμερής συνεργασία, τόσο στον επενδυτικό τομέα, όσο και γενικότερα μεταξύ επιχειρήσεων των δύο μερών.</p>
      <p><b>4. Πρωτόκολλο μεταξύ του Υπουργείου Αγροτικής Ανάπτυξης και Τροφίμων της Ελληνικής Δημοκρατίας και της Γενικής Διοίκησης Τελωνείων της Λαϊκής Δημοκρατίας της Κίνας επί των φυτοϋγειονομικών απαιτήσεων για την εξαγωγή σαφράν από την Ελλάδα στην Κίνα.</b><br/>Υπογράφεται από Ελληνικής πλευράς από τον Υπουργό Αγροτικής Ανάπτυξης και Τροφίμων κ. Μαυρουδή Βορίδη και από Κινεζικής πλευράς από την Πρέσβυ της Λαϊκής Δημοκρατίας της Κίνας στην Ελλάδα Κα Zhang Qiyue.</p>
      <p>Περιεχόμενο: Με το υπογραφέν πρωτόκολλο θα επιτραπεί πλέον η εξαγωγή στην κινεζική αγορά του Κρόκου Κοζάνης, ο οποίος αποτελεί προϊόν ΠΟΠ, ιδιαίτερης σημασίας για την τοπική οικονομία. Την υπογραφή του πρωτοκόλλου επιδιώκαμε από ετών.</p>
      <p><b>5. Πρωτόκολλο φυτοϋγειονομικών απαιτήσεων για την εξαγωγή καρπών ακτινιδίων από την Ελληνική Δημοκρατία στην Κίνα μεταξύ του Υπουργείου Αγροτικής Ανάπτυξης και Τροφίμων της Ελληνικής Δημοκρατίας και της Γενικής Διοίκησης Τελωνείων της Λαϊκής Δημοκρατίας της Κίνας.</b><br/>Υπογράφεται από Ελληνικής πλευράς από τον Υπουργό Αγροτικής Ανάπτυξης και Τροφίμων κ. Μαυρουδή Βορίδη και από Κινεζικής πλευράς από την Πρέσβυ της Λαϊκής Δημοκρατίας της Κίνας στην Ελλάδα Κα Zhang Qiyue.</p>
      <p>Περιεχόμενο: Επεκτείνεται η δυνατότητα εξαγωγής ελληνικών ακτινιδίων από όλες τις περιοχές της χώρας προς την κινεζική αγορά. Έως τώρα, αυτή την δυνατότητα είχαν ορισμένες μόνον περιοχές.</p>
      <p><b>6. Μνημόνιο Συνεργασίας στους τομείς ραδιοφώνου, τηλεόρασης και ηλεκτρονικών οπτικοακουστικών μέσων μεταξύ της Γενικής Γραμματείας Επικοινωνίας και Ενημέρωσης της Προεδρίας της Κυβέρνησης της Ελληνικής Δημοκρατίας και της Εθνικής Ραδιοτηλεοπτικής Αρχής της Λαϊκής Δημοκρατίας της Κίνας.</b><br/>Υπογράφεται από Ελληνικής πλευράς από τον Υφυπουργό παρά τω Πρωθυπουργώ και Κυβερνητικό Εκπρόσωπο κ. Στυλιανό Πέτσα και από Κινεζικής πλευράς από τον κ. Nie Chenxi, Administrator of National Radio and Television Administration.</p>
      <p>Περιεχόμενο: Το εν λόγω Μνημόνιο Συνεργασίας αποτελεί ένα κείμενο που έχει ως στόχο την ενίσχυση της διμερούς συνεργασίας στους τομείς του ραδιοφώνου, της τηλεόρασης και των ηλεκτρονικών οπτικοακουστικών μέσων και την ανάπτυξη πολιτιστικών και τεχνολογικών σχέσεων μεταξύ των δύο χωρών.</p>
      <p><b>7. Μνημόνιο Κατανοήσεως για τη συνεργασία στον τομέα του Αθλητισμού μεταξύ του Υπουργείου Πολιτισμού και Αθλητισμού της Ελληνικής Δημοκρατίας και της Κινεζικής Ομοσπονδίας Ατόμων με Αναπηρίες της Λαϊκής Δημοκρατίας της Κίνας.</b><br/>Υπογράφεται από Ελληνικής πλευράς από τον Υφυπουργό Αθλητισμού κ. Ελευθέριο Αυγενάκη και από Κινεζικής πλευράς από την Πρέσβη της Λαϊκής Δημοκρατίας της Κίνας στην Ελλάδα Κα Zhang Qiyue.</p>
      <p>Περιεχόμενο: Το εν λόγω Μνημόνιο συνετάχθη με σκοπό την ανάπτυξη συνεργασίας, κατανοήσεως των φορέων των ατόμων με αναπηρία των δύο χωρών, τον συντονισμό της συνεργασίας τους στο διεθνές πλαίσιο και την προώθηση των πρωτοβουλιών στο πλαίσιο των διεθνών αθλητικών ομοσπονδιών για την ανταλλαγή εμπειριών, τεχνογνωσίας και την καταπολέμηση της φαρμακοδιέγερσης. Προτείνεται, επίσης, η ενίσχυση της συνεργασίας των ατόμων με αναπηρίες στο πλαίσιο των διεθνών Οργανισμών, για την προώθηση των σκοπών του Παραολυμπιακού κινήματος και των ανθρωπίνων δικαιωμάτων στον χώρο του αθλητισμού.</p>
      <p><b>8. Μνημόνιο Κατανοήσεως μεταξύ των Αεροπορικών Αρχών της Ελληνικής Δημοκρατίας και της Λαϊκής Δημοκρατίας της Κίνας.</b><br/>Υπογράφεται από Ελληνικής πλευράς από τον Υφυπουργό Υποδομών και Μεταφορών κ. Ιωάννη Κεφαλογιάννη και από Κινεζικής πλευράς από τον κ. Feng Zhenglin, Administrator of Civil Aviation Administration of China.</p>
      <p>Περιεχόμενο: Το Μνημόνιο Κατανόησης περιλαμβάνει μεταξύ άλλων πρόβλεψη περί πολλαπλού διορισμού αεροπορικών εταιρειών, καθώς και νέο Πίνακα Διαδρομών, ο οποίος περιλαμβάνει όλα τα σημεία προορισμού εκατέρωθεν, τη δυνατότητα εκτέλεσης πτήσεων charter, καθώς και μίσθωσης αεροσκαφών (leasing), κατά την εκτέλεση δρομολογίων στις συμφωνηθείσες διαδρομές.</p>
      <p><b>9. Συμφωνία για την εγκαθίδρυση του Κέντρου Κινεζικών Σπουδών μεταξύ της Κινεζικής Ακαδημίας Κοινωνικών Σπουδών και του Ιδρύματος Αικατερίνης Λασκαρίδη.</b><br/>Υπογράφεται από Ελληνικής πλευράς από τον Πρόεδρο του Ιδρύματος Αικατερίνης Λασκαρίδη κ. Πάνο Λασκαρίδη και από Κινεζικής πλευράς από τον κ. Xie Fuzhan, Πρόεδρο της Κινεζικής Ακαδημίας Κοινωνικών Σπουδών.</p>
      <p>Περιεχόμενο: Η Κινεζική Ακαδημία Κοινωνικών Σπουδών, δια μέσου του Ιδρύματος Αικατερίνης Λασκαρίδη, πρόκειται να ιδρύσει Κέντρο Κινεζικών Σπουδών, για την διδασκαλία της κινεζικής γλώσσας και την προώθηση του κινεζικού πολιτισμού.</p>
      <p><b>10. Συμφωνία μεταξύ του Ινστιτούτου Κομφούκιος της Κίνας και του Πανεπιστημίου Θεσσαλίας της Ελλάδας για την εγκαθίδρυση παραρτήματος του Ινστιτούτου Κομφούκιος στο Πανεπιστήμιο Θεσσαλίας.</b><br/>Υπογράφεται από Ελληνικής πλευράς από τον Πρύτανη του Πανεπιστημίου Θεσσαλίας κ. Ζήση Μαμούρη και από Κινεζικής πλευράς από την Πρέσβυ της Λαϊκής Δημοκρατίας της Κίνας στην Ελλάδα Κα Zhang Qiyue.</p>
      <p>Περιεχόμενο: Σύμπραξη του Ινστιτούτου Κομφούκιος της Κίνας με το Πανεπιστήμιο Θεσσαλίας της Ελλάδας για την εγκαθίδρυση παραρτήματος του εν λόγω Ινστιτούτου στο Πανεπιστήμιο Θεσσαλίας.</p>
      <p><b>11. Μνημόνιο Κατανόησης για την επιτυχή υλοποίηση του Master Plan της COSCO.</b><br/>Υπογράφεται από Ελληνικής πλευράς από τον Υπουργό Ναυτιλίας και Νησιωτικής Πολιτικής κ. Ιωάννη Πλακιωτάκη και από Κινεζικής πλευράς από τον Πρόεδρο Διοικητικού Συμβουλίου της COSCO Shipping Corporation Limited κ. Xu Lirong.</p>
      <p>Περιεχόμενο: Δηλώνεται με επίσημο τρόπο η βούληση των δύο κυβερνήσεων να ξεπερασθούν τα όποια εμπόδια για την υλοποίηση του επενδυτικού προγράμματος της COSCO στον Λιμένα Πειραιώς, το οποίο αποτελεί ύψιστη προτεραιότητα από Κινεζικής πλευράς.</p>
      <p><b>12. Ανακοίνωση για την ίδρυση υποκαταστήματος στην Αθήνα της Bank of China.</b><br/>Υπογράφεται από Ελληνικής πλευράς από τον Υποδιοικητή της Τραπέζης της Ελλάδος κ. Θεόδωρο Μητράκο και από Κινεζικής πλευράς από τον Πρόεδρο Διοικητικού Συμβουλίου της Bank of China κ. Liu Liange.</p>
      <p>Περιεχόμενο: Ανακοινώνεται η ίδρυση υποκαταστήματος της Bank of China στην Αθήνα, 4ης μεγαλύτερης Τράπεζας παγκοσμίως, με ενεργητικό ύψους $230 δισ.</p>
      <p><b>13. Ανακοίνωση για την ίδρυση Γραφείου Αντιπροσωπείας στην Αθήνα της Τράπεζας Βιομηχανίας και Εμπορίου της Κίνας.</b><br/>Υπογράφεται από Ελληνικής πλευράς από τον Υποδιοικητή της Τραπέζης της Ελλάδος κ. Θεόδωρο Μητράκο και από Κινεζικής πλευράς από τον Πρόεδρο και Εκτελεστικό Διευθυντή της Industrial and Commercial Bank of China κ. Chen Siqing.</p>
      <p>Περιεχόμενο: Ανακοινώνεται η ίδρυση Γραφείου Αντιπροσωπείας της ICBC στην Αθήνα, μεγαλύτερης Τράπεζας παγκοσμίως, με ενεργητικό ύψους $338 δισ.</p>
      <p><b>14.Συμφωνία για την εκδήλωση ενδιαφέροντος επένδυσης στο έργο διασύνδεσης ηλεκτρικής ενέργειας "ΑΡΙΑΔΝΗ".</b><br/>Υπογράφεται από Ελληνικής πλευράς από τον Πρόεδρο και Διευθύνοντα Σύμβουλο του ΑΔΜΗΕ κ. Μανούσο Μανουσάκη και από Κινεζικής πλευράς από τον Πρόεδρο της State Grid Corporation of China κ. Kou Wei.</p>
      <p>Περιεχόμενο: Εκδηλώνεται με τον πλέον επίσημο τρόπο το κινεζικό ενδιαφέρον για συμμετοχή στον διαγωνισμό που αναμένεται να ανακοινωθεί σύντομα για την ηλεκτρική διασύνδεση της ηπειρωτικής Ελλάδας με την Κρήτη.</p>
      <p><b>15. Συμφωνία συνεργασίας για την δημιουργία του έργου MINOS 50MW στην Κρήτη.</b><br/>Υπογράφεται από Ελληνικής πλευράς από τους (1) Πρόεδρο NUR Energie κ. Kevin Sara και (2) Διευθύνοντα Σύμβουλο Prenecon-Green Energy Holdings Plc κ. Δημήτριο Μπούρα και από Κινεζικής πλευράς από τους (1) Πρόεδρο και Εκτελεστικό Διευθυντή της Industrial and Commercial Bank of China κ. Chen Siqing και (2) Πρόεδρο του China Energy Engineering Group κ. Wang Jianping.</p>
      <p>Περιεχόμενο: Επισφραγίζεται η συνεργασία των δύο χωρών στις ανανεώσιμες πηγές ενέργειας, καθώς με το συγκεκριμένο έργο εξασφαλίζεται η μεταφορά και χρήση προηγμένης κινεζικής τεχνολογίας για την παραγωγή ηλεκτρικής ενέργειας στην Κρήτη, ώστε να ενισχυθεί σημαντικά η ενεργειακή αυτονομία του νησιού.</p>
      <p><b>16. Δέσμη συμβάσεων χρηματοδότησης για την κατασκευή έργων του Λιμένος Πειραιώς.</b><br/>Υπογράφεται από Ελληνικής πλευράς από τους (1) Αντιπρόεδρο Ευρωπαϊκής Τράπεζας Επενδύσεων κ. Andrew McDowell και (2) Διευθυντή του Οργανισμού Λιμένος Πειραιώς Α.Ε. κ. Αθανάσιο Λιάγκο και από Κινεζικής πλευράς από τον Πρόεδρο της Εxport-Import Bank of China κ. Xu Xiaolian.</p>
      <p>Περιεχόμενο: Αφορά τη χρηματοδότηση του επενδυτικού προγράμματος της COSCO από την Ευρωπαϊκή Τράπεζα Επενδύσεων με την παροχή εγγυήσεων από την κρατική Εxport-Import Bank of China. Έτσι εκδηλώνεται με άμεσο θετικό τρόπο η υποστήριξη της Ευρωπαϊκής Τράπεζας Επενδύσεων και κατ' επέκταση η υποστήριξη της ΕΕ στην εν λόγω επένδυση.</p>
      <h3>Το πρόγραμμα του Κινέζου Προέδρου</h3>
      <p>Νωρίτερα, ο Κινέζος Πρόεδρος είχε καταθέσει <b>στεφάνι στο Μνημείο του Αγνώστου Στρατιώτη.</b></p>
      <p>Στις 12.40 ο πρωθυπουργός θα παραθέσει <b>γεύμα</b> προς τιμήν του Προέδρου της Λαϊκής Δημοκρατίας της Κίνας σε κεντρικό εστιατόριο της Αθήνας.</p>
      <p>Στις 16.30 οι δύο ηγέτες, συνοδευόμενοι από τις συζύγους τους, θα επισκεφθούν τις εγκαταστάσεις της Cosco (Σταθμός Εμπορευματοκιβωτίων) στο λιμάνι του Πειραιά.</p>
      <p>Η πρώτη ημέρα της επίσκεψης του Κινέζου Προέδρου στην Ελλάδα θα ολοκληρωθεί με το ε<b>πίσημο δείπνο</b> που θα παραθέσει προς τιμήν του Κινέζου Προέδρου στις 19:00, ο Πρόεδρος της Δημοκρατίας Προκόπης Παυλόπουλος, στο οποίο θα παραστεί ο πρωθυπουργός Κυριάκος Μητσοτάκης.</p>
      <p>Αύριο <b>Τρίτη 12 Νοεμβρίου</b>, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης. Νωρίτερα, στις 10:00 πμ, ο Κινέζος Πρόεδρος θα έχει συνάντηση με τον πρόεδρο του ΣΥΡΙΖΑ, Αλέξη Τσίπρα. Η συνάντηση θα πραγματοποιηθεί στο ξενοδοχείο Divani Caravel.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197001/voyli-erotisi-gennimata-se-mitsotaki-gia-to-prosfygiko">Βουλή: Ερώτηση Γεννηματά σε Μητσοτάκη για το προσφυγικό</a>
        </li>
        <li>
          <a href="https://www.cnn.gr/oikonomia/story/196980/oi-16-telikes-symfonies-poy-ypegrapsan-kyriakos-mitsotakis-kai-si-tzinpingk">Οι 16 τελικές συμφωνίες που υπέγραψαν Κυριάκος Μητσοτάκης και Σι Τζινπίνγκ</a>
        </li>
        <li>
          <a href="https://www.cnn.gr/news/politiki/story/196962/si-tzinpingk-se-paylopoylo-synergasia-dyo-megalon-politismon-oxi-mono-dyo-xoron">Σι Τζινπίνγκ σε Παυλόπουλο: Συνεργασία δύο μεγάλων πολιτισμών, όχι μόνο δύο χωρών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/355/megaro-maximoy">ΜΕΓΑΡΟ ΜΑΞΙΜΟΥ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/5087/istoriki-synantisi">ΙΣΤΟΡΙΚΗ ΣΥΝΑΝΤΗΣΗ</a>
        </li>
        <li>
          <a href="https://www.cnn.gr/eidhseis/tag/15504/si-tzinpingk">ΣΙ ΤΖΙΝΠΙΝΓΚ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196998/snapshot/2699064.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196959/snapshot/21876362.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196994/snapshot/tsiaras.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196950/snapshot/2750665.jpg"/>
      </figure>
    </article>
  </body>
</html>