<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639350/%D8%AA%D8%A6%D8%A7%D8%AA%D8%B1-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%AF%D8%BA%D8%AF%D8%BA%D9%87-%D9%87%D9%86%D8%B1%D9%85%D9%86%D8%AF%D8%A7%D9%86-%D8%AC%D8%B2%DB%8C%D8%B1%D9%87-%D8%AE%D8%A7%D8%B1%DA%A9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T09:43:00+00:00"/>
    <meta property="og:title" content="تئاتر دفاع مقدس؛ دغدغه هنرمندان جزیره خارک"/>
    <meta property="og:description" content="هنرمندان تئاتری در استان بوشهر با وجود محدودیت‌ها بسیار با انگیزه هستند و تئاتر‌های دفاع مقدسی را برای جشنواره‌ها آماده می‌کنند."/>
  </head>
  <body>
    <article>
      <h1>
        <a href="https://www.bultannews.com/fa/news/639350/%D8%AA%D8%A6%D8%A7%D8%AA%D8%B1-%D8%AF%D9%81%D8%A7%D8%B9-%D9%85%D9%82%D8%AF%D8%B3-%D8%AF%D8%BA%D8%AF%D8%BA%D9%87-%D9%87%D9%86%D8%B1%D9%85%D9%86%D8%AF%D8%A7%D9%86-%D8%AC%D8%B2%DB%8C%D8%B1%D9%87-%D8%AE%D8%A7%D8%B1%DA%A9">تئاتر دفاع مقدس؛ دغدغه هنرمندان جزیره خارک</a>
      </h1>
      <h2>هنرمندان تئاتری در استان بوشهر با وجود محدودیت‌ها بسیار با انگیزه هستند و تئاتر‌های دفاع مقدسی را برای جشنواره‌ها آماده می‌کنند.</h2>
      <address><time datetime="2019-11-11T09:43:00+00:00">11 Nov 2019, 09:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، الهام چنانی کارگردان نمایش «آخرین دکل از اولین پادگان جنگ» که از <b>جزیره خارک</b> در بخش نمایش های کوتاه بیست و دومین جشنواره ملی تئاتر فتح خرمشهر شرکت کرده، درخصوص این نمایش  گفت: نمایش «آخرین دکل از اولین پادگان جنگ» موضوع دفاع مقدسی دارد. این نمایش روایتگر داستان سربازی است که در زمان جنگ روی آخرین دکل از اولین پادگان مشغول نگهبانی بوده و اتفاقی برای او رخ می‌دهد. پدر سرباز که به خاطر یکی از پسرانش که اسیر شده به عراق می‌رود تا او را برگرداند، اما خود نیز اسیر می‌شود و او را مجبور به جاسوسی می‌کنند.</p>
      <p>چنانی در خصوص وضعیت تئاتر در استان بوشهر و جزیره خارک گفت: تئاتر استان بوشهر به خصوص جزیره خارک بسیار فعال است. هنرمندان تئاتری با وجود محدودیت‌ها بسیار با انگیزه هستند و همواره تئاتر‌های مختلفی را برای جشنواره‌های متفاوت و اجراهای عموم آماده می‌کنند. یکی از دغدغه‌های هنرمندان در جزیره خارک و استان بوشهر تئاتر دفاع مقدس است.</p>
      <p>چنانی در خصوص بیست و دومین جشنواره ملی تئاتر فتح خرمشهر اظهار کرد: این دوره از جشنواره تئاتر ملی فتح خرمشهر بسیار خوب بوده و بخش‌هایی به تازگی به آن اضافه شده که امیدواریم با برنامه ریزی‌های بیشتر نظم بیشتری داشته باشد. با این حال این دوره از جشنواره از مهم‌ترین جشنواره‌هاست. من از این جشنواره بسیار راضی هستم و همه موارد به دقت و درستی به گروه‌های نمایشی اطلاع داده می‌شود و ما امیدواریم جشنواره تئاتر ملی فتح خرمشهر متداوم باشد.</p>
    </article>
  </body>
</html>