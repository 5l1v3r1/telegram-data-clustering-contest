<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prodej-aut-v-cine-klesa-uz-16-mesicu-v-rijnu-o-ctyri-procenta/1819591?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T09:49:00+00:00"/>
    <meta property="og:title" content="Prodej aut v Číně klesá už 16 měsíců, v říjnu o čtyři procenta"/>
    <meta property="og:description" content="Peking/Šanghaj - Prodej aut v Číně v říjnu meziročně klesl o čtyři procenta, klesá už 16 měsíců, uvedl dnes čínský svaz výrobců automobilů (CAAM). Výrazně klesl prodej aut na šetrný pohon, označovaných jako NEV, a to o 45,6 procenta, poznamenala agentura Reuters. Přesný počet prodaných aut ale nesdělila. Kvůli zpomalení růstu ekonomiky a přísnějším emisním standardům prodej aut klesá už druhým rokem. Čína má největší automobilový trh na světě."/>
  </head>
  <body>
    <article>
      <h1>Prodej aut v Číně klesá už 16 měsíců, v říjnu o čtyři procenta</h1>
      <address><time datetime="2019-11-11T09:49:00+00:00">11 Nov 2019, 09:49</time> by <a rel="author" href="http://www.ctk.cz/" target="_blank">ČTK</a></address>
      <p>Peking/Šanghaj - Prodej aut v Číně v říjnu meziročně klesl o čtyři procenta, klesá už 16 měsíců, uvedl dnes čínský svaz výrobců automobilů (CAAM). Výrazně klesl prodej aut na šetrný pohon, označovaných jako NEV, a to o 45,6 procenta, poznamenala agentura Reuters. Přesný počet prodaných aut ale nesdělila. Kvůli zpomalení růstu ekonomiky a přísnějším emisním standardům prodej aut klesá už druhým rokem. Čína má největší automobilový trh na světě.</p>
      <p>Loni se prodej aut snížil v celoročním srovnání poprvé od 90. let. Čínská ekonomika totiž zpomaluje a podepisuje se na ní také obchodní válka se Spojenými státy. Ještě před třemi lety rostl prodej aut v Číně z roku na rok dvouciferným tempem. Letos v září klesl o 5,2 procenta, v srpnu pak o 6,9 procenta.</p>
      <p>Prodej vozů NEV klesá už čtvrtý měsíc za sebou, v září to bylo o 33 procent. Loni jejich prodej naopak o 62 procent vzrostl, navzdory tomu, že celkový počet aut klesl. Čína výrobu aut NEV podporuje a automobilky musejí plnit stanovené prodejní kvóty. Letos ale vláda snížila vedle řady jiných dotací i subvence na nákup NEV, kam patří elektrické hybridní vozy, čistě elektrická auta a vozy s vodíkovým pohonem. Podle CAAM je možné, že se letos těchto aut prodá méně než loni.</p>
      <p>Na poklesu prodeje aut na tradiční paliva se podle CAAM, analytiků, prodejců i zákazníků podepsala skutečnost, že některá města a provincie, které pokrývají nejméně tři pětiny čínského automobilového trhu, zavedly nové emisní standardy s předstihem. Vláda nejzazší termín stanovila na konec roku 2020.</p>
      <p>Září a říjnu se v tomto odvětví v Číně říká "zlaté září" a "stříbrný říjen". Tyto dva měsíce jsou totiž považovány za hlavní sezonu prodeje aut, kdy zákazníci po létě zpravidla nakupují.</p>
    </article>
  </body>
</html>