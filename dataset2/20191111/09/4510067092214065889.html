<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/sanatate-curata-bolojan-i-a-izgonit-pe-sefii-primariei-oradea-din-parcarea-interioara-a-institutiei-152701.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T09:15:00+00:00"/>
    <meta property="og:title" content="Sănătate curată! Bolojan i-a izgonit pe şefii Primăriei Oradea din parcarea interioară a instituţiei"/>
    <meta property="og:description" content="'Pentru o viaţă sănătoasă, faceţi mişcare cel puţin 30 de minute pe zi', îndeamnă mesajele publicitare de la televizor. Primarul Ilie Bolojan a şi pus-o în aplicare. Vezi aici cum!"/>
  </head>
  <body>
    <article>
      <h1>Sănătate curată! Bolojan i-a izgonit pe şefii Primăriei Oradea din parcarea interioară a instituţiei</h1>
      <address>
        <time datetime="2019-11-11T09:15:00+00:00">11 Nov 2019, 09:15</time>
      </address>
      <figure>
        <img src="https://cdn.ebihoreanul.ro/static/gallery_big/24_parcare_bula.jpg"/>
      </figure>
      <p>"Pentru o viaţă sănătoasă, faceţi mişcare cel puţin 30 de minute pe zi", îndeamnă mesajele publicitare de la televizor. Primarul Ilie Bolojan a şi pus-o în aplicare. Toţi şefii din Primărie cadorisiţi cu maşini de serviciu au de făcut pe jos minimum 300 de metri în fiecare dimineaţă ca să ajungă la birou şi, la fel, când pleacă.</p>
      <p>Începând de săptămâna trecută, maşinile de serviciu ale municipalităţii parchează în curtea Companiei de Apă din strada Duiliu Zamfirescu pentru a elibera încă 16 locuri din curtea palatului administrativ pentru orădenii care vin cu treabă la Primărie.</p>
      <p>Pentru a fi sigur că măsura va fi şi respectată edilul a dispus ştergerea numerelor de înmatriculare a maşinilor municipalităţii nu doar de pe asfalt, ci şi din softul care acţionează bariera de la intrare în parcare.</p>
      <p>Ca să poată intra cu maşina şefii sunt obligaţi să îşi scoată tichet, iar dacă depăşesc cele 30 de minute de staţionare fără plată riscă să plătească 3 lei pentru o oră, 10 lei pentru două ore şi 30 lei pentru toată ziua. Să guste şi ei din binefacerile dezvoltării oraşului, la fel ca orădeanul de rând...</p>
    </article>
  </body>
</html>