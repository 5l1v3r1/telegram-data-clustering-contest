<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/trasparenza-i-dati-della-pa-sono-online-ma-pochi-cittadini-li-consultano/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T09:55:00+00:00"/>
    <meta property="og:title" content="Trasparenza: i dati della PA sono online, ma pochi cittadini li consultano"/>
    <meta property="og:description" content="L'ultimo censimento realizzato dall'Autorità anticorruzione (ANAC) sulle pagine di trasparenza delle PA di 20 capoluoghi di regione conferma poco audience."/>
  </head>
  <body>
    <article>
      <h1>Trasparenza: i dati della PA sono online, ma pochi cittadini li consultano</h1>
      <address><time datetime="2019-11-11T09:55:00+00:00">11 Nov 2019, 09:55</time> by <a rel="author">Dario D'Elia</a></address>
      <p>I dati riguardanti le pubbliche amministrazioni com’è risaputo sono liberamente consultabili online, ma secondo <a href="http://www.anticorruzione.it/portal/public/classic/Comunicazione/News/_news?id=59f1b8a30a7780427e20cd6d8a22e371">l’ultimo censimento</a><b> realizzato dall’Autorità anticorruzione</b> (ANAC) gli italiani non sembrano essere molto interessati. O meglio, il concetto di “amministrazione trasparente” è un elemento chiave per il controllo diffuso e la prevenzione di fenomeni di corruzione. Però è anche vero che spulciare cosa avvenga nella PA – si pensi ad atti, incarichi, bandi di concorso, indici di efficienza, etc. – è spesso un’attività da addetti ai lavori e bisogna avere competenze per interpretare i dati.</p>
      <figure>
        <img src="https://www.tomshw.it/images/images/2019/11/trasparenza-pa-62146.768x432.jpg"/>
      </figure>
      <p>Come spiega oggi <a href="https://www.repubblica.it/">La Repubblica</a> <b>il numero di contatti per abitante</b> sulle specifiche pagine Web della PA di 20 capoluoghi di regione, considerando il 2018 e i primi nove mesi del 2019, sono di 2,90 a Venezia e 0,02 a Roma. In questa forbice si declinano i principali comuni italiani e complessivamente il dato è piuttosto sconfortante. Ad esempio proprio a Roma nell’ultimo anno le pagine “amministrazione trasparente” hanno registrato 66mila accessi, contro le 852mila di Milano.</p>
      <p>E non è neanche una questione di latitudine, perché vi sono realtà come Palermo che hanno raggiunto quota 202mila e come Bologna che viaggiano sulle 33mila. Al massimo si rilevano eccezioni. Ad esempio Venezia ha registrato una apparente inspiegabile crescita del 175%, passando da 4.315 a 756.592 visite. <b>L’Aquila invece supera di dieci volte la media italiana sui dati relativi ai pagamenti</b>, ma questo è probabilmente legato alle pratiche di ricostruzione relative al terremoto.</p>
      <p>In media comunque le pagine di “trasparenza” più consultate sono quelle riguardanti i <b>bandi di gara e i contratti</b> (39,71%), l’organizzazione (32,60%), i provvedimenti (9,62%) e le attività (5,97%).</p>
    </article>
  </body>
</html>