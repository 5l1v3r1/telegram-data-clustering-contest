<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/roccalumera-saitta-replica-alla-minoranza-sul-cimitero-nessun-disservizio.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T09:23:03+00:00"/>
    <meta property="og:title" content="Roccalumera. Saitta replica alla minoranza sul cimitero: “Nessun disservizio”"/>
    <meta property="og:description" content="L'esperto del sindaco a muso duro contro l'opposizione: &quot;Offusca l'immagine della comunità, creando astio nella popolazione&quot;"/>
  </head>
  <body>
    <article>
      <h1>Roccalumera. Saitta replica alla minoranza sul cimitero: “Nessun disservizio”</h1>
      <address><time datetime="2019-11-11T09:23:03+00:00">11 Nov 2019, 09:23</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>L'esperto del sindaco a muso duro contro l'opposizione: "Offusca l'immagine della comunità, creando astio nella popolazione"</i>
      </p>
      <p>ROCCALUMERA – “Sul cimitero, l’azione della minoranza è sempre più connotata da intenti strumentali e millantatori”. Replica così, l’avvocato <b>Carmelo Saitta</b>, esperto del sindaco Gaetano Argiroffi, alla mozione del gruppo di minoranza sulle <a href="https://www.tempostretto.it/news/roccalumera-illuminazione-votiva-obsoleta-al-cimitero-la-minoranza-chiede-interventi.html">carenze dell’impianto di illuminazione votiva nel cimitero comunale</a>. L’opposizione aveva inoltre segnalato le lamentele dei cittadini in occasione delle giornate di commemorazione dei Defunti.</p>
      <p>“Mi sento di intervenire – ha replicato Saitta – perché <b>mai come questa volta la memoria dei defunti a Roccalumera è stata rispettata</b>, quanto a decoro, pulizia e servizi, tant’è che per tutta la durata della festività i defunti sono stati al centro della considerazione generale di tutti, e la festività non è stata una ricorrenza di maniera”.</p>
      <p>Tutto questo, secondo Saitta, è stato possibile, grazie agli sforzi ed alle energie spese da due componenti dell’Amministrazione Argiroffi, <b>Cosimo Cacciola e Natia Lucia Basile</b>.</p>
      <p>“Il primo, perché nella sua veste di capogruppo di maggioranza si è prodigato nel coordinamento degli agenti addetti alla pulizia straordinaria occorsa in tutto il paese e che ha avuto il suo culmine nel cimitero. La seconda, perché ha interagito con la ditta aggiudicataria dell’appalto del servizio della luce votiva, curando nel contempo in ogni minimo dettaglio l’arredo floreale dell’area cimiteriale”, ha puntualizzato l’esperto del sindaco.</p>
      <h3>“Nessuna lamentela, luci sempre accese e funzionanti”</h3>
      <p>“Grazie al loro impegno – ha aggiunto Saitta – quest’anno l’area cimiteriale di Roccalumera <b>ha brillato per pulizia e arredo floreale, come non mai</b>. Io personalmente non ho constatato alcun disservizio nei termini denunciati dalla minoranza. Mi sono recato per quattro giorni al cimitero, incontrando gente intenta a curare i propri defunti, molto serena e lieta, e non ho riscontrato alcuna lamentala. Le luci sono state sempre accese e funzionanti”. </p>
      <p>Infine, l’affondo: “Una cosa è certa, Corrini e compagni, anziché plaudire al buon servizio, sono animati da un solo obiettivo, <b>diffondere notizie che offuscano l’immagine della nostra comunità e creare astio nella popolazione</b>. Ancora una volta l’opposizione nel voler stare a tutti i costi sui social, ispirata da cattivi maestri, è mossa da intenti strumentali e millantatori contraria alla verità dei fatti, che non arrecano benefici alla sua azione politica, rivelandosi essa maldestra”.</p>
    </article>
  </body>
</html>