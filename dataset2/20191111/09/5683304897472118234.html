<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/south-korea-deports-north-koreans-who-fled-after-killing-16.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T09:42:00+00:00"/>
    <meta property="og:title" content="16 ജീവനൊടുങ്ങിയ ആ ഉത്തര കൊറിയൻ ബോട്ട്; നെഞ്ചിൽ തീയുമായി അഭയാർഥികൾ"/>
    <meta property="og:description" content="പീഡിപ്പിച്ചതിനുള്ള പ്രതികാരമായിട്ടായിരുന്നു ക്യാപ്റ്റനെ കൊലപ്പെടുത്തിയത്. ഇത് മറ്റുള്ളവർ അറിഞ്ഞതോടെ രഹസ്യം മറയ്ക്കാനായി 15 പേരെയും കൊലപ്പെടുത്തി..North Korea. South Korea. North Korea Defectors. South Korea Relation. Kim Jong Un. കിം ജോങ് ഉൻ. ഉത്തര കൊറിയ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>16 ജീവനൊടുങ്ങിയ ആ ഉത്തര കൊറിയൻ ബോട്ട്; നെഞ്ചിൽ തീയുമായി അഭയാർഥികൾ</h1>
      <address><time datetime="2019-11-11T09:42:00+00:00">11 Nov 2019, 09:42</time> by <a rel="author">മനോരമ ലേഖകൻ</a></address>
      <p>സോൾ∙ പതിനാറു പേരുടെ മൃതദേഹങ്ങൾ വീണ ഒരു ബോട്ട് – ദക്ഷിണ കൊറിയയിൽ അഭയം തേടിയിരിക്കുന്ന ഉത്തര കൊറിയക്കാരുടെ നെഞ്ചിലെ തീയായിരിക്കുകയാണ് അതിപ്പോൾ. ബോട്ടിൽ നിന്നു പിടികൂടിയ രണ്ടു പേരെയും കൊലപാതകികളെന്ന് ആരോപിച്ച് ഉത്തര കൊറിയയ്ക്കു കൈമാറിക്കഴിഞ്ഞു ദക്ഷിണ കൊറിയ. അഭയാർഥികളായി കണക്കാക്കാതെ, സത്യമെന്താണെന്നു പോലും തിരക്കാതെ ദക്ഷിണ കൊറിയ നടത്തിയ ഈ നീക്കം രാജ്യാന്തര മനുഷ്യാവകാശ സംഘടനകളെയും ആശങ്കയിലാഴ്ത്തിയിട്ടുണ്ട്. </p>
      <p>ഉത്തരകൊറിയൻ ഭരണാധികാരി കിം ജോങ് ഉന്നിന്റെ ഏകാധിപത്യ ക്രൂരതകൾ താങ്ങാനാകാതെ ആയിരങ്ങളാണ് അതിർത്തി കടന്ന് ദക്ഷിണ കൊറിയയിൽ അഭയം പ്രാപിച്ചിരിക്കുന്നത്. ഇവരുടെ ഭാവിയെന്തെന്നതു ചോദ്യചിഹ്നമായി മാറിയിരിക്കുകയാണ്. 1950–53ലെ കൊറിയൻ യുദ്ധത്തിനു ശേഷം ഇതാദ്യമായാണ് ദക്ഷിണ കൊറിയയിലെത്തിയ ഉത്തര കൊറിയക്കാരെ തിരികെ അയയ്ക്കുന്നതെന്നതും ആശങ്ക വർധിപ്പിക്കുന്നു. ഇക്കഴിഞ്ഞ വ്യാഴാഴ്ചയാണ്, പ്രായം ഇരുപതുകളിലെത്തിയ രണ്ടു പേരെ ഉത്തര കൊറിയയ്ക്കു വിട്ടു കൊടുത്തത്. ഇരുവരും മത്സ്യത്തൊഴിലാളികളായിരുന്നു. </p>
      <figure>
        <img src="https://img-mm.manoramaonline.com/content/dam/mm/mo/news/kerala/images/2019/8/26/north-korea.jpg"/>
        <figcaption>കിം ജോങ് ഉൻ (ഫയൽ ചിത്രം)</figcaption>
      </figure>
      <p>കടലിൽ വച്ച് ബോട്ടിലെ 16 പേരെയും കൊലപ്പെടുത്തിയെന്നായിരുന്നു ഇവർക്കെതിരെയുള്ള കേസ്. തുടർന്ന് ഉത്തരകൊറിയയ്ക്കു കൈമാറുകയായിരുന്നു. അഭയാർഥികളെന്ന പരിഗണന നൽകി ദക്ഷിണ കൊറിയയിൽ തന്നെ വിചാരണയ്ക്കുള്ള അവസരം പലർക്കും നേരത്തേ നൽകിയിട്ടുണ്ട്. ഇക്കാര്യത്തിൽ അതു പാലിച്ചില്ലെന്നാണു വിമർശനം. എന്നാൽ നടത്തിയ കൊലപാതകത്തിന്റെ ഗൗരവം മനസ്സിലാക്കിയാണ് ഇരുവരെയും ഉത്തരകൊറിയയ്ക്കു കൈമാറിയതെന്നാണ് ദക്ഷിണ കൊറിയ പറയുന്നത്. അഭയാർഥികൾക്കായുള്ള രാജ്യാന്തര നിയമം ഇവർക്കു ബാധകമാകില്ലെന്നും വ്യക്തമാക്കി.</p>
      <p>
        <b>പദ്ധതിയിട്ടത് മൂന്നു പേർ</b>
      </p>
      <p>ദക്ഷിണ കൊറിയയുടെ കിഴക്കൻ സമുദ്ര അതിർത്തിയിൽ നിന്ന് ഒക്ടോബർ 26നാണു രണ്ടു പേരെയും പിടികൂടിയതെന്ന് ഉത്തര കൊറിയൻ ബന്ധം കൈകാര്യം ചെയ്യുന്ന ഏകതാ മന്ത്രാലയം അറിയിച്ചു. ബോട്ട് പരിശോധനയിലാണ് ക്യാപ്റ്റൻ ഉൾപ്പെടെ 16 പേരെ കൊലപ്പെടുത്തിയതായി കണ്ടെത്തിയത്. ഓഗസ്റ്റിലാണ് ഉത്തര കൊറിയയിലെ കിംചായേക്ക് തുറമുഖത്തു നിന്ന് 19 പേരുമായി ബോട്ട് പുറപ്പെട്ടത്. കണവകളെ പിടികൂടുന്നതിനായിരുന്നു യാത്ര. മാസങ്ങളോളം കടലിൽ കഴിഞ്ഞ് മത്സ്യബന്ധനമായിരുന്നു ഇവരുടെ രീതി. റഷ്യയ്ക്കു സമീപവും മറ്റുമായിട്ടായിരുന്നു മത്സ്യബന്ധനം. </p>
      <p>അതിനിടെയാണ് ഇപ്പോൾ പിടിയിലായ രണ്ടു പേരും മൂന്നാമനും ചേർന്ന് കൊലപാതകത്തിനു പദ്ധതിയിടുന്നത്. പീഡിപ്പിച്ചതിനുള്ള പ്രതികാരമായിട്ടായിരുന്നു ക്യാപ്റ്റനെ കൊലപ്പെടുത്തിയത്. ഇതു മറ്റുള്ളവർ അറിഞ്ഞതോടെ രഹസ്യം മറയ്ക്കാനായി 15 പേരെയും കൊലപ്പെടുത്തി. മർദിച്ചായിരുന്നു കൊലപാതകമെന്നും അന്വേഷണ ഉദ്യോഗസ്ഥർ പറയുന്നു. തിരികെ ബോട്ടിൽ കിംചായേക്കിലെത്തി ഉത്തര കൊറിയയിലെ തന്നെ മറ്റൊരു ഭാഗത്തേക്കു നീങ്ങാനായിരുന്നു മൂവരുടെയും തീരുമാനം. എന്നാൽ തുറമുഖത്തിനു സമീപത്തു വച്ച് മൂന്നാമൻ അറസ്റ്റിലായി. രണ്ടു പേർ ബോട്ടുമായി രക്ഷപ്പെട്ടു. </p>
      <figure>
        <img src="https://img-mm.manoramaonline.com/content/dam/mm/mo/news/editorial/images/2019/6/22/north-korea-military.jpeg"/>
        <figcaption>ഉത്തര കൊറിയ സുരക്ഷാ ഉദ്യോഗസ്ഥർ (ഫയൽ ചിത്രം)</figcaption>
      </figure>
      <p>ദക്ഷിണ കൊറിയൻ സമുദ്രാതിർത്തി കടന്നു വന്ന ബോട്ടിലെ നാവികസേന കപ്പൽ പിന്തുടർന്നു മുന്നറിയിപ്പ് നൽകിയിരുന്നു. മൂന്നാം ദിവസവും ഇവരെ പ്രദേശത്തു കണ്ടതോടെ നാവികസേന അറസ്റ്റ് ചെയ്യുകയായിരുന്നു. ദക്ഷിണ കൊറിയയിൽ അഭയം പ്രാപിക്കാനെത്തിയവരാണെന്നായിരുന്നു ഇരുവരും ആദ്യം പറഞ്ഞത്. എന്നാൽ അറസ്റ്റ് ഒഴിവാക്കാനുള്ള തന്ത്രമാണതെന്നായിരുന്നു ദക്ഷിണ കൊറിയ വ്യക്തമാക്കിയത്. അന്വേഷണത്തിനൊടുവിൽ കര അതിർത്തി വഴി ഇരുവരെയും കൈമാറാനുള്ള തീരുമാനം ഉത്തരകൊറിയയെ അറിയിക്കുകയും ചെയ്തു.</p>
      <p>
        <b>പലായനം വൻതോതിൽ</b>
      </p>
      <p>പലപ്പോഴും ഉത്തര കൊറിയൻ മത്സ്യബന്ധന ബോട്ടുകൾ ദക്ഷിണ കൊറിയൻ തീരത്തെത്താറുണ്ട്. അതിലുള്ളവരെ അഭയാർഥികളായി സ്വീകരിക്കുകയാണു പതിവ്. തിരികെ പോകാൻ ആഗ്രഹിക്കുന്നവരെ അതിനും അനുവദിക്കും. കൊറിയൻ യുദ്ധത്തിനു ശേഷം ഇതുവരെ 32,000ത്തോളം ഉത്തര കൊറിയക്കാർ ദക്ഷിണ കൊറിയയിലേക്കു പലായനം ചെയ്തിട്ടുണ്ടെന്നാണു കണക്ക്. ഭൂരിപക്ഷം പേരും ചൈന വഴിയാണു കടക്കുന്നത്. ഇക്കഴിഞ്ഞ 20 വർഷത്തിനിടെയായിരുന്നു ഏറ്റവും കൂടുതൽ പലായനം. </p>
      <p>തങ്ങളുടെ പൗരന്മാരെ മനഃപൂർവം തടവിലാക്കിയിരിക്കുകയാണ് ദക്ഷിണ കൊറിയ എന്നാണ് ഉത്തര കൊറിയയുടെ ആരോപണം. ഇതിന്റെ പേരിൽ ഇപ്പോഴും ഇരുരാജ്യങ്ങൾ തമ്മിൽ തര്‍ക്കമുണ്ട്. എന്നാൽ അഭയാർഥികളായി എത്തിയവർ ഉത്തര കൊറിയയിൽ കുറ്റം ചെയ്തിട്ടുണ്ടെങ്കിൽ അതിന്റെ ശിക്ഷ അനുഭവിക്കേണ്ടി വരാറുണ്ട്. കൊലപാതകം, ബലാത്സംഗം തുടങ്ങിയ കുറ്റങ്ങൾ ചെയ്ത ഉത്തരകൊറിയക്കാർ വരെ ദക്ഷിണ കൊറിയൻ തടവറകളിലുണ്ട്. ഈ രീതി ഇപ്പോൾ പിടികൂടിയ രണ്ടു പേർക്കു ബാധകമാക്കിയില്ലെന്നാണു പ്രധാന വിമർശനം.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/10/north-korea-boat-2.jpg"/>
        <figcaption>ഉത്തര കൊറിയയിലെ ബോട്ടുയാത്ര(ഫയൽ ചിത്രം)</figcaption>
      </figure>
      <p>കനത്ത ശിക്ഷയാണ് ഇരുവരെയും കിമ്മിന്റെ സാമ്രാജ്യത്തിൽ കാത്തിരിക്കുന്നതെന്ന് നിരീക്ഷകർ പറയുന്നു. വധശിക്ഷ ഉൾപ്പെടെയാണത്. ഉത്തര കൊറിയൻ ജയിലുകളിൽ ക്രൂര പീഡനങ്ങൾക്കിരയായി 1.2 ലക്ഷത്തോളം പേരുണ്ടെന്നാണ് റിപ്പോർട്ടുകൾ. പൊതുജനമധ്യത്തിലുള്ള വധശിക്ഷയും ഇവിടെ പതിവാണ്.</p>
      <p>പീഡനമുറകള്‍ക്കായി പ്രത്യേക ജയിലറകൾ വരെയുണ്ട്. ഇരുവരെയും വിട്ടുകൊടുത്തതിലൂടെ ഉത്തരകൊറിയൻ സാമ്രാജ്യത്വ നയങ്ങള്‍ക്കു പിന്തുണ നൽകുകയാണ് ദക്ഷിണ കൊറിയ ചെയ്തതെന്നും സാമൂഹ്യ പ്രവർത്തകർ പറയുന്നു. ഉത്തര കൊറിയയ്ക്കു കൈമാറിയ രണ്ടു പേരെപ്പറ്റി ഇതുവരെ യാതൊരു വിവരവും പുറത്തുവന്നിട്ടില്ലെന്നതും ആശങ്ക ശക്തമാക്കുന്നു.</p>
      <p><b>English Summary</b>: South Korea deports North Koreans who fled after killing 16</p>
    </article>
  </body>
</html>