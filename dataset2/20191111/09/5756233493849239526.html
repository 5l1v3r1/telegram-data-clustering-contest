<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620920/%D8%AA%DB%8C%D8%B1%D8%A7%D9%86%D8%AF%D8%A7%D8%B2%DB%8C-%D9%BE%D9%84%DB%8C%D8%B3-%D9%87%D9%86%DA%AF%E2%80%8C%DA%A9%D9%86%DA%AF-%D9%88-%D8%B2%D8%AE%D9%85%DB%8C-%D8%B4%D8%AF%D9%86-%DB%8C%DA%A9-%D9%85%D8%B9%D8%AA%D8%B1%D8%B6-%D8%B6%D8%AF-%D8%AF%D9%88%D9%84%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:24:00+00:00"/>
    <meta property="og:title" content="تیراندازی پلیس هنگ‌کنگ و زخمی شدن یک معترض ضد دولتی"/>
    <meta property="og:description" content="براساس گزارش رسانه‌ها و شاهدان عینی، پلیس هنگ‌کنگ امروز (دوشنبه) به روی معترضان آتش‌ گشود و دست‌کم یک معترض زخمی شد. یک روز پیش از آن، افسران برای متفرق کردن معترضانی که برای ششمین ماه متوالی به اعتراضاتشان ادامه داده‌اند، اقدام به شلیک گاز اشک‌آور کردند."/>
  </head>
  <body>
    <article>
      <h1>تیراندازی پلیس هنگ‌کنگ و زخمی شدن یک معترض ضد دولتی</h1>
      <address>
        <time datetime="2019-11-11T09:24:00+00:00">11 Nov 2019, 09:24</time>
      </address>
      <p>
        <i>براساس گزارش رسانه‌ها و شاهدان عینی، پلیس هنگ‌کنگ امروز (دوشنبه) به روی معترضان آتش‌ گشود و دست‌کم یک معترض زخمی شد. یک روز پیش از آن، افسران برای متفرق کردن معترضانی که برای ششمین ماه متوالی به اعتراضاتشان ادامه داده‌اند، اقدام به شلیک گاز اشک‌آور کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> پلیس هنگ‌کنگ امروز در شرق این دولت‌شهر از مهمات واقعی علیه معترضان استفاده کرده است. کیبل تی‌وی و دیگر رسانه‌های هنگ‌کنگی گزارش دادند، یک معترض با شلیک گلوله پلیس زخمی شده است.</p>
      <p>به گزارش خبرگزاری رویترز،‌ تصاویر ویدیویی نشان می‌دهد، یک معترض غرق در خون با چشمان باز روی زمین افتاده است. پلیس هنگ‌کنگ همچنین معترض دیگری را با اسپری فلفل هدف گرفت. خبرگزاری رویترز هنوز صحت این ویدیوها را تایید نکرده است.</p>
      <p>یک مقام بیمارستانی اعلام کرد، مردی ۲۱ ساله که گمان می‌رود در جریان اعتراضات سای وان هو در هنگ‌کنگ مصدوم شده باشد، امروز در بیمارستان بستری شد و تحت عمل جراحی قرار گرفت. کیبل تی‌وی وضعیت این معترض را باثبات گزارش داد. یک شاهد عینی هم به رویترز گفت، پلیس بعدا در همان منطقه‌ای که این معترض گلوله خورد، گاز اشک‌آور شلیک کرد.</p>
      <p>پلیس هنگ‌کنگ در بیانیه‌ای اعلام کرد،‌ معترضان رادیکال در چندین نقطه این دولت‌شهر موانعی گذاشته بودند و به معترضان هشدار داد تا "فورا از اقدامات غیر قانونی" خودشان دست بکشند. پلیس هنگ‌کنگ درباره تیراندازی به معترضان اظهارنظر نکرد.</p>
      <p>یک شهروند ۳۶ ساله هنگ‌کنگی گفت، معترضان آشغال‌ها را به زمین می‌ریختند تا مانعی ایجاد کنند و بعد پلیس که احتمالا از حمل و نقل ترافیک بود، وارد صحنه شد. او افزود: «با وجود اینکه آن‌ها درگیر نشدند، پلیس وارد شد و فورا شلیک کرد. سه گلوله شلیک شد. این معترضان علیه دولت هستند و برای همین است که پلیس به آن‌ها شلیک کرد.»</p>
      <p>شهروند دیگری گفت: «زمانی که رسیدم، مردم جمع شده بودند و سر پلیس فریاد می‌کشیدند و آن‌ها را قاتل‌ صدا می‌زدند.» پلیس هنگ‌کنگ پیشتر هم به یک معترض ۱۸ ساله و ۱۴ ساله شلیک کرده بودند و هر دو فرد جان سالم به در بردند.</p>
      <p>اعتراضات به صورت روزانه در سراسر هنگ‌کنگ برگزار می‌شود. معترضان از خشونت پلیس و دخالت پکن در امور این دولت‌شهر ناراضی شدند. چین با رد هرگونه مداخله، کشورهای غربی را مقصر ناآرامی هنگ‌کنگ می‌داند. خشونت‌های اخیر پس از آن بالا گرفت که یک دانشجو حین اقدام پلیس برای متفرق کردن معترضان بر اثر سقوط از ارتفاع جان باخت.</p>
    </article>
  </body>
</html>