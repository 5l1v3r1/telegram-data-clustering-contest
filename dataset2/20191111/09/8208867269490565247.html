<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/11/news/hyundai_virtual_seat_buck_l_auto_inizia_da_qui-240831969/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T09:49:00+00:00"/>
    <meta property="og:title" content="Hyundai Virtual Seat Buck, l'auto inizia da qui"/>
    <meta property="og:description" content="ll ruolo chiave della realtà virtuale nel design dei nuovi modelli del colosso coreano"/>
  </head>
  <body>
    <article>
      <h1>Hyundai Virtual Seat Buck, l'auto inizia da qui</h1>
      <h2>ll ruolo chiave della realtà virtuale nel design dei nuovi modelli del colosso coreano</h2>
      <address>
        <time datetime="2019-11-11T09:49:00+00:00">11 Nov 2019, 09:49</time>
      </address>
      <p>C’era una volta l’argilla, e scultori in grado di realizzare il modellino in scala dell’auto che sarebbe poi dovuta diventare di serie. Un procedimento costoso e lungo, anche perché nel caso in cui quello modello non fosse andato bene, il lavoro veniva perduto e bisognava ricominciare da capo. Nel frattempo la tecnologia è andata avanti e quel modellino non è scomparso del tutto, ma è stato per lo meno affiancato dalla cosiddetta realtà virtuale.<br/> <br/>Un esempio lampante è lo Hyundai Motor Europe Technical Center (HMETC). Grazie alla realtà virtuale, è possibile cioè iniziare a comprendere e percepire le forme interne ed esterne dei prodotti ancora prima che vengano realizzati materialmente i modelli. A dieci anni dalla prima idea di Virtual Seat Buck, oggi la tecnologia Hyundai ha raggiunto un livello tale da permettere ad HMETC di sviluppare vetture in modo più efficiente e adattabile alle esigenze.<br/> <br/>“Il nostro Virtual Seat Buck è un esempio di come Hyundai stia implementando innovative tecnologie nei processi di lavoro, affiancandosi alla creazione di modelli fisici in argilla delle auto” – ha dichiarato Thomas Bürkle, Chief Designer dello Hyundai Design Center Europe. “La realtà virtuale non solo facilita e accelera il nostro processo di design, ma ci permette anche di andare ancor più incontro alle esigenze dei nostri clienti”.<br/> <br/>Virtual Seat Buck porta con sé numerosi benefici, tra cui il primo è quello di permettere una visualizzazione rapida dei dati di design, come anche delle varianti di colori e allestimenti, già nelle prime fasi dello sviluppo. Questi dati vengono condivisi in tempo reale con gli ingegneri fin da subito, così fa facilitare un dialogo costante tra i due dipartimenti. Virtual Seat Buck è in grado di effettuare comparative rapide, e ogni volta che un nuovo avanzamento viene salvato sul cloud, questo può essere lavorato in maniera continuativa da diversi dipartimenti a livello globale.<br/> <br/>Il processo di sviluppo con la realtà virtuale semplifica il lavoro dei designer Hyundai riducendo notevolmente il tempo che serve a vedere le proprie idee realizzate in 3D. Inoltre, la tecnologia è capace di visualizzare infinite possibilità di colori e materiali, come anche di provare la funzionalità dinamica delle parti mobili.<br/> <br/>Insomma il vecchio modellino di argilla, alla luce di queste innovazioni, sembra un oggetto preistorico. Che  però conserva ancora il suo fascino e senza il quale non si sarebbero potute realizzare tante automobili di successo.</p>
    </article>
  </body>
</html>