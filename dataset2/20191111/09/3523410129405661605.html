<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639353/%D8%B3%D9%82%D9%88%D8%B7-%DA%86%D9%87%D8%A7%D8%B1-%D9%BE%D9%84%D9%87%E2%80%8C%D8%A7%DB%8C-%D8%AA%D8%B1%D9%85%DB%8C%D9%86%D8%A7%D8%AA%D9%88%D8%B1-%D8%AF%D8%B1-%D8%AC%D8%AF%D9%88%D9%84-%D9%BE%D8%B1%D9%81%D8%B1%D9%88%D8%B4-%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T09:47:00+00:00"/>
    <meta property="og:title" content="سقوط چهار پله‌ای ترمیناتور در جدول پرفروش ها"/>
    <meta property="og:description" content="آخرین وضعیت فروش و خلاصه داستان فیلم‌های اکران شده طی هفته جاری در سطح جهان را در این گزارش دنبال کنید."/>
  </head>
  <body>
    <article>
      <h1>
        <a href="https://www.bultannews.com/fa/news/639353/%D8%B3%D9%82%D9%88%D8%B7-%DA%86%D9%87%D8%A7%D8%B1-%D9%BE%D9%84%D9%87%E2%80%8C%D8%A7%DB%8C-%D8%AA%D8%B1%D9%85%DB%8C%D9%86%D8%A7%D8%AA%D9%88%D8%B1-%D8%AF%D8%B1-%D8%AC%D8%AF%D9%88%D9%84-%D9%BE%D8%B1%D9%81%D8%B1%D9%88%D8%B4-%D9%87%D8%A7">سقوط چهار پله‌ای ترمیناتور در جدول پرفروش ها</a>
      </h1>
      <h2>آخرین وضعیت فروش و خلاصه داستان فیلم‌های اکران شده طی هفته جاری در سطح جهان را در این گزارش دنبال کنید.</h2>
      <address><time datetime="2019-11-11T09:47:00+00:00">11 Nov 2019, 09:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، هر هفته گزارشی از پرفروش‌ترین‌های فیلم‌های اکران شده در سطح جهان منتشر می‌شود که از فروش اکران فیلم‌ها و انیمیشن‌های بزرگ در سطح جهان خبر می‌دهد. در این هفته نیز سینمای جهان شاهد اکران فیلم‌های جدیدی بود که فیلم‌های سینمایی «میدوی»، «دکتر اسلیپ» و «آخرین کریسمس» و «بازی با آتش از جمله آن‌ها بودند که تمامی آن‌ها توانستند در بین ۵ فیلم پرفروش این هفته قرار بگیرند. ترمیناتور:سرنوشت تاریک نیز به شکست خود ادامه داد تا صدر گیشه را با جایگاه پنجم عوض کند. در زیر به آخرین وضعیت فروش فیلم‌ها اشاره شده است:</p>
      <p>۵) ترمیناتور:سرنوشت تاریک «Terminator:Dark Fate»</p>
      <p>ششمین فیلم سینمایی از سری فیلم‌های ترمیناتور یا نابودگر است که توسط تیم میلر (کارگردان ددپول) کارگردانی شده است. سرنوشت تاریک محصول جدید پارامونت است که به طور مستقیم دنباله داستان دو فیلم ترمیناتور ۱ و ترمیناتور ۲ را دنبال می‌کند. آرنولد شوارتزنگر و لیندا همیلتون پس از ۲۸ سال را به عنوان بازیگر در این فیلم با یکدیگر نقش آرفرینی می‌کنند.</p>
      <p>داستان فیلم بیش از دو دهه بعد از وقایع فیلم سینمایی «ترمیناتور:روز قضاوت» روی می‌دهد و شخصیت سارا کانر برای محافظت از یک دختر جوان به نام دانی راموس و دوستانش به عنوان یک نابودگر که از آینده فرستاده شده به زمین می‌آید.</p>
      <p>ترمیناتور که هفته پیش توانسته بود علیرغم برآورده نکردن انتظار‌ها در صدر بایستد، این هفته ۴ پله سقوط کرد. ترمیناتور شکست خورده با افت فروش 64 درصدی که به ندرت اتفاق می افتد 10.5 میلیون دلار فروش داشت و به جایگاه پنجم پرفروش ها رسید.</p>
      <p>۴) آخرین کریسمس «Last Christmas»</p>
      <p>آخرین کریسمس فیلمی در ژانر درام اجتماعی و کمدی و محصولی از کمپانی یونیورسال پیکچرز است که توسط پال فیگ از فیلمنامه‌ای به نوشته، اما تامپسون کارگردانی شده است. امیلیا کلارک بازیگر «بازی تاج و تخت»، اما تامپسون میشل یئو و ریکا روت تیم بازیگری این فیلم سینمایی را تشکیل می‌دهند.</p>
      <p>داستان این فیلم درباره‌ی کیت می‌باشد که همواره در زندگی‌اش تصمیم‌های بدی می‌گیرد. او در یک مغازه کار می‌کند و از شغل و درامدش راضی نیست، تا اینکه با غریبه‌ای آشنا می‌شود و زندگی‌اش در مسیر جدیدی قرار می‌گیرد که سرشار از شادی و هیجان است.</p>
      <p>«آخرین کریسمس» با اختلاف اندکی به نسبت فیلم سینمایی «بازی با آتش» به رتبه چهارم رسید. این فیلم که بودجه‌ای در حدود ۳۰ میلیون دلار برای ساخت هزینه برداشته در هفته نخست اکران خود ۱۱.۶ میلیون دلار فروش کرده است.</p>
      <p>۳) بازی با آتش «Playing with Fire»</p>
      <p>فیلمی به کارگردانی اندی فیکمن که توسط کمپانی پارامونت پیکچرز در ژانر کمدی خانوادگی ساخته و منتشر شده است. در این فیلم بازیگرانی مثل جان سینا، کیگان مایکل کی، جان لگویزامو و دنیس هیسبرت نقش آفرینی می‌کنند. این فیلم با نظرات منفی منتقدان روبرو شده است</p>
      <p>در خلاصه داستان این فیلم سینمایی آمده است که یک گروه از آتشنشان‌های قوی و تنومند را به تصویر می‌کشد که در کارشان موفق هستند. اما به زودی با سه کودک غیرقابل کنترل روبرو می‌شوند که آن‌ها را در شرایط سختی قرار می‌دهند.</p>
      <p>بازی با آتش که گیشه روز جمعه را به فیلم «آخرین کریسمس» واگذار کرده بود توانست در رقابتی نزدیک این فیلم را شکست دهد. «بازی با آتش» ۱۲.۵ میلیون دلار فروش کرد و در رتبه سوم قرار گرفت.</p>
      <p>۲) دکتر اسلیپ «Doctor Sleep»</p>
      <p>فیلمی در ژانر وحشت روانشناختی به نویسنده مایک فلناگان است که در از سوی کمپانی برادران وارنر منتشر شده است. این فیلم دنباله فیلم سینمایی «درخشش به کارگردانی استنلی کوبریک است و از روی رمانی به نوشته استیون کینگ اقتباس شده است. یوان مک گرگور ریکا فرگوسن، جیکوب ترمبلی و بروس گرینوود بازیگران این فیلم هستند.</p>
      <p>داستان فیلم از این قرار است که دنی تورنس که با کابوس‌های دوران کودکی خود درگیر است. دنی تورنس پسر جک تورنس است که اکنون نزدیک به چهل سال سن دارد و هنوز هم تحت تاثیر اتفاقات رخ داده در دوران کودکی خود در هتلی که اتفاقات فیلم درخشش در آن جریان داشت است، اما به تدریج قدرت‌های دوران کودکی خود را به دست می‌آورد.</p>
      <p>در ابتدای پیش بینی می‌شد این فیلم فروشی ۲۵ میلیونی داشته باشد، اما در نهایت، این فیلم اقتباسی از رمان استیون کینگ با ۱۴.۱ میلیون دلار رتبه دوم باکس آفیس را به خود اختصاص داد.</p>
      <p>۱) میدوی «Midway»</p>
      <p>فیلمی به کارگردانی رولاند امریش که در ژانر جنگی ساخته شده و کمپانی منتشر کننده آن لاینزگیت است. وودی هارلسون، جیک وبر، لوک ایوانز، مندی مور، پاتریک ویلسون، برنان بران، اد اسکرین و نیک جوناس بازیگران این فیلم سینمایی هستند که روایت گر یک عملیات در جنگ جهانی دوم است.</p>
      <p>داستان نبرد دریایی میدوی در اقیانوس آرام را روایت می‌کند که در دهه‌ی چهل میلادی اتفاق افتاد و طی آن یک نبرد دریایی سرنوشت‌ساز و بسیار بزرگ بین ارتش آمریکا با امپراتوری ژاپن را شاهد بودیم. این نبرد دریایی حدود سه روز طول کشید که در طول آن حدود سه هزار نفر از نظامیان ژاپنی و حدود سیصد نفر از آمریکایی‌ها کشته شدند.</p>
      <p>این فیلم سینمایی در آمار فروش فراتر از انتظار ظاهر شد و با ۱۷.۵ میلیون صدر نشین گیشه این هفته شد و بالاتر از دکتر اسلیپ قرار گرفت. البته فروش ابتدایی این فیلم در مقابل بودجه ساخت ۱۰۰ میلیون دلاری کم به نظر می‌رسد، اما به اندازه‌ای کافیست تا رتبه نخست را تصاحب کند.</p>
    </article>
  </body>
</html>