<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191111-morales-podav-u-vidstavku-shho-vidbuvayetsya-v-boliviyi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T09:10:11+00:00"/>
    <meta property="og:title" content="Моралес подав у відставку: що відбувається в Болівії"/>
    <meta property="og:description" content="Президент Болівії Ево Моралес пішов у відставку. Що стало причиною для такого рішення – читайте на Фактах ICTV."/>
  </head>
  <body>
    <article>
      <h1>Моралес подав у відставку: що відбувається в Болівії</h1>
      <address>
        <time datetime="2019-11-11T09:10:11+00:00">11 Nov 2019, 09:10</time>
      </address>
      <p>Президент Болівії Ево Моралес пішов у відставку. Що стало причиною для такого рішення – читайте на Фактах ICTV.</p>
      <p>Президент Болівії Ево Моралес оголосив про свою відставку 11 листопада. Він <b>керував країною з 2006 року</b>.</p>
      <p>Свою відставку Моралес назвав спробою державного перевороту. Що відбувається в Болівії – розбиралися Факти ICTV.</p>
      <p>Ево Моралес у незаконний спосіб вчетверте став президентом. Адже ще у 2016 році  він втратив право обиратися на цю посаду за підсумками референдуму в країні.</p>
      <p>Моралес пішов лише після того, коли поліція і армія приєдналися до вимог опозиції про його відставку.</p>
      <h3>Протести після виборів</h3>
      <p>Акції протесту з вимогою відставки Моралеса почалися в Болівії після загальних виборів в країні 20 жовтня, які він виграв.</p>
      <p>Але результати підрахунку голосів показували, що Моралесу не вистачало 10%, необхідних для перемоги в першому турі.</p>
      <p>Після оприлюднення перших результатів виборчі комісії припинили публікувати дані про хід підрахунку голосів, а пізніше оголосили про перемогу Моралеса над Карлосом Месою в першому турі з результатом в 47% голосів.</p>
      <p><b>Читайте:</b> <a href="https://fakty.com.ua/ua/svit/20190720-maduro-maye-pity-u-vidstavku-ssha-vvely-sanktsiyi-proty-venesuely/">Мадуро має піти у відставку! США ввели санкції проти Венесуели</a></p>
      <h3>Фальсифікація голосів на виборах</h3>
      <p>Карлос Меса не визнав результати виборів. <b>Ево Моралеса звинуватили у фальсифікації</b>.</p>
      <p><b>22 жовтня</b> в Болівії <b>почалися протести</b>. На бік протестувальників почали переходити поліцейські, а з 10 листопада приєдналася також армія країни.</p>
      <p>Карлос Меса назвав відставку Ево Моралеса <b>кінцем тиранії</b>.</p>
      <h3>Хто керуватиме країною після відставки Ево Моралеса</h3>
      <p>Майже все керівництво Болівії пішло разом з Моралесом. <b>Керувати країною</b> до нових виборів буде другий віце-президент сенату країни, <b>представниця опозиції Жанін Аньєс</b>.</p>
      <p>Вона займеться підготовкою нових виборів.</p>
      <h3>Чому Ево Моралес не мав права йти на четвертий термін президентства</h3>
      <p>Бо це <b>заборонено Конституцією Болівії</b>. У 2009 році жителі країни на референдумі проголосували за новий документ, який <b>обмежував</b> президентський термін до двох років.</p>
      <p>Але у 2017 році Конституційний суд країни, до складу якого входили прихильники Моралеса, оголосив, що ліміт у вигляді двох президентських термінів обмежує права людини і право болівійського народу на вибір.</p>
      <p>Раніше Факти ICTV писали про те, що <a href="https://fakty.com.ua/ua/svit/20191105-vertolit-z-prezydentom-boliviyi-potrapyv-v-avariyu/">вертоліт з президентом Болівії потрапив в аварію</a>.</p>
    </article>
  </body>
</html>