<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/medical-tourism"/>
    <meta property="og:site_name" content="Journal Online"/>
    <meta property="article:published_time" content="2019-11-11T09:18:30+00:00"/>
    <meta property="og:title" content="Medical tourism"/>
    <meta property="og:description" content="Patungo siya sa medical conference habang ako naman ay nakaladkad ng mga kaibigan natin na magtungo doon na matagal na rin namang plano."/>
  </head>
  <body>
    <article>
      <h1>Medical tourism</h1>
      <address><time datetime="2019-11-11T09:18:30+00:00">11 Nov 2019, 09:18</time> by <a rel="author" href="https://journal.com.ph/authors/allan-encarnacion" target="_blank">Allan Encarnacion</a></address>
      <h3>NAKAKWENTUHAN ko ang isang  kababayan nating duktor habang nasa eroplano kami papuntang Singapore.</h3>
      <p>Patungo siya sa medical conference habang ako naman ay nakaladkad ng mga kaibigan natin na magtungo doon na matagal na rin namang plano.</p>
      <p>Tinanong ko si doc kung bakit mukhang dinaig na ng Singapore ang ating bansa pag dating sa “medical tourism.”</p>
      <p>Sumang-ayon si doc sa sinabi ko pero naniniwala pa rin siya na nakakasabay ang mga Pinoy doctors kapag galing sa medisina ang usapan.</p>
      <p>Sa mga kababayan nating hindi nakakaalam, maraming mga pasyenteng Pinoy, lalo na iyong mga may kaya sa buhay na mas pinipili ang Mount Elizabeth Hospital sa Orchard, Singapore kaysa mga local hospitals natin.</p>
      <p>Isa sa kailangang tingnan dito ng DoH ay ang diagnostic accuracy na palaging naitatatak sa mga duktor sa Singapore. Marami rin namang magagaling na duktor dito sa atin pero kailangang aminin natin na mas lumaki ang pagtangkilik sa Singapore hospital.</p>
      <p>Noong araw, ang natatandaan ko, dumarayo pa dito sa atin ang maraming bigtime patients at kahit na mga world leaders para magpagamot at magpaopera sa Heart Center.</p>
      <p>Maging ang ating National Kidney Transplant Institute at Lung Center ay minsan nang naging number one kung hindi man sa buong mundo ay sa buong Asya.</p>
      <p>Hindi natin alam kung bakit napabayaan ang mga ospital na ito na ipinatayo ni dating  First Lady Imelda Marcos.</p>
      <p>Kung mapupuntahan nyo lamang ang mga ospital na ito, malaki na ang pinagbago kumpara sa pagka glamoroso nito noong panahon pa ni Marcos.</p>
      <p>Tambak ang mga pasyente mula sa Luzon, Visayas at Mindanao. Wala man lang nakaisip na magkaroon ng Heart Center sa parteng Visayas at Mindanao para ma-decongest sana ang mga pasyente dito sa Metro Manila.</p>
      <p>Ang naging problema kasi sa pumalit kay Marcos, naging abala sa pagsira sa pangalan at pamilya nila sa halip na palawakin at ipagpatuloy ang maganda nilang proyekto.</p>
      <p>Sa totoo lang, wala akong matandaang naitayo pang specialty hospital na tulad ng mga ito matapos patalsikin si Marcos.</p>
      <p>Maging ang dating agresibong medical program ni Marcos para sa mga mahihirap  ay nawala nang lahat kaya santambak ang problema natin sa sakit.</p>
      <p>Dito sa pag-ungos ng Singapore sa sinasabi nating medical tourism, tinangka na itong isulong dito sa atin pero mukhang walang nangyari.</p>
      <p>Lamang dapat tayo sa aspetong ito dahil hindi lamang magagaling ang ating mga duktor, maayos pa tayo magtrato ng pasyente kumpara sa  ibang nasyon. Kaya nga sa ibayong dagat, maraming may gusto sa caregiver na Pinoy.</p>
      <p>Tingnan ulit ng DoH kung paano mapalakas ang   specialty hospitals natin upang maibalik ang sigla ng ating turismo sa aspeto ng medisina.<br/>allanpunglo@gmail.com</p>
    </article>
  </body>
</html>