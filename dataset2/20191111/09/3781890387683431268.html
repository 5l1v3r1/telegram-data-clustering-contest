<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741126"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:43:00+00:00"/>
    <meta property="og:title" content="&quot;สิระ&quot;ฟ้องแน่&quot;เทพไท&quot;หมิ่นประมาทถูกเปรียบเป็นหมา"/>
    <meta property="og:description" content="'สิระ' ฟ้อง 'เทพไท' หมิ่นประมาท เรียก 5ล.หลังถูกเปรียบเป็นหมา15พ.ย.นี้ เอาเงินไปพัฒนาจ.นครศรีธรรมราช ยกกรณี “ว. 5 โฟร์ซีซั่น” สะท้อน สันดานไม่เคยเปลี่ยน พูดจาคะนองปาก ปราศจากความรับผิดชอบ จนต้องยอมขอขมา แลกกับการไม่ติดคุก "/>
  </head>
  <body>
    <article>
      <h1>"สิระ"ฟ้องแน่"เทพไท"หมิ่นประมาทถูกเปรียบเป็นหมา</h1>
      <address>
        <time datetime="2019-11-11T09:43:00+00:00">11 Nov 2019, 09:43</time>
      </address>
      <p>
        <b>"สิระ" ฟ้อง "เทพไท" หมิ่นประมาท เรียก 5ล.หลังถูกเปรียบเป็นหมา15พ.ย.นี้ เอาเงินไปพัฒนาจ.นครศรีธรรมราช ยกกรณี “ว. 5 โฟร์ซีซั่น” สะท้อน สันดานไม่เคยเปลี่ยน พูดจาคะนองปาก ปราศจากความรับผิดชอบ จนต้องยอมขอขมา แลกกับการไม่ติดคุก </b>
      </p>
      <p>เมื่อวันที่ 11 พ.ย. นายสิระ เจนจาคะ ส.ส.กทม.พรรคพลังประชารัฐ เปิดเผยว่าในวันที่ 15 พ.ย.นี้ เวลา 10.00 น จะไปฟ้องดำเนินคดีนายเทพไท เสนพงศ์ ส.ส.นครศรีธรรมราช พรรคประชาธิปัตย์ ในข้อหาหมิ่นประมาท ที่ศาลแขวงดอนเมือง จากกรณีกล่าวพาดพิงและเปรียบเทียบว่า “ถ้าเล่นกับหมา หมาจะเลียปาก จึงไม่ยอมเล่นกับหมาอีกต่อไป" ซึ่งเป็นคำกล่าว ที่ทำให้ตนได้รับความเสียหาย ถูกดูหมิ่น ดูแคลน อีกทั้งยังสะท้อนด้วยว่า นายเทพไทไม่เคยเปลี่ยนนิสัยและพฤติกรรมเดิม ๆ ที่กล่าวหาคนอื่นแบบคะนองปาก จนกระทั่งเกือบติดคุก กรณีโจมตี น.ส.ยิ่งลักษณ์ ชินวัตร เรื่อง “ว. 5 โฟร์ซีซั่น” ซึ่งศาลชั้นต้นและศาลอุทธรณ์ พิพากษาให้จำคุก 1 ปี ปรับ 50,000 บาท เมื่อถึงชั้นศาลฎีกา ก็มีการขอเจรจาไกล่เกลี่ยเพื่อให้นางสาวยิ่งลักษณ์ ถอนฟ้องแลกกับการขอขมา จึงรอดคุกมาได้<br/><br/>นายสิระ กล่าวต่อว่า ถึงแม้ว่าตนจะเป็นส.ส.สมัยแรก แต่ทุ่มเททำงานเพื่อประชาชนอย่างเต็มที่ทั้งประชาชนในพื้นที่เขตหลักสี่ รวมถึงทั่วประเทศไทยที่ได้รับความเดือดร้อนนำเรื่องมาร้องเรียนก็ไม่เคยนิ่งเฉยช่วยเหลืออย่างเต็มที่ทุกกรณี แตกต่างจากนายเทพไท ที่ยกตัวว่าเป็นส.ส.หลายสมัย ถ้าไปถามคนในพื้นที่จังหวัดนครศรีธรรมราช เขายังคิดไม่ออกว่า นายเทพไททำอะไรให้กับจังหวัดบ้าง ส่วนที่อ้างการทำงานในสภาผู้แทนราษฎรนั้น ก็มีแต่การตีฝีปาก เพื่อประโยชน์ทางการเมืองเท่านั้น<br/><br/>"ส.ส.สมัยแรกอย่างผม เป็นคนจริงพูดคำไหนคำนั้น เมื่อฟ้องแล้วจะไม่มีการยอมความ โดยจะเรียกค่าเสียหาย 5 ล้าน เพื่อนำเงินไปพัฒนา จังหวัดนครศรีธรรมราช" นายสิระ กล่าว.<br/><br/> </p>
    </article>
  </body>
</html>