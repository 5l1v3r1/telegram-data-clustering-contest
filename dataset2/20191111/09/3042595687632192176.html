<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kaos-etter-trenerangrep/71804341"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T09:16:14+00:00"/>
    <meta property="og:title" content="Kaos etter trenerangrep"/>
    <meta property="og:description" content="Tre utvisninger og slåsskamp i Bundesliga: - Som å bli løpt ned av en ung bøffel, beskriver Freiburg-manager Christian Streich."/>
  </head>
  <body>
    <article>
      <h1>Kaos etter trenerangrep</h1>
      <h2>Tre utvisninger og slåsskamp i Bundesliga: - Som å bli løpt ned av en ung bøffel, beskriver Freiburg-manager Christian Streich.</h2>
      <address><time datetime="2019-11-11T09:16:14+00:00">11 Nov 2019, 09:16</time> by <a rel="author">Magnus Gamlem</a></address>
      <p>Oppgjøret mellom Freiburg og Eintracht Frankfurt endte i fullstendig kaos, og med bare 19 spillere igjen på banen.</p>
      <p>Det var på overtid at det brøt ut ville tilstander ved Freiburgs innbytterbenk. Hjemmelaget ledet 1-0, og gjestene fra Frankfurt jaktet utlikning. Ballen gikk ut av spill og Freiburg-manager Christian Streich lot bevisst ballen rulle forbi.</p>
      <p>Frankfurt-spiller David Abraham var både forbanna og ivrig etter å få ballen i spill, og løp manageren rett ned da han skulle hente ballen. Det resulterte i at omtrent samtlige fra Freiburg-benken løp ut på banen for å ta Abraham. De ville hevne manageren sin og det var tilløp til håndgemeng mellom en stor gruppe spillere.</p>
      <p>
        <i>Se video av hendelsen øverst i saken.</i>
      </p>
      <figure>
        <img src="https://dbstatic.no/71804724.jpg?imageId=71804724&amp;width=1024&amp;height=615"/>
        <figcaption><b>LØPT NED:</b> Christian Streich ligger langflat på bakken etter sammenstøtet. Foto: NTB scanpix Vis mer</figcaption>
      </figure>
      <h3>- Treneren er hellig</h3>
      <p>Argentinske Abraham fikk rødt kort etter hendelsen, og etter nærmere konsultasjon med VAR måtte Freiburg-spiller Vincenzo Grifo følge etter ham inn i garderobeanlegget.</p>
      <p>Grifo var blant de involverte i massekonfrontasjonen som fulgte etter trenerangrepet, og slo etter Abraham. Tidligere i kampen hadde Gelson Fernandes blitt utvist etter to gule kort.</p>
      <p>
        <b>Kaoset på overtid av kampen har utløst kraftige reaksjoner i Tyskland.</b>
      </p>
      <p>- Treneren er hellig. Det skal ikke skje i fotball. Jeg tror han var frustrert. Han får nok en lang karantene. Vi ser ham ikke før jul, tror legenden Dietmar Hamann, som nå arbeider for Sky Sports. Hamann var innom klubber som Bayern München og Liverpool i løpet av spillerkarrieren.</p>
      <p>- Han ble provosert, men slike ting skal ikke skje. Det kommer til å få konsekvenser for alle involverte, sier sportsdirektør i Freiburg, Fredi Bobic.</p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71804726.jpg?imageId=71804726&amp;width=1024&amp;height=615"/>
        <figcaption><b>BASKETAK:</b> Abraham og Grifo barker sammen. Foto: NTB scanpix Vis mer</figcaption>
      </figure>
      <h3>- En ung bøffel</h3>
      <p>I etterkant har Abraham sagt unnskyld til Streich. Han sier at han ville ha ballen hurtig i spill, men gikk for langt.</p>
      <p>
        <b>- Fotball er en kontaktsport, men dette var å gå over streken. Det var en kamp med høy temperatur, men nå er det over. Når jeg er 54 år gammel, kan jeg ikke klandre meg selv for å bli løpt ned av en ung bøffel, sa Streich humoristisk, ifølge <a href="https://www.theguardian.com/football/2019/nov/10/freiburg-coach-knocked-over-eintracht-frankfurt-captain-christian-streich-david-abraham">The Guardian</a>.</b>
      </p>
      <p>Etter kampen ble alle sammen venner:</p>
      <figure>
        <iframe data-src="https://twitter.com/Eintracht/status/1193619861664124932?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Jeg er virkelig glad for at vi kunne snakke sammen etter kampen, og at alt er fint mellom oss nå, sier Abraham.</p>
      <p>Kampen ble avgjort til Freiburgs fordel etter en scoring av Nils Petersen. De ligger noe overraskende på 4.-plass i Bundesliga. Frankfurt er nr. 9.</p>
    </article>
  </body>
</html>