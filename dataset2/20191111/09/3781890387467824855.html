<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741128"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:51:00+00:00"/>
    <meta property="og:title" content="&quot;ช่อ&quot;เปิดกิจกรรม อยู่-ไม่-เป็น &quot;ธนาธร-ปิยบุตร&quot;ขึ้นปราศรัย"/>
    <meta property="og:description" content="“ช่อ”แย้มกิจกรรม'อยู่-ไม่-เป็น'มีดนตรี-เวทีปราศรัย'ปิยบุตร-ธนาธร' ปัดไม่เกี่ยวศาลรัฐธรรมนูญตัดสินคดีหุ้นสื่อร ชี้ผลออกมาอย่างไรยังเป็นหัวหน้าพรรคเหมือนเดิม"/>
  </head>
  <body>
    <article>
      <h1>"ช่อ"เปิดกิจกรรม อยู่-ไม่-เป็น "ธนาธร-ปิยบุตร"ขึ้นปราศรัย</h1>
      <address>
        <time datetime="2019-11-11T09:51:00+00:00">11 Nov 2019, 09:51</time>
      </address>
      <p>
        <b>“ช่อ”แย้มกิจกรรม"อยู่-ไม่-เป็น"มีดนตรี-เวทีปราศรัย"ปิยบุตร-ธนาธร" ปัดไม่เกี่ยวศาลรัฐธรรมนูญตัดสินคดีหุ้นสื่อร ชี้ผลออกมาอย่างไรยังเป็นหัวหน้าพรรคเหมือนเดิม</b>
      </p>
      <p>เมื่อวันที่ 11 พ.ย. ที่พรรคอนาคตใหม่ น.ส.พรรณิการ์ วานิช โฆษกพรรคอนาคตใหม่ และนายณัฐชา บุญไชยอินสวัสดิ์ รองโฆษกพรรคอนาคตใหม่ ร่วมแถลงข่าวประจำสัปดาห์ โดยนายณัฐชา กล่าวว่า กิจกรรมหนึ่งในช่วงที่ผ่านมา พรรคอนาคตใหม่เปิดเวทีรับฟังความคิดเห็นของประชาชนใน เรื่อง พ.ร.บ.ยกเลิกเกณฑ์ทหาร ซึ่งพรรคอนาคตใหม่กำลังรวบรวมความเห็นในร่างกฎหมายดังกล่าว ซึ่งกิจกรรมนี้นำโดย พล.ท.พงศกร รอดชมภู รองหัวหน้าพรรค นายชัยธวัช ตุลาธน รองเลขาธิการพรรค นายธีรัจชัย พันธุมาศ ส.ส.แบบบัญชีรายชื่อ นายณัฐวุฒิ บัวประทุม ส.ส.แบบบัญชีรายชื่อ เป็นตัวแทนรับฟังความคิดเห็นของประชาชน ซึ่งภายในงานได้เปิดเวทีให้ประชาชนออกแบบร่างระดมความคิดร่าง พ.ร.บ.ดังกล่าวอย่างเปิดกว้าง และอีกกิจกรรมที่ จ.นนทบุรี มีการจัดเวิร์คช็อปนโยบายนนทบุรี เปิดเวทีรับฟังความคิดเห็นจากประชาชนในด้านต่างๆ เพื่อเตรียมนำไปกำหนดเป็นนโยบายสำหรับการหาเสียงเลือกตั้งท้องถิ่นต่อไป นำโดยนายไพบูลย์ กิจวรวุฒิ ว่าที่ผู้สมัครนายก อบจ.นนทบุรี ของพรรคอนาคตใหม่พร้อมสมาชิกสภาจังหวัดทั้ง 36 ท่าน ณ ตลาดน้ำวัดบัวขวัญ จ.นนทบุรี<br/><br/>น.ส.พรรณิการ์ กล่าวถึงกิจกรรม “อยู่ไม่เป็น” ที่พรรคอนาคตใหม่จะจัดขึ้นในวันที่ 16 พ.ย. ตั้งแต่เวลา 12.00-17.00ว่า เป็นกิจกรรมที่ตั้งใจจะรวบรวมผลงานที่ผ่านมาและสิ่งที่เราจะทำในอนาคต จะมีดนตรีจากวง Rap Against Dictatorship เจ้าของผลงาน “ประเทศกูมี” พร้อมกับบูธกิจกรรมนิทรรศการต่างๆ และมีไฮไลต์คือการปราศรัยของผู้แทนราษฎรของพรรคอนาคตใหม่ รวมถึงนายปิยบุตร แสงกนกกุล เลขาธิการพรรคอยาคตใหม่ และนายธนาธร จึงรุ่งเรืองกิจ หัวหน้าพรรคอนาคตใหม่ด้วย ทั้งนี้ มีผู้สอบถามมามากว่าอยู่ไม่เป็นคืออะไร ที่ผ่านมามีนักวิเคราะห์ต่างๆพยายามถอดรหัสมากมาย ตนต้องขอเรียนในที่นี้ว่า ความหมายง่ายๆ และตรงไปตรงมา คือ ความเป็นพรรคอนาคตใหม่ เราเชื่อว่าอยู่ไม่เป็นเท่านั้นที่จะนำไปสู่การเปลี่ยนแปลงที่ดีขึ้นได้ การอยู่เป็นอาจจะทำให้เราอยู่สบาย อยู่ไปกับปัญหาโดยที่ไม่แก้อะไร แต่เราก็จะส่งต่อสังคมที่มีปัญหาไปสู่คนรุ่นต่อไปโดยไม่แก้อะไร ที่ผ่านมาในประวัติศาสตร์ โลกนี้เปลี่ยนแปลงได้ เกิดสิ่งใหม่ๆขึ้นได้ ด้วยคนที่อยู่ไม่เป็นที่ลุกขึ้นมาเปลี่ยนแปลงสร้างสรรสิ่งต่างๆให้กับโลก<br/><br/>ผู้สื่อข่าวถามถึงกรณีที่มีการวิเคราะห์ว่า จะเกี่ยวข้องกับกรณีที่หัวหน้าพรรคอนาคตใหม่ต้องฟังคำวินิจฉัยของศาลรัฐธรรมนูญในวันที่ 20 พ.ย.นี้หรือไม่ น.ส.พรรณิการ์ ยืนยันว่าไม่เกี่ยวข้องกัน เพราะคดีของนายธนาธรเป็นคดีของตัวบุคคล ไม่เกี่ยวข้องกับพรรค และไม่ว่าคำวินิจฉัยจะเป็นไปในทิศทางไหน พรรคอนาคตใหม่ยังเดินหน้าไปเหมือนเดิม เพราะนี่จะเป็นเพียงการพิจารณาสถานภาพความเป็น ส.ส.ของนายธนาธร ไม่ว่าผลจะเป็นอย่างไรนายธนาธรยังคงมีสถานะหัวหน้าพรรคดั่งเดิม พรรคอนาคตใหม่พร้อมเดินหน้าทำงานต่อไป ทั้งในและนอกสภา พร้อม ส.ส.ของพรรค ทีมงานจังหวัดและสมาชิกกว่า 6 หมื่นคนที่พร้อมจะเดินหน้าต่อไปร่วมกัน.<br/><br/> </p>
    </article>
  </body>
</html>