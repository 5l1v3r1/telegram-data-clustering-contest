<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://edu.andhrajyothy.com/EduNewsArticle.aspx?SID=952089"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T09:04:15+00:00"/>
    <meta property="og:title" content="‘అమ్మ భాషతోనే మేలు.. కానీ.. జనం కోరినందుకే జగన్‌ ఆంగ్ల నిర్ణయం’"/>
    <meta property="og:description" content="బోధన అందులోనే జరగాలి"/>
  </head>
  <body>
    <article>
      <h1>‘అమ్మ భాషతోనే మేలు.. కానీ.. జనం కోరినందుకే జగన్‌ ఆంగ్ల నిర్ణయం’</h1>
      <address>
        <time datetime="2019-11-11T09:04:15+00:00">11 Nov 2019, 09:04</time>
      </address>
      <ul>
        <li>
          <a href="http://edu.andhrajyothy.com/EducationCategory.aspx?TID=20">S.S.C</a>
        </li>
        <li>
          <a href="http://edu.andhrajyothy.com/EducationCategory.aspx?TID=563">INTERMEDIATE - I</a>
        </li>
        <li>
          <a href="http://edu.andhrajyothy.com/EducationCategory.aspx?TID=1201">INTERMEDIATE - II</a>
        </li>
        <li>
          <a href="http://edu.andhrajyothy.com/EducationCategory.aspx?TID=1726">CBSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=2036">CBSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=3295">CBSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4267">ICSE X</a>
        </li>
        <li>
          <a href="http://edu.andhrajyothy.com/EducationCategory.aspx?TID=4399">ICSE XI</a>
        </li>
        <li>
          <a href="http://edu.andhrajyothy.com/EducationCategory.aspx?TID=4648">ICSE XII</a>
        </li>
        <li>
          <a href="http://edu.andhrajyothy.com/EducationCategory.aspx?TID=4976">EAMCET (Engg)</a>
        </li>
        <li>
          <a href="http://edu.andhrajyothy.com/EducationCategory.aspx?TID=5154">EAMCET (MEDICAL)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6355">IIT-JEE(Main)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6852">IIT-JEE(Advanced)</a>
        </li>
        <li>
          <a href="http://edu.andhrajyothy.com/EducationCategory.aspx?TID=6948">COMPUTER COURSES</a>
        </li>
      </ul>
      <h3>Important Links</h3>
      <ul>
        <li>
          <a href="http://www.ugc.ac.in/">University Grants Commission</a>
        </li>
        <li>
          <a href="http://www.ncte-in.org/">National Council for Teacher Education</a>
        </li>
        <li>
          <a href="http://mhrd.gov.in/">Ministry of HRD (Education)</a>
        </li>
        <li>
          <a href="http://www.du.ac.in/du/">University of Delhi</a>
        </li>
        <li>
          <a href="http://www.jnu.ac.in/">Jawaharlal Nehru University</a>
        </li>
        <li>
          <a href="https://www.ieindia.org/">The Institution of Engineers (India)</a>
        </li>
        <li>
          <a href="http://www.aicte-india.org/">All India Council of Technical Education</a>
        </li>
      </ul>
      <p>
        <b>బోధన అందులోనే జరగాలి</b>
      </p>
      <p>
        <b>ఆంగ్లంపై వ్యామోహం వీడాలి</b>
      </p>
      <p>
        <b>జనం కోరినందుకే జగన్‌ నిర్ణయం:యార్లగడ్డ</b>
      </p>
      <p><b>విశాఖపట్నం, నవంబరు 10 (ఆంధ్రజ్యోతి):</b> ప్రాథమిక విద్యను మాతృభాషలో బోధిస్తేనే పిల్లలకు మేలు జరుగుతుందని రాష్ట్ర అధికార భాషా సంఘం అధ్యక్షుడు యార్లగడ్డ లక్ష్మీప్రసాద్‌ స్పష్టం చేశారు. అదేసమయంలో... ప్రభుత్వ పాఠశాలలన్నింటినీ ఆంగ్ల మాధ్యంలోకి మార్చుతూ ప్రభుత్వం జారీ చేసిన జీవోను సమర్థించారు. తెలుగు భాషకు సంబంధించి తనకు చిత్తశుద్ధి ఉందని, ఈ విషయంలో ఎవరెన్నిరాసినా బాధపడనన్నారు. ఆంగ్ల మాధ్యమం ప్రవేశపెట్టినంత మాత్రాన తెలుగు పరాయి భాష అవుతుందనడం పొరపాటని అభిప్రాయపడ్డారు. ఆదివారం యార్లగడ్డ లక్ష్మీప్రసాద్‌ విశాఖపట్నంలో మాట్లాడారు. ‘‘మాతృభాషను నిర్లక్ష్యం చేయకూడదని నూటికి నూరుశాతం నమ్ముతున్నాను. ఈ విషయంలో ఏ మార్పూ లేదు. ఒకటి నుంచి పదో తరగతి వరకు తెలుగు ఒక సబ్జెక్ట్‌గా బోధించాలని గతంలో ఆందోళన చేశాను. మాతృభాష తరువాతే ఇతరభాషలు నేర్చుకోవాలన్న భావన తీసుకురావడానికి ప్రజలను కలుస్తాం. సభలు పెడతాం. సమావేశాలు నిర్వహిస్తాం. అనేక ఉన్నత పదవుల్లో ఉన్న వారు మాతృభాషలోనే చదువుకున్నారు. నేను కూడా తెలుగులోనే చదివా’’ అన్నారు. ఆంగ్లభాషా వ్యామోహం నుంచి తల్లిదండ్రులు బయటపడాలని ఉద్యమిస్తానని ఒక ప్రశ్నకు బదులిచ్చారు.</p>
      <p> </p>
      <p>
        <b>జనం కోరినందుకే...</b>
      </p>
      <p>‘‘సీబీఎస్‌ఈ, ఐసీఎస్‌సీ, ఓక్రిడ్జి పాఠశాలల్లో ఇప్పటి వరకు ద్వితీయ భాషగా హిందీ తప్ప తెలుగు లేదు. అ, ఆ లు తెలియకుండానే పాఠశాల చదువు పూర్తవుతోంది. ప్రభుత్వం తాజాగా జారీచేసిన జీవో 81 వల్ల పాఠశాలల్లో తెలుగు కనబడుతుంది, వినబడుతుంది’’ అని యార్లగడ్డ అన్నారు. ఇప్పటి వరకు సంపన్న వర్గాలు, మధ్యతరగతి కుటుంబాలకే పరిమితమైన ఆంగ్లమాధ్యమం ఇక నుంచి బడుగు, బలహీన వర్గాలకు అందుతుందన్నారు. పాదయాత్రలో అనేకమంది బడుగువర్గాలు కోరిన మీదటే ముఖ్యమంత్రి జగన్‌ ఈ నిర్ణయం తీసుకున్నారని చెప్పారు. అయితే... తెలుగులోనే చదువుకుంటామంటూ భాషాభిమానులు ముందుకు వస్తే అటువంటి వారికి అవకాశం ఇవ్వాలని ముఖ్యమంత్రిని కోరతానని యార్లగడ్డ చెప్పారు. ఎక్కడో ఉన్న ప్రాచీన తెలుగు అధ్యయన కేంద్రాన్ని రాష్ట్రానికి తరలించి వచ్చే నెలలో నెల్లూరులో ప్రారంభించనున్నామన్నారు.రాజమండ్రిలో తెలుగు విశ్వవిద్యాలయం ప్రారంభించాలని ఐదేళ్ల నుంచి కోరుతున్నా ఫలితం లేదన్నారు. శాసససభలో ప్రశ్నోత్తరాలు తెలుగులో ఇచ్చేలా కృషి చేస్తామని, ప్రభుత్వ కార్యాలయాల వివరాలు తెలుగులో ఏర్పాటుకు చర్యలు తీసుకుంటామని యార్లగడ్డ చెప్పారు.</p>
    </article>
  </body>
</html>