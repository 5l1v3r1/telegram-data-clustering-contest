<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/doslidzhu%d1%94mo-osnovnij-resurs-gospodarstva/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-11T09:00:00+00:00"/>
    <meta property="og:title" content="Досліджуємо основний ресурс господарства"/>
    <meta property="og:description" content="Доки на землю не впав сніг, дослідження ґрунту не втрачає своєї актуальності для аграріїв. Адже завдяки ньому вони можуть чітко зрозуміти, які культури сія"/>
  </head>
  <body>
    <article>
      <h1>Досліджуємо основний ресурс господарства</h1>
      <address>
        <time datetime="2019-11-11T09:00:00+00:00">11 Nov 2019, 09:00</time>
      </address>
      <figure>
        <img src="https://infoindustria.com.ua/wp-content/uploads/2019/11/grunt.jpg"/>
      </figure>
      <p>
        <b>Доки на землю не впав сніг, дослідження ґрунту не втрачає своєї актуальності для аграріїв. Адже завдяки ньому вони можуть чітко зрозуміти, які культури сіяти, які добрива застосовувати, а від яких – краще утриматися, та як побудувати системи захисту і підживлення культур в майбутньому. Тому фахівці «Інституту здоров’я рослин» рекомендують не зволікати і дослідити ґрунт на важливі показники.</b>
      </p>
      <p>«<i>Дослідження ґрунту – перше, що необхідно зробити, щоб гарантувати собі вдалий сезон, </i>– підтверджує керівник<i> </i>сервісно-технологічного відділу «UKRAVIT» Сергій Сальніков. – <i>Адже воно дозволяє побачити і прорахувати усі тонкощі процесів живлення – чого, скільки та коли потрібно застосувати, аби отримати запланований врожай. Крім того, з його допомогою ви дізнаєтеся про такі показники вашого ґрунту, як рН, який впливає на засвоюваність елементів живлення, вміст органічної речовини, солей, вологи, макро- мезо- та мікроелементів</i><i>,</i><i> і залишков</i><i>і</i><i> кількост</i><i>і</i><i> пестицидів, що дозволить розробити відповідні системи живлення під різні культури</i>».</p>
      <p>В «Інституті здоров’я рослин» ґрунт досліджують на найбільшу в Україні кількість показників – азот, рН, органічну речовину, рухомі форми (фосфор, калій, сірка), макро- і мікроелементи тощо. І кожен із цих показників має своє значення для планування процесів вирощування культур, акцентує керівник сервісно-аналітичного центру «Інституту здоров’я рослин» Ірина Перехрест.</p>
      <p>«<i>Неважливих показників ґрунту немає</i>, – говорить вона. – <i>Так, наприклад, знання вмісту гумусу допоможе спланувати систем</i><i>и</i><i> захисту та підживлення й сівозміну та підібрати оптимальні культури для посіву, рівня рН – </i><i>знадобиться</i><i> у розробці заходів із розкислення і також вплине на підбір живлення для конкретних культур, рівня вологи – підкаже необхідність проведення вологозберігаючих заходів та систему вирощування, а вмісту різних елементів – розкаже, як розробити систему основного живлення та додаткових підживлень і скоректувати усі </i><i>можливі</i><i> дефіцити елементів для рослин</i>».</p>
      <p>Не зайвим буде й перевірити ґрунт на залишкову кількість пестицидів, відзначає вона. Адже ця інформація допомагає зрозуміти, чому деякі ділянки поля без явних причин «випадають» в період активної вегетації. Крім того, це дослідження радять проводити на новоосвоєних землях або полях, отриманих від сусіда, щоб не мати потім «сюрпризів».</p>
      <p>Інфоіндустрія за матеріалами прес-служби компанії «Укравіт»</p>
    </article>
  </body>
</html>