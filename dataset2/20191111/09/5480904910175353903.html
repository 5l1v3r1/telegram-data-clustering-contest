<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spojene-staty-vyzvaly-irak-aby-vyhlasil-kvuli-nasili-dalsi-volby/1819586?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T09:31:00+00:00"/>
    <meta property="og:title" content="Spojené státy vyzvaly Irák, aby vyhlásil kvůli násilí další volby"/>
    <meta property="og:description" content="Washington/Bagdád - Spojené státy dnes vyzvaly iráckou vládu, aby ukončila násilí proti demonstrantům, reformovala volební systém a vyhlásila předčasné volby. S odvoláním na sdělení amerických úřadů o tom dnes informovala agentura Reuters."/>
  </head>
  <body>
    <article>
      <h1>Spojené státy vyzvaly Irák, aby vyhlásil kvůli násilí další volby</h1>
      <address><time datetime="2019-11-11T09:31:00+00:00">11 Nov 2019, 09:31</time> by <a rel="author" href="http://www.ctk.cz/" target="_blank">ČTK</a></address>
      <p>Washington/Bagdád - Spojené státy dnes vyzvaly iráckou vládu, aby ukončila násilí proti demonstrantům, reformovala volební systém a vyhlásila předčasné volby. S odvoláním na sdělení amerických úřadů o tom dnes informovala agentura Reuters.</p>
      <p>"Spojené státy se přidávají k misi OSN pro Irák (UNAMI) a vyzývají iráckou vládu, aby zastavila násilí proti demonstrantům a dodržela slib prezidenta (Barhama) Sáliha, že bude schválena reforma volebního systému a budou vyhlášeny předčasné volby," stojí v prohlášení, které dnes na svém webu zveřejnila americká ambasáda v Bagdádu.</p>
      <p>Zvláštní vyslankyně generálního tajemníka OSN pro misi v Iráku Jeanine Hennisová-Plasschaertová dnes uvedla, že vlivný šíitský ajatolláh Alí Sistání jasně uvedl, že je zastáncem zavedení rozsáhlých reforem v rozumné lhůtě. Zároveň ale podle vyslankyně vyjádřil obavy, že to irácké politické elity s reformami nemyslí vážně. Demonstranti v ulicích "nemohou jít domů bez dostačujících výsledků," uvedla Hennisová-Plasschaertová na tiskové konferenci po setkání se Sístáním v šíitském posvátném městě Nadžaf.</p>
      <p> V ulicích Bagdádu a ve městech na jihu Iráku se protestuje od začátku října. Lidé poukazují na to, že nemají nic z ropného bohatství, kterým jejich země disponuje, a viní z toho zkorumpované politiky. Vadí jim také špatně fungující služby a nedostatek pracovních míst, chtějí rovněž demisi vlády premiéra Ádila Abdal Mahdího, který je ve funkci o něco déle než rok.</p>
      <p>Bezpečnostní složky, které při protestech opakovaně použily ostrou munici, gumové projektily, slzný plyn a zábleskové granáty, od říjnového začátku nepokojů zabily podle Reuters více než 280 převážně mladých neozbrojených lidí. O víkendu vyzvala organizace na ochranu lidských práv Amnesty International (AI) k okamžitému zastavení brutality bezpečnostních složek, přičemž současnou situaci označila za "krvavou lázeň".</p>
      <p>Naposledy se parlamentní volby v Iráku konaly v květnu 2018.</p>
    </article>
  </body>
</html>