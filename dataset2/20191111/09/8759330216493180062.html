<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903337/coorevits-blikt-terug-op-breuk-met-deschacht-nog-altijd-papa-van-mijn-kinderen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T09:31:00+00:00"/>
    <meta property="og:title" content="Coorevits blikt terug op breuk met Deschacht: &quot;Nog altijd papa van mijn kinderen&quot;"/>
    <meta property="og:description" content="Olivier Deschacht en Annelien Coorevits besloten onlangs om uit elkaar te gaan. De twee hadden een jarenlange relatie, maar gingen toch uit elkaar. Bij"/>
  </head>
  <body>
    <article>
      <h1>Coorevits blikt terug op breuk met Deschacht: "Nog altijd papa van mijn kinderen"</h1>
      <address>
        <time datetime="2019-11-11T09:31:00+00:00">11 Nov 2019, 09:31</time>
      </address>
      <p>
        <b>Olivier Deschacht en Annelien Coorevits besloten onlangs om uit elkaar te gaan. De twee hadden een jarenlange relatie, maar gingen toch uit elkaar. Bij <i>De Rotonde</i> op <i>Radio 2</i> blikt Coorevits nu terug.</b>
      </p>
      <p>Volgens de ex-miss België waren de twee de voorbije jaren uit elkaar gegroeid. "De beslissing om uit elkaar te gaan is niet op één, twee, drie genomen. Het is wikken en wegen, veel praten ook. Want ik had echt nooit gedacht dat we in deze positie zouden zitten", gaf ze aan.</p>
      <p>"Maar er gebeuren dingen. Je wordt ouder en beseft dat je jezelf niet mag verloochenen, niet mag verliezen. In een gezonde relatie sta je alle twee naast elkaar en je vult elkaar perfect aan. Dat deden wij ook. Maar door het leven gebeuren er dingen en groei je uit elkaar", aldus Coorevits.</p>
      <aside>Lees meer<br/><a href="https://www.voetbalprimeur.be/nieuws/903333/preud-homme-spaart-ref-niet-na-verlies-standard-moet-je-dat-toelaten-.html?itm_source=www.voetbalprimeur.be&amp;itm_medium=highlighted-content">Preud'homme spaart ref niet na verlies Standard: "Moet je dat toelaten?"</a></aside>
      <p><b>Goede sfeer</b><br/>Ondanks de breuk kunnen de twee het nog goed met elkaar vinden. Ze houden dan ook nog, mede door hun kinderen, contact met elkaar. "Ik zie ons nog altijd als een gezin. Ik ben heel beschermend, ook nu nog, tegenover hem", vertelt Coorevits.</p>
      <p>"Het is nog altijd de papa van mijn kinderen en ik zie hem nog altijd graag. Dat gaat nooit veranderen. Hij blijft één van de belangrijkste mannen van mijn leven. We komen nog altijd goed overeen en ik kan alleen maar hopen dat dat zo blijft. Ik kan mij oprecht niet inbeelden dat er iemand anders komt", besluit Coorevits.</p>
      <p><b>Deschacht</b><br/>Privé heeft de ervaren verdediger dus wat moeilijk, maar sportief gaat het hem wel voor de wind. De ancien trok afgelopen zomer naar Zulte Waregem, waar hij is uitgegroeid tot een sterkhouder. Deschacht kwam tot dusver al zestien keer uit voor Zulte Waregem.</p>
    </article>
  </body>
</html>