<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741116"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:07:00+00:00"/>
    <meta property="og:title" content="'เสมา1'ฉีดยาแรงวิทยาลัยอาชีวะ เปิดจุดแข็งเพิ่มผู้เรียน"/>
    <meta property="og:description" content="'ณัฏฐพล' ลงพื้นที่ตรวจเยี่ยมวิทยาลัยเทคนิคกาญจนบุรี จี้ วิทยาลัยอาชีวะค้นหาจุดแข็งเพิ่มผู้เรียนอาชีพ มอบโจทย์ สอศ.คัดเลือกครูอาชีวะอบรมหลักสูตรระยะสั้นกับสจล. 1 ปี หวังเติมทักษะครูสู่การต่อยอดให้เด็ก"/>
  </head>
  <body>
    <article>
      <h1>'เสมา1'ฉีดยาแรงวิทยาลัยอาชีวะ เปิดจุดแข็งเพิ่มผู้เรียน</h1>
      <address>
        <time datetime="2019-11-11T09:07:00+00:00">11 Nov 2019, 09:07</time>
      </address>
      <p>
        <b>"ณัฏฐพล" ลงพื้นที่ตรวจเยี่ยมวิทยาลัยเทคนิคกาญจนบุรี จี้ วิทยาลัยอาชีวะค้นหาจุดแข็งเพิ่มผู้เรียนอาชีพ มอบโจทย์ สอศ.คัดเลือกครูอาชีวะอบรมหลักสูตรระยะสั้นกับสจล. 1 ปี หวังเติมทักษะครูสู่การต่อยอดให้เด็ก</b>
      </p>
      <p>วันนี้ (11 ต.ค.) นายณัฏฐพล ทีปสุวรรณ รมว.ศึกษาธิการ กล่าวตอนหนึ่งในการประชุมมอบนโยบายกระทรวงศึกษาธิการ (ศธ.) ให้แก่บุคลากรอาชีวศึกษาสังกัดสำนักงานคณะกรรมการการอาชีวศึกษา (สอศ.) ที่วิทยาลัยเทคนิคกาญจนบุรี ว่า อาชีวศึกษาเป็นส่วนสำคัญในการผลิตกำลังคนเข้าสู่ตลาดแรงงานและการพัฒนาประเทศในอนาคต ซึ่งขณะนี้ประเทศไทยต้องการบุคลากรอาชีวศึกษาจำนวนมาก แต่การผลิตบุคลากรของอาชีวะยังผลิตได้ไม่ตรงกับความต้องการเท่าที่ควร โดยสาเหตุหนึ่งที่ทำให้ต่างชาติต้องหยุดการลงทุนในประเทศไทยก็เพราะไม่มีความมั่นใจต่อการผลิตบุคลากรด้านอาชีวศึกษา อีกทั้งยังได้รับเสียงสะท้อนจากผู้ประกอบการด้วยว่า การจัดการเรียนการสอนในหลักสูตรโคเซ็นซึ่งเป็นโครงการความร่วมมือระหว่างประเทศไทยและประเทศญี่ปุ่นพบว่า ครูอาชีวศึกษายังขาดทักษะความรู้ด้านเครื่องมือปฎิบัติการและไม่มีทักษะภาษาอังกฤษ ซึ่งส่งผลให้ความร่วมมือขับเคลื่อนการดำเนินการไปได้ช้า ดังนั้นประเด็นเหล่านี้คือโจทย์สำคัญที่เราจะต้องเร่งยกระดับคุณภาพอาชีวศึกษา โดยตนอยากให้วิทยาลัยอาชีวศึกษาทุกแห่งค้นหาจุดแข็งของตัวเอง และดึงศักยภาพเหล่านั้นออกมาให้สังคมได้เห็นว่าเรียนอาชีวศึกษาแล้วมีดีอย่างไรจบการศึกษาแล้วมีอาชีพรองรับ <br/><br/>รมว.ศึกษาธิการ กล่าวต่อไปว่า ทั้งนี้ตนขอมอบการบ้านให้เลขาธิการ กอศ.ไปดำเนินการคือการคัดเลือกครูผู้สอนอาชีวศึกษาที่มีความรู้ความสามารถโดดเด่น 400 คนจากทั่วประเทศเข้ามาฝึกอบรมหลักสูตรระยะสั้น 1 ปีกับสถาบันเทคโนโลยีพระจอมเกล้าเจ้าคุณทหารลาดกระบัง (สจล.) เพราะ สจล.ถือว่ามีอุปกรณ์ฝึกปฎิบัติการที่ทันสมัย พร้อมกับการฝึกทักษะภาษาอังกฤษแบบเข้มข้น เมื่อจบหลักสูตรครูเหล่านี้จะกลับไปต่อยอดความรู้ให้แก่ผู้เรียนได้ ขณะเดียวกัน สอศ.จะต้องฉีดยาแรงให้แก่นักศึกษาระดับประกาศนียบัตรวิชาชีพขั้นสูง (ปวส.) ด้วยตั้งเป้าหมายว่าเด็กระดับนี้จะจัดหลักสูตรแบบไหน เพื่อให้จบการศึกษาไปแล้วตอบโจทย์ความต้องการของจลาดแรงงาน ส่วนระดับประกาศนียบัตรวิชาชีพ (ปวช.) เป็นระดับเริ่มต้นด้วยการวางแผนการฝึกทักษะการปฎิบัติการให้เข้มข้น  ดังนั้นขอให้วิทยาลัยอาชีวศึกษาทุกแห่งกลับไปทบทวนตัวเองและมองย้อนว่าสถานศึกษาตัวเองมีความพร้อมและจะผลิตบุคลากรแบบไหน เพื่อการพัฒนาประเทศ.</p>
    </article>
  </body>
</html>