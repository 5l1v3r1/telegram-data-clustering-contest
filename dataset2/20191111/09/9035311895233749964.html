<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/turkiye-yakalanan-isid-uyelerinin-vatandasi-olduklari-ulkelere-iadesine-basladi"/>
    <meta property="og:site_name" content="euronews"/>
    <meta property="article:published_time" content="2019-11-11T09:19:39+00:00"/>
    <meta property="og:title" content="Türkiye, IŞİD üyelerinin vatandaşı oldukları ülkelere iadesine başladı"/>
    <meta property="og:description" content="Türkiye’nin yakalanan IŞİD üyelerinin vatandaşı oldukları ülkelere iadesine bugün başladığı bildirildi."/>
  </head>
  <body>
    <article>
      <h1>Türkiye, IŞİD üyelerinin vatandaşı oldukları ülkelere iadesine başladı</h1>
      <address><time datetime="2019-11-11T09:19:39+00:00">11 Nov 2019, 09:19</time> by <a rel="author">Euronews </a></address>
      <p>Türkiye, yakalanan IŞİD üyelerinin vatandaşı oldukları ülkelere iadesine bugün başladı.</p>
      <p>İçişleri Bakanlığı Sözcüsü İsmail Çataklı, "İşlemi tamamlanan ABD'li bir yabancı terörist savaşçı Türkiye'den sınır dışı edildi" dedi. Çataklı, "Geri gönderme merkezlerindeki Alman uyruklu 7 yabancı terörist savaşçının seyahat programları yapıldı, 14 Kasım'da sınır dışı edilecekler" diye konuştu.</p>
      <p>AFP ise İçişleri Bakanlığı kaynaklarına dayandırarak verdiği haberde, Türkiye'nin bir sonraki etapta 10'u Alman, 11'i Fransız 24 IŞİD'liyi ülkelerine geri göndereceğini duyurdu.</p>
      <p>İçişleri Bakan Yardımcısı ve Bakanlık Sözcüsü İsmail Çataklı, "Sabah saatlerinde Türkiye'deki Geri Gönderme Merkezi'nde işlemleri tamamlanan ABD'li bir yabancı terörist savaşçının (YTS), Göç İdaresi Genel Müdürlüğünce Türkiye'den deport (sınır dışı) edilmesi işlemi gerçekleştirildi." dedi.</p>
      <p>Afet ve Acil Durum Yönetimi Başkanlığı (AFAD) ve Göçten sorumlu İçişleri Bakan Yardımcısı Çataklı, AA muhabirine yaptığı açıklamada, İçişleri Bakanı Süleyman Soylu'nun geçen hafta açıkladığı doğrultuda bugün yabancı terörist savaşçıların iadelerine başlandığını söyledi.</p>
      <h3>Sırada Alman uyruklular var</h3>
      <p>Sabah itibarıyla bazı YTS'lerin geri gönderme işleminin tamamlandığını belirten Çataklı, şöyle devam etti:</p>
      <p>"Sabah saatlerinde Türkiye'deki Geri Gönderme Merkezi'nde işlemleri tamamlanan ABD'li bir YTS'nin, Göç İdaresi Genel Müdürlüğünce Türkiye'den deport (sınır dışı) edilmesi işlemi gerçekleştirildi. Yine Geri Gönderme Merkezi'nde bulunan Alman uyruklu bir YTS için sınır dışı süreci işletildi, Danimarka uyruklu bir YTS ise adli süreç işletilerek gün içerisinde ülkelerine gönderilecek. Dolayısıyla bugün 3 YTS'nin ülkemizden çıkışları sağlanacak. Ayrıca geri gönderme merkezlerinde bulunan Alman uyruklu 7 YTS'nin seyahat programları yapılmış olup, 14 Kasım'da sınır dışı edilecek."</p>
      <h3>"YTS'lerin kendi ülkelerine iade sürecine kararlılıkla devam edilecek"</h3>
      <p>Suriye'de yakalanan İrlanda uyruklu 2 YTS'nin işlemlerinin tamamlanmak üzere olduğunu ve ülkelerine gönderileceğini aktaran Çataklı, şunları kaydetti:</p>
      <p>"Suriye'de yakalanan Alman uyruklu 2 YTS'nin ise seyahat programları tamamlanarak bu hafta içerisinde sınır dışı edilmesi planlanmaktadır. Ayrıca Suriye tarafında yakalanan Fransız uyruklu 11 YTS'nin işlemleri devam etmektedir. Suriye'de yakalanan YTS'lerin uyruk tespit çalışmaları tamamlanmış olup, detaylı mülakatları yüzde 90 oranında sonuçlandırıldı ve ilgili ülkelerle temas kuruldu. Yabancı terörist savaşçıların kendi ülkelerine iade sürecine kararlılıkla devam edilecek."</p>
      <h3>Fransa: Bizi ilgilendirmiyor</h3>
      <p>Fransa Savunma Bakanı Florence Parly, Türkiye’nin ülkesine yakalanan IŞİD militanlarını geri göndereceği bilgisine sahip olmadığını söyledi.</p>
      <p>Konu ile ilgili Fransız basınına konuşan, Parly, “Türkiye tarafından teröristlerin geri gönderileceği bilgisine sahip değilim.” dedi.</p>
      <h3>Türkiye'den bu hafta Almanya'ya 10 kişi sınır dışı edilecek</h3>
      <p>Almanya Dışişleri Bakanlığı Sözcüsü Christofer Burger ise Türkiye'den bu hafta 10 kişinin Almanya'ya sınır dışı edileceğini söyledi.</p>
      <p>Burger, basın toplantısında Türkiye’den bu hafta Almanya'ya sınır dışı edilecek Alman vatandaşlarıyla ilgili açıklamalarda bulundu.</p>
      <p>"Türkiye'den bu hafta (Almanya'ya) sınır dışı edilecek 10 kişiden 3'ü erkek, 5'i kadın, 2'sinin de çocuk olduğunu söyleyebilirim." diyen Burger, bunlardan birinin bugün, 7 kişinin 14 Kasım Perşembe günü, 2 kişinin de 15 Kasım Cuma günü Türkiye'den Almanya'ya sınır dışı edileceği bilgisini aldıklarını belirtti.</p>
      <p>Almanya'nın dış temsilciliklerinde bu kişilerin kimliklerinin tespit edildiği ve hepsinin Alman vatandaşı olduğunu ifade eden Burger, bu kişilerin IŞİD bağlantılı olup olmadığını ise şu an için söyleyemeyeceğini ancak sınır dışı edilecek 2 kadının Suriye'de kaldığı yönünde emarelerin bulunduğunu kaydetti. Burger, bugün sınır dışı edilecek kişinin ise IŞİD bağlantılı olmadığını aktardı.</p>
      <h3>Türkiye'de bin 200'e yakın IŞİD'li tutuklu bulunuyor</h3>
      <p>İçişleri Bakanı Süleyman Soylu, geçen hafta yaptığı bir açıklamada, yakalanan IŞİD üyelerinin vatandaşı oldukları ülkelere iadesine pazartesiden itibaren başlanacağını söylemişti.</p>
      <p>Türkiye'de bin 200'e yakın IŞİD'li tutuklunun bulunduğunu söyleyen Soylu, "Şimdi de elimizde bulunanları elbette ki ülkelerine göndereceğiz. Ancak dünya yeni bir metot belirledi. Belirledikleri metot, 'Biz bunları vatandaşlıktan çıkaralım' diyorlar. Hiç üzülmesinler, biz elimizdeki DEAŞ'lıları ister vatandaşlıktan çıkarsınlar ister çıkarmasınlar kendi ülkelerine göndeririz." diye konuşmuştu.</p>
      <ul>
        <li>
          <a href="https://tr.euronews.com/2019/11/08/yakalanan-isid-uyelerinin-iadesine-pazartesi-baslan-yor">Süleyman Soylu: Yakalanan IŞİD üyelerinin iadesi pazartesi günü başlıyor</a>
        </li>
        <li>
          <a href="https://tr.euronews.com/2019/11/04/suleyman-soylu-deaslilari-vatandasl-ktan-c-karsalar-bile-ulkelerine-gonderecegiz">Süleyman Soylu: DEAŞ'lıları vatandaşlıktan çıkarsalar bile ülkelerine göndereceğiz</a>
        </li>
        <li>
          <a href="https://tr.euronews.com/2019/11/04/hangi-avrupa-ulkesinin-ne-kadar-isid-uyesi-vatandasi-var">Hangi Avrupa ülkesinin ne kadar IŞİD üyesi vatandaşı var?</a>
        </li>
      </ul>
    </article>
  </body>
</html>