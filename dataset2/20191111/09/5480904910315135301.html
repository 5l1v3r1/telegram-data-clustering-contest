<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/letosni-rijen-prinesl-letni-teploty-i-mraziva-rana/1819594?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T09:52:00+00:00"/>
    <meta property="og:title" content="Letošní říjen přinesl letní teploty i mrazivá rána"/>
    <meta property="og:description" content="Praha - Letošní říjen byl v Česku nadprůměrně teplý, přinesl rekordně teplé dny s letními teplotami i velmi mrazivá rána. Průměrná měsíční teplota dosáhla 9,5 stupně Celsia, což je o 1,4 stupně víc než takzvaný normál z let 1981 až 2010. Společně s rokem 2017 jde o devátý až desátý nejteplejší říjen od roku 1961, informoval dnes ČTK Český hydrometeorologický ústav (ČHMÚ). Nejvyšší říjnovou průměrnou teplotu 11,3 stupně naměřili meteorologové v letech 1966 a 2001."/>
  </head>
  <body>
    <article>
      <h1>Letošní říjen přinesl letní teploty i mrazivá rána</h1>
      <address><time datetime="2019-11-11T09:52:00+00:00">11 Nov 2019, 09:52</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Letošní říjen byl v Česku nadprůměrně teplý, přinesl rekordně teplé dny s letními teplotami i velmi mrazivá rána. Průměrná měsíční teplota dosáhla 9,5 stupně Celsia, což je o 1,4 stupně víc než takzvaný normál z let 1981 až 2010. Společně s rokem 2017 jde o devátý až desátý nejteplejší říjen od roku 1961, informoval dnes ČTK Český hydrometeorologický ústav (ČHMÚ). Nejvyšší říjnovou průměrnou teplotu 11,3 stupně naměřili meteorologové v letech 1966 a 2001.</p>
      <p>Letos 7. a 8. října zaznamenalo víc než 100 stanic ve správě ČHMÚ takzvaný mrazový den, kdy minimální denní teplota vzduchu klesla pod nulu. Následovalo mimořádně teplé období, kdy odchylky od dlouhodobého normálu překročily i pět stupňů. Ve dnech 13. a 24. října víc než deset stanic zaznamenalo letní den, kdy denní maximální teploty dosáhly nebo překročily 25 stupňů Celsia. Denní rekordy padly 21. a 24. října na víc než 100 stanicích, přičemž přes 30 stanic překonalo i denní maximum pro měsíc říjen.</p>
      <p>"Závěr měsíce byl již opět chladný. Průměrná denní teplota 31. října byla nula stupňů a v období mezi 29. a 31. říjnem se na více než 100 stanicích vyskytl mrazový den," konstatoval ČHMÚ.</p>
      <p>Nejvyšší maximální denní říjnová teplota 30,3 stupně Celsia byla naměřena 4. října 1929 na stanici Litvínovice u Českých Budějovic. Letos v říjnu bylo nejtepleji 24. října na stanici Ropice, kde teplota dosáhla 26,9 stupně.</p>
      <p>V pražském Klementinu, které sleduje počasí nepřetržitě od roku 1775, byla průměrná teplota letošního října rovných 12 stupňů Celsia, odchylka od dlouhodobého průměru dosáhla plus 2,2 stupně. "Letošní říjen se umístil na 23. až 25. místě z 245 dosavadních říjnů, je tedy na hranici deseti procent nejteplejších říjnů za dobu měření," uvedli meteorologové na webu www.infomet.cz.</p>
      <p>Srážkově byl letošní říjen normální. Většina z celkového množství srážek spadla v první dekádě měsíce.</p>
    </article>
  </body>
</html>