<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/spain-socialists-seen-ahead-in-sunday-parliamentary-election-short-of-majority"/>
    <meta property="og:site_name" content="euronews"/>
    <meta property="article:published_time" content="2019-11-11T09:04:00+00:00"/>
    <meta property="og:title" content="با موفقیت چشمگیر راست افراطی وضعیت سوسیالیست‌های اسپانیا پیجیده تر شد"/>
    <meta property="og:description" content="سردبیر صفحۀ انگلیسی روزنامۀ «ال‌پائیس» اسپانیا: احتمالا برای اولین بار اتفاقی بی‌سابقه در سیستم سیاسی اسپانیا روی دهد؛ به این معنی که سوسیالیست‌ها برای پایان دادن به بن‌بست سیاسی موجود، با محافظه‌کاران حزب «مردم» وارد ائتلاف می‌شوند؛ رویدادی که تاکنون در تاریخ اسپانیا دیده نشده است."/>
  </head>
  <body>
    <article>
      <h1>با موفقیت چشمگیر راست افراطی وضعیت سوسیالیست‌های اسپانیا پیجیده تر شد</h1>
      <address><time datetime="2019-11-11T09:04:00+00:00">11 Nov 2019, 09:04</time> by <a rel="author">یورونیوز فارسی </a></address>
      <p>پدرو سانچز، نخست‌وزیر اسپانیا که امیدوار بود با برگزاری چهارمین انتخاباتِ چهار سال اخیر این کشور، به بن‌بست سیاسی بوجود آمده پایان دهد و سرانجام بتواند با تشکیل دولتی قوی، بودجۀ مدنظر خود را به تصویب برساند، بار دیگر ناکام ماند.</p>
      <p>نتایج شمارش آرای ریخته شده به صندوق‌ها حاکی از افول قدرت چپ‌ها و موفقیت چشمگیر راست‌های افراطی در این کشور است.</p>
      <p>اگرچه حزب سوسیالیست توانست همچنان پیشتازی خود را در انتخابات روز یکشنبه حفظ کند اما اقبال شهروندان به این حزب کمتر از گذشته بود و تنها ۲۸ درصد رای دهندگان از سیاست‌های حزب حمایت کردند. این در حالی است که در انتخابات ماه آوریل، سوسیالیست‌ها ۲۸.۷ درصد آراء را از آن خود کرده بودند.</p>
      <p>به این ترتیب سوسیالیست‌ها نه تنها به آرزوی تحکیم قدرت خود در دو نهاد قانونگذاری و اجرایی اسپانیا نرسیدند بلکه سه کرسی خود را نیز در پارلمان اسپانیا از دست دادند و در پارلمان جدید درمجموع صاحب ۱۲۰ کرسی شدند.</p>
      <p>بدون شک پیروز واقعی این انتخابات، حزب راست افراطی «وُکس» بود.</p>
      <p>این حزب که با وعده‌های رادیکالی همچون لغو اعطای خودمختاری به همۀ مناطق از جمله کاتالونیا، لغو قانونی که استفاده از سمبل‌های دوران ژنرال فرانکو را ممنوع می‌کند، لغو قانون خشونت جنسی، تصویب قانونی برای محافظت از سنت گاوبازی، ایجاد دیوار در مناطق مرزی برای ممانعت از ورود مهاجران غیرقانونی همچنین اخراج مهاجران غیرقانونی از این کشور توانست رای دهندگان را به پای صندوق‌های رای بکشاند، درنهایت با کسب ۱۵.۱ درصد آراء (در مقایسه با ۱۰.۳ درصد در انتخابات پیشین) سومین حزب پیروز این انتخابات شد و ۵۲ کرسی را در پارلمان ۳۵۰ نفره اسپانیا از آن خود کرد. سهم پیشین این حزب در پارلمان تنها ۲۴ کرسی بود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/10/31/spanish-parties-key-promises-november-10-snap-election-ecreasing-order-by-ratings">انتخابات زودهنگام اسپانیا؛ احزاب چه وعده‌هایی به مردم می‌دهند؟</a>
      </p>
      <p>این انتخابات موقعیت حزب محافظه‌کار «مردم» را نیز در پارلمان بهبود بخشید. این حزب همچنان دومین حزب پارلمان است و با کسب ۲۰.۸ درصد آراء (در مقایسه با ۱۶.۷ درصد در انتخابات پیشین) توانسته است ۱۲ کرسی بیش از گذشته به دست آورد.</p>
      <p>قدرت حزب چپ پودموس در پارلمان کاهش یافت. این حزب چپگرا که پیش از این ۱۴.۳ درصد از آراء رای دهندگان را در اختیار داشت و ۴۲ کرسی از پارلمان اسپانیا را به خود اختصاص داده بود، ۷ کرسی را در پی انتخابات جدید از دست داد و تنها ۱۲.۸ درصد کل آراء این انتخابات را به دست آورد.</p>
      <p>این نتایج بیش از پیش شطرنج سیاسی را در اسپانیا پیچیده کرد بویژه آنکه با توجه به نتایج منتشر شده، حتی با وجود ائتلاف دو حزب اصلی چپگرای این کشور یعنی سوسیالیست‌ها و پودموس نیز امکان رسیدن به پیش شرط اولیه وضروری برای تشکیل دولت یعنی داشتن دست‌کم ۱۷۶ کرسی در پارلمان محقق نخواهد شد.</p>
      <p>در یکی از آخرین تحلیل‌ها دربارۀ آیندۀ سیاسی این کشور سیمون هانتر، سردبیر صفحۀ انگلیسی روزنامۀ «ال‌پائیس» اسپانیا در گفتگو با یورونیوز، آینده‌ای کم‌سابقه را برای سیستم سیاسی این کشور پیش بینی کرد.</p>
      <p>به گفتۀ آقای هانتر راست‌های افراطیِ وُکس با داشتن ۵۲ کرسی، احتمالا قدرت مانور قابل توجهی در پارلمان به دست می‌آورند. آنها احتمالا می‌توانند در کمیته رئیس پارلمان عضو داشته باشند و در صحن پارلمان سوال‌های بیشتری علیه دولت آینده اسپانیا طرح کنند و به این ترتیب نفوذ خود را گسترش دهند.</p>
      <p>او همچنین احتمال می‌دهد که برای اولین بار اتفاقی بی‌سابقه در سیستم سیاسی اسپانیا روی دهد؛ به این معنی که سوسیالیست‌ها برای پایان دادن به بن‌بست سیاسی موجود، با محافظه‌کاران حزب «مردم» وارد ائتلاف شوند؛ رویدادی که تاکنون در تاریخ اسپانیا دیده نشده بود.</p>
    </article>
  </body>
</html>