<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546348.html/%D9%85%D8%BA%D8%A7%D8%B2%D9%87-%D9%87%D8%A7%DB%8C-%D8%AE%D8%A7%D9%84%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A8%D9%87-%D8%AA%D8%B3%D8%AE%DB%8C%D8%B1-%D8%B3%D8%AA%D8%A7%D8%AF%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AF%D8%B1%D9%85%DB%8C-%D8%A2%DB%8C%D8%AF--%D9%BE%D8%B1%D8%AF%D8%A7%D8%AE%D8%AA-%D8%A7%D8%AC%D8%A7%D8%B1%D9%87--%D8%A8%D9%87%D8%A7-%D8%AA%D8%A7-4-%D8%A8%D8%B1%D8%A7%D8%A8%D8%B1-%D9%82%DB%8C%D9%85%D8%AA-%D8%B1%D9%88%D8%B2-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T09:18:00+00:00"/>
    <meta property="og:title" content="مغازه‌های خالی کرمانشاه به تسخیر ستادهای انتخاباتی درمی‌آید/ پرداخت اجاره‌ بها تا 4 برابر قیمت روز!"/>
    <meta property="og:description" content="کاندیدهای انتخابات مجلس از همین حالا در حال اقدام برای رزرو ستادهای انتخاباتی هستند که البته بابت آن سه تا چهار برابر اجاره عادی را باید بپردازند."/>
  </head>
  <body>
    <article>
      <h1>مغازه‌های خالی کرمانشاه به تسخیر ستادهای انتخاباتی درمی‌آید/ پرداخت اجاره‌ بها تا 4 برابر قیمت روز!</h1>
      <h2>سودی که مغازه‌های خالی از کارزار انتخابات به جیب می‌زنند؛</h2>
      <address>
        <time datetime="2019-11-11T09:18:00+00:00">11 Nov 2019, 09:18</time>
      </address>
      <p>کاندیدهای انتخابات مجلس از همین حالا در حال اقدام برای رزرو ستادهای انتخاباتی هستند که البته بابت آن سه تا چهار برابر اجاره عادی را باید بپردازند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386914/%D8%A7%D8%AC%D8%A7%D8%B1%D9%87-30-%D9%85%DB%8C%D9%84%DB%8C%D9%88%D9%86%DB%8C-%D9%85%D8%BA%D8%A7%D8%B2%D9%87%E2%80%8C%D9%87%D8%A7%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A8%D8%B1%D8%A7%DB%8C-%D8%B3%D8%AA%D8%A7%D8%AF%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C">مرصادنیوز</a> هرچه به ایام انتخابات مجلس یازدهم نزدیک می‌شویم، شور و حال انتخاب نمایندگان برای 4 سال آینده به شدت در حال افزایش است.</p>
      <p>تاثیر فراوانی که تبلیغات میدانی در جلب آرای مردمی دارد، کاندیداهای انتخاباتی در استان کرمانشاه را بر آن داشته تا از همین حالا به فکر رزرو ستادهای انتخاباتی باشند.</p>
      <p>برخی مغازه های خالی در مناطق پرتردد شهرهای کوچک و بزرگ استان در حال تغییر شکل برای تبدیل شدن به ستادهای انتخاباتی هستند.</p>
      <p> این مغازه ها برای این چند ماه بدون دغدغه اجاره بهایی معادل سه تا چهار برابر اجاره عادی را از کاندیداهای محترمی دریافت می کنند که برای خدمت به مردم احساس تکلیف کرده اند!</p>
      <p>خبرنگار مرصاد برای بررسی این موضوع سری به سطح شهر کرمانشاه زد تا بررسی کند که برای رزرو سه ماهه یک مغازه مناسب ستاد انتخاباتی کاندیدها چقدر باید پرداخت کنند.</p>
      <p>البته قیمتها بسته به منطقه و مکان مغازه متفاوت بود، اما حدودا در مناطقی از شهر که اغلب ستادهای انتخاباتی آنجا دایر می شوند برای سه ماه باقیمانده تا انتخابات باید بین 20 تا 30 میلیون تومان اجاره پرداخت کرد که تقریبا 3 تا 4 برابر برابر اجاره بهای عادی این مغازه هاست!</p>
      <p>البته از گوشه و کنار استان هم به گوش می‌رسد که دیگر کاندیداهای حوزه های انتخابیه شهرستانی هم در حال رایزنی برای رزرو و اجاره مغازه هستند تا از این مدل تبلیغات عقب نمانند.</p>
      <p>انتهای پیام/</p>
    </article>
  </body>
</html>