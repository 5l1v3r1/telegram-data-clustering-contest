<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/11/abloh-ikea-comprare-online/"/>
    <meta property="og:site_name" content="Il Post"/>
    <meta property="article:published_time" content="2019-11-11T09:34:58+00:00"/>
    <meta property="og:title" content="Da oggi si può comprare online la collezione disegnata da Virgil Abloh per IKEA"/>
    <meta property="og:description" content="Si può scegliere tra 15 pezzi, dai 10 ai 269 euro: tavoli, zerbini, orologi, sedie e una riproduzione illuminata della Gioconda"/>
  </head>
  <body>
    <article>
      <h1>Da oggi si può comprare online la collezione disegnata da Virgil Abloh per IKEA</h1>
      <h2>Si può scegliere tra 15 pezzi, dai 10 ai 269 euro: tavoli, zerbini, orologi, sedie e una riproduzione illuminata della Gioconda</h2>
      <address>
        <time datetime="2019-11-11T09:34:58+00:00">11 Nov 2019, 09:34</time>
      </address>
      <p>Dalle 11:11 di oggi, lunedì 11 novembre, è in vendita anche online la <a href="https://www.ikea.com/it/it/news/collezione-in-edizione-limitata-markerad-pub039b6a31">MARKERAD</a>, la collezione in edizione limitata disegnata per IKEA da <a href="https://www.ilpost.it/tag/virgil-abloh/">Virgil Abloh</a>, fondatore del marchio italiano Off-White e direttore artistico della linea maschile di Louis Vuitton, nonché una delle persone più interessanti e influenti della moda di oggi. La collezione era già acquistabile in negozio dal primo novembre, la novità è che da oggi si può comprare anche sul sito di IKEA.</p>
      <slideshow>
        <figure>
          <img src="https://www.ilpost.it/wp-content/uploads/2019/11/ikea_00.png"/>
        </figure>
        <figure>
          <img src="https://www.ilpost.it/wp-content/uploads/2019/11/ikea_01.png"/>
        </figure>
        <figure>
          <img src="https://www.ilpost.it/wp-content/uploads/2019/11/ikea_02.png"/>
        </figure>
        <figure>
          <img src="https://www.ilpost.it/wp-content/uploads/2019/11/ikea_03.jpeg"/>
        </figure>
        <figure>
          <img src="https://www.ilpost.it/wp-content/uploads/2019/11/ikea_04.jpeg"/>
        </figure>
      </slideshow>
      <p>MARKERAD è composta da 15 pezzi, tra cui un quadro retroilluminato che riproduce la Gioconda di Leonardo da Vinci, uno zerbino che ricorda un’aiuola con scritto sopra Wet Grass, “erba bagnata”, un orologio da parete con scritto su Temporary, “temporaneo” e un tappeto che sembra uno scontrino. Come nello stile di Abloh, ci sono molte scritte e molte virgolette usate per caricare il senso della frase che contengono. «L’obiettivo – ha spiegato Abloh parlando della collezione – è nobilitare l’anonimo, gli oggetti iconici della vita quotidiana che usiamo senza notarli. Quando applichiamo un fermaporta a una gamba di una normale sedia creiamo qualcosa di inaspettato, un’interruzione». I prezzi vanno dai 10 euro per un set di attrezzi ai 269 per un tavolo.</p>
      <figure>
        <embed-post data-src="https://www.instagram.com/p/B4KdszvJuZm" data-service="Instagram"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/07/gioconda-louvre-problemi/"/>
        <a href="https://www.ilpost.it/2019/11/10/storia-piumino-kamali-moncler/"/>
        <a href="https://www.ilpost.it/2019/11/07/sfilata-valentino-pechino-daydream/"/>
      </related>
    </article>
  </body>
</html>