<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425544/aselghse-ston-14xrono-gio-toy-filoy-toy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T09:40:02+00:00"/>
    <meta property="og:title" content="Ασέλγησε στον 14χρονο γιο του φίλου του"/>
    <meta property="og:description" content="Στο εδώλιο του Μικτού Ορκωτού Δικαστηρίου Ρόδου θα καθίσει σήμερα, 54χρονος Ολλανδός που κατηγορείται ότι ασέλγησε σε 14χρονο συμπατριώτη του στη Ρόδο, μετά από κοινή διασκέδασή τους σε μπαρ της περιοχής."/>
  </head>
  <body>
    <article>
      <h1>Ασέλγησε στον 14χρονο γιο του φίλου του</h1>
      <h2>Στο εδώλιο του κατηγορουμένου 54χρονος Ολλανδός</h2>
      <address>
        <time datetime="2019-11-11T09:40:02+00:00">11 Nov 2019, 09:40</time>
      </address>
      <p>
        <b>Στο εδώλιο του Μικτού Ορκωτού Δικαστηρίου Ρόδου θα καθίσει σήμερα, 54χρονος Ολλανδός που κατηγορείται ότι ασέλγησε σε 14χρονο συμπατριώτη του στη Ρόδο, μετά από κοινή διασκέδασή τους σε μπαρ της περιοχής.</b>
      </p>
      <p>Το περιστατικό, για το οποίο κατηγορείται ο αλλοδαπός, αναφέρθηκε στο Αστυνομικό Τμήμα Ιαλυσού το βράδυ του Σαββάτου 9 Αυγούστου 2015 από τον – τότε- 48χρονο πατέρα του ανήλικου Ολλανδού που κατήγγειλε ότι ο 54χρονος συμπατριώτης του ασέλγησε σε βάρος του ανήλικου γιου του.</p>
      <p>Συνήγορος υπεράσπισης στην υπόθεση είναι ο κ. Στέλιος Αλεξανδρής.</p>
      <p>Όπως τονίζεται και στη δικογραφία που έχει σχηματιστεί για την υπόθεση, ο 48χρονος με τη σύζυγο και τον –τότε- 14χρονο γιο του είχαν φθάσει στο νησί μας στις 30 Ιουλίου 2015 και έκτοτε διέμεναν σε ξενοδοχείο στην Ιαλυσό. Εκεί γνωρίστηκαν με τον 54χρονο, τη σύζυγό του και τα δύο του παιδιά και έκαναν παρέα.</p>
      <p>Οι τρεις άνδρες, ο 54χρονος, ο 48χρονος και ο 14χρονος γιος του στις 8 Αυγούστου 2015 πήγαν σε κλαμπ που βρίσκεται κοντά στο ξενοδοχείο για να πιουν ένα ποτό. Μία ώρα αργότερα ο 48χρονος έφυγε από το μπαρ και όπως είπε, άφησε τον γιο του μαζί με τον 54χρονο. Ο ανήλικος επέστρεψε – σύμφωνα με την κατάθεση του πατέρα- δύο ώρες αργότερα και η κατάστασή του δεν ήταν καλή αφού έβαλε τα κλάματα.</p>
      <p>Σύμφωνα με πληροφορίες, στο διάστημα των δύο ωρών που μεσολάβησαν ο 54χρονος έχοντας καταναλώσει αρκετή ποσότητα αλκοόλ, όταν έφυγε από το μπαρ ο 48χρονος, πήρε τον ανήλικο και πήγαν στην παραλία. Εκεί αφού κάθισαν σε ξαπλώστρες ο 54χρονος κατηγορείται ότι ανάγκασε τον 14χρονο να του κάνει στοματικό έρωτα.</p>
      <p>Όταν ξημέρωσε ο 48χρονος ενημέρωσε για το περιστατικό τη σύζυγό του και εν συνεχεία τη σύζυγο του 54χρονου και ακολούθησε η καταγγελία στην αστυνομία και η σύλληψη του αλλοδαπού.</p>
      <p>Σε βάρος του ασκήθηκε ποινική δίωξη σε βαθμό κακουργήματος για κατάχρηση ανηλίκου που συμπλήρωσε τα 14 έτη όχι όμως και τα 18, σε ασέλγεια από πρόσωπο που του έχουν εμπιστευθεί να φυλάσσει τον ανήλικο έστω και προσωρινά.</p>
      <p>Πάντως ο 54χρονος, απολογούμενος στην ανακρίτρια με τον συνήγορό του κ. Ιωάννη Καραμιχάλη, αρνήθηκε τις κατηγορίες όπως αυτές του απαγγέλθηκαν και σημείωσε ότι πράγματι διασκέδαζαν από κοινού με την οικογένεια του 14χρονου, αλλά σε καμία περίπτωση δεν ανέλαβε τη φύλαξη του νεαρού, όπως ισχυρίστηκαν οι γονείς του. Ο ίδιος είπε επίσης ότι δεν θυμάται τι ακολούθησε καθώς είχαν καταναλώσει μεγάλες ποσότητες αλκοόλ.</p>
      <p>Μετά την απολογία του ο αλλοδαπός είχε κριθεί προσωρινά κρατούμενος και πήρε το δρόμο για τις φυλακές, όμως διά του συνηγόρου του είχε προσφύγει στο Συμβούλιο Πλημμελειοδικών Ρόδου, ζητώντας να αφεθεί ελεύθερος έστω και με περιοριστικούς όρους έως την εκδίκαση της υπόθεσής του από το αρμόδιο δικαστήριο.</p>
      <p>Πράγματι το δικαστικό συμβούλιο με βούλευμά του (109/2015) τον Σεπτέμβριο του 2015 έκανε δεκτή την αίτηση και αποφάσισε ο 54χρονος Ολλανδός να αφεθεί ελεύθερος με τον όρο της καταβολής εγγύησης ποσού 10.000 ευρώ.</p>
      <p>Ο αλλοδαπός κατέβαλε το ποσό της εγγύησης και επέστρεψε στην πατρίδα του. Ωστόσο το Συμβούλιο Πλημμελειοδικών Ρόδου με πρόταση του αρμόδιου Εισαγγελέα Πρωτοδικών Ρόδου, επανήλθε με το 17/2016 βούλευμά του και αντικατέστησε τον περιοριστικό όρο της καταβολής εγγυοδοσίας με το αναγκαστικό μέτρο της προσωρινής κράτησης, διατάσσοντας δε τη σύλληψή του.</p>
      <p>Έτσι ο Ολλανδός διά της δικηγόρου του κας Εύης Αρνιθενού προσέφυγε στο Συμβούλιο Εφετών Δωδεκανήσου καταθέτοντας έφεση κατά του τελευταίου αυτού βουλεύματος ζητώντας να ακυρωθεί το 17/2016 βούλευμα του Συμβούλιου Πλημμελειοδικών Ρόδου και να αντικατασταθεί η προσωρινή του κράτηση με τους όρους της εγγυοδοσίας ποσού 10.000 ευρώ και την εμφάνισή του μία φορά το μήνα στο αστυνομικό τμήμα της περιοχής του.</p>
      <p>Το αίτημα απορρίφθηκε, ενώ η δίκη του 54χρονου προσδιορίστηκε να γίνει αύριο.</p>
    </article>
  </body>
</html>