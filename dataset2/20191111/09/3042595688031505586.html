<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jaffar-15-ble-skutt-og-drept-i-malm/71804618"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T09:10:01+00:00"/>
    <meta property="og:title" content="Jaffar (15) ble skutt og drept i Malmö"/>
    <meta property="og:description" content="Ble skutt utenfor pizzarestaurant. Bilbombe ble brukt som avledningsmanøver, mener politiet."/>
  </head>
  <body>
    <article>
      <h1>Jaffar (15) ble skutt og drept i Malmö</h1>
      <h2>Ble skutt utenfor pizzarestaurant. Bilbombe ble brukt som avledningsmanøver, mener politiet.</h2>
      <address><time datetime="2019-11-11T09:10:01+00:00">11 Nov 2019, 09:10</time> by <a rel="author">Ralf Lofstad</a></address>
      <p>Den 15-årige gutten som lørdag ble <a href="https://www.dagbladet.no/nyheter/na-politiet-om-drapet-pa-jaffar-15-i-malm/71804618">skutt og drept i Malmö sentrum</a>, heter Jaffar. De svenske storavisene <a href="https://www.expressen.se/kvallsposten/just-nu-larm-om-skottlossning-i-malmo-3/">Expressen</a> og <a href="https://www.aftonbladet.se/nyheter/a/awexv7/jaffar-15-dodades-vid-pizzerian-i-malmo">Aftonbladet</a> har identifisert ham med navn og bilde, i samråd med familien.</p>
      <p>
        <b>- Jeg forstår ikke hvordan man kan drepe et barn. Hva slags straff er det? sier Jaffars fetter Younes Dahdouli til Expressen.</b>
      </p>
      <p>En av guttens søstre beskriver ham overfor Aftonbladet som en kjempeomsorgsfull person, med et hjerte av gull.</p>
      <figure>
        <img src="https://www.dagbladet.no/images/71804823.jpg?imageId=71804823&amp;width=1024&amp;height=615"/>
        <figcaption><b>DREPT:</b> 15-årige Jaffar døde av skuddskadene han ble påført lørdag kveld. Foto: Privat Vis mer</figcaption>
      </figure>
      <h3>- Foreldres største mareritt</h3>
      <p>Svensk politi holder en pressekonferanse om hendelsen klokka 10.15.</p>
      <p>- Våre tanker går til de pårørende, dette er foreldres største mareritt, sier Carina Persson, leder for det svenske politiets region Syd.</p>
      <p>Skytingen kommer på toppen av en periode preget av grov gjengdominert kriminalitet i Sveriges tredje største by. Malmö-beboere sier de føler seg utrygge, noen ønsker å flytte.</p>
      <p>
        <b>- Vi har samtidig stor forståelse for at folk føler uro etter denne typen hendelser, understreker Persson.</b>
      </p>
      <p>En ung kvinne ble grovt mishandlet natt til søndag. I tillegg har det vært detonert sprengladninger i byen.</p>
      <p>- Vi kan aldri akseptere at folk blir skutt i hjel i våre gater, sier Persson.</p>
      <p>Hun varsler en styrket politiinnsats i tida som kommer.</p>
      <figure>
        <img src="https://www.dagbladet.no/images/71805196.jpg?imageId=71805196&amp;width=1024&amp;height=615"/>
        <figcaption>ÅSTEDET: Skytingen skjedde utenfor en pizzarestaurant i Ystadgatan i sentrum: Foto: Johan Nilsson / TT / AP / NTB Scanpix Vis mer</figcaption>
      </figure>
      <h3>Segnet om</h3>
      <p>Det var i 21-tida lørdag at Jaffar og en jevnaldrende gutt ble skutt utenfor en pizzarestaurant i sentrum av byen.</p>
      <p>Ifølge Expressen sitter politiet på overvåkningsbilder fra hendelsen. Opptakene viser hvordan ruta på spisestedet plutselig blir beskutt. En gutt i jakke og hettegenser stormer inn, for så å segne om ved disken.</p>
      <p>De to 15-åringene ble fraktet til sykehus, men Jaffars liv sto altså ikke til å redde.</p>
      <p>
        <b>Malmös politimester Stefan Sintéus bekrefter at etterforskerne sitter på opptak.</b>
      </p>
      <figure>
        <img src="https://www.dagbladet.no/images/71805156.jpg?imageId=71805156&amp;width=1024&amp;height=615"/>
        <figcaption><b>- AVLEDNINGSMANØVER:</b> Denne bilen ble totalskadd av en sprengladning bare minutter før skytingen i sentrum. Politiet mener detonasjonen var en avledningsmanøver. Foto: Johan Nilsson / TT / NTB Scanpix Vis mer</figcaption>
      </figure>
      <p>- To personer kommer på sykkel, tar opp våpen og skyter mot to personer som står ved eller inne i en pizzeria, sier han på pressekonferansen.</p>
      <p>- Det var ei svart helg, understreker han.</p>
      <p>Bare minutter før skytingen i Ystadgatan ble en bil sprengt noen kilometer unna. Sintéus opplyser nå at eksplosjonen var en avledningsmanøver foran skytingen i sentrum.</p>
      <h3>- En katastrofe</h3>
      <p>Den skadde guttens tilstand er stabil, men han har samtidig livstruende skader, opplyser han.</p>
      <p>En tidligere lærer av den skadde gutten er sjokkert.</p>
      <p>
        <b>- Det er en katastrofe, det som er skjedd, sier han til Expressen.</b>
      </p>
      <p>- Det er synd, så unge gutter. Samfunnet fungerer ikke som det skal. Det må finnes flere alternativ som de kan velge, noe annet de kan gjøre, sier han.</p>
      <h3>45 eksplosjoner</h3>
      <p>Sveriges øverste politisjef Anders Thornberg har erklært en såkalt nasjonal særskilt hendelse etter drapet i Malmö. Dette har tidligere skjedd ved terrorangrepet i Stockholm i 2017 og de omfattende skogbrannene i 2018.</p>
      <p>
        <b>Malmö er sterkt plaget av grov kriminalitet, med et stort antall drap. I fjor ble det registrert 45 eksplosjoner i byen.</b>
      </p>
      <p>- Vi i region Syd står ikke alene, sier politimester Persson, og minner om at andre svenske byer enn Malmö plages av kriminalitet.</p>
      <p>Politimester Sintéus frikobles nå fra sin vanlige stilling for å lede en innsatsstyrke, som regional kommandosjef. Styrken skal sette ekstra press på de kriminelle gjengene.</p>
      <p>- Vi ser framgang i mange av etterforskningene, understreker regionpolitisjef Persson.</p>
    </article>
  </body>
</html>