<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rust-cen-v-rijnu-zustal-na-2-7-zdrazily-potraviny-a-bydleni/1819489?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T09:18:00+00:00"/>
    <meta property="og:title" content="Růst cen v říjnu zůstal na 2,7 %, zdražily potraviny a bydlení"/>
    <meta property="og:description" content="Praha - Spotřebitelské ceny byly v říjnu o 2,7 procenta vyšší než před rokem, což je stejný růst jako v září. Podepsaly se na tom ceny potravin, ze kterých zdražily především ovoce a nealko nápoje, hlavní vliv na růst cen má nadále vyšší nájemné, dražší elektřina a další ceny spojené s bydlením. Meziměsíčně ceny obnovily růst a stouply o 0,5 procenta, zatímco v září letos poprvé klesly. Informoval o tom dnes Český statistický úřad (ČSÚ). Analytici očekávali zpomalení meziročního růstu na 2,5 procenta."/>
  </head>
  <body>
    <article>
      <h1>Růst cen v říjnu zůstal na 2,7 %, zdražily potraviny a bydlení</h1>
      <address><time datetime="2019-11-11T09:18:00+00:00">11 Nov 2019, 09:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Spotřebitelské ceny byly v říjnu o 2,7 procenta vyšší než před rokem, což je stejný růst jako v září. Podepsaly se na tom ceny potravin, ze kterých zdražily především ovoce a nealko nápoje, hlavní vliv na růst cen má nadále vyšší nájemné, dražší elektřina a další ceny spojené s bydlením. Meziměsíčně ceny obnovily růst a stouply o 0,5 procenta, zatímco v září letos poprvé klesly. Informoval o tom dnes Český statistický <a href="https://www.czso.cz/csu/czso/cri/indexy-spotrebitelskych-cen-inflace-rijen-2019">úřad</a> (ČSÚ). Analytici očekávali zpomalení meziročního růstu na 2,5 procenta.</p>
      <p>Ceny proti loňsku rostou zejména u bydlení. Elektřina v říjnu podražila téměř o desetinu, plyn o 3,6 procenta, teplo o pět procent, nájemné o 3,8 procenta a vodné a stočné o 2,6 procenta.</p>
      <p>Lidé pocítili zdražení také u potravin, kde ceny zrychlily meziroční růst na 2,8 procenta. Vedle ovoce a nealkoholických nápojů vzrostly ceny vepřového masa, uzenin, jogurtů, o čtvrtinu dražší byly brambory. Vyšší byly i ceny stravování (o 4,9 procenta) a ubytování (o 3,2 procenta). Z alkoholických nápojů podražily lihoviny (o 4,1 procenta), pivo (o tři procenta) a víno (o 1,5 procenta). Připlatili si i kuřáci, tabákové výrobky byly o 1,1 procenta dražší. Další zdražení mohou očekávat příští rok, kdy by se měla zvýšit spotřební daň a tabákové výrobky a lihoviny.</p>
      <p>V říjnu také zmírnilo zlevňování obuvi a oděvů, a to ze zářijového poklesu o 3,3 procenta na říjnový pokles o dvě procenta. U pošty a telekomunikací se naopak cenový pokles prohloubil, ceny za telefonování klesly o 1,9 procenta po zářijovém poklesu o 1,5 procenta.</p>
      <p>V meziměsíčním srovnání se ceny vrátily k růstu, který přerušilo pouze září. Může za to zejména ovoce dražší o 7,4 procenta, zelenina naopak o 3,2 procenta zlevnila. Nealkoholické nápoje byly proti září dražší o dvě procenta, maso o půl procenta, brambory o 6,1 procenta, máslo o 7,8 procenta a uzeniny o 0,9 procenta. Za oblečení museli zákazníci připlatit proti září čtyři procenta, za obuv téměř dvě procenta.</p>
      <h3>Analytici: Inflace zůstane v dalších měsících blízko tří procent </h3>
      <p>Meziroční inflace se kolem současných úrovní udrží i ve zbytku letošního roku a na počátku příštího by mohla stoupnout krátce nad tři procenta. Následně se kvůli dopadu daňových změn udrží nad dvěma procenty. Za celý letošní rok by měla být průměrná inflace 2,7 až 2,8 procenta, uvedli ekonomové v reakci na říjnová čísla.</p>
      <p>"Inflace se bude po zbytek roku pohybovat nadále mírně pod třemi procenty a za celý letošní rok tak dosáhne 2,8 procenta, což bude nejvyšší úroveň od roku 2012. V příštím roce by měl růst cen mírně zpomalit, díky daňovým změnám se však udrží poblíž 2,5 procenta," uvedl hlavní ekonom ING Jakub Seidler.</p>
      <p>Na počátku příštího roku bude podle analytika Raiffeisenbank Luboše Růžičky růst cen ovlivněn zvýšením spotřební daně na alkohol a tabák. "Souhrnný dopad těchto změn odhadujeme na zhruba půl procentního bodu. Naopak ve směru nižší inflace by pak mělo působit snížení DPH u některých služeb od května. S přispěním těchto administrativních vlivů by se inflace měla v příštím roce pohybovat nad dvěma procenty," uvedl.</p>
      <p>I podle analytika společnosti Akcenta Miroslava Nováka se ve zbytku roku inflace udrží výrazně nad dvěma procenty. "Na začátku příštího roku poté nelze vyloučit dočasné zvýšení meziroční inflace nad tři procenta," uvedl.</p>
      <p>Inflaci podle hlavního ekonoma Czech Fund Lukáše Kovandy podporuje citelný růst mezd. "Nadále svižně porostou ceny bydlení, ale na vyšší úrovni zůstane také dynamika cen v oblasti energií nebo potravin, což jsou tradičně kolísavé složky. Za celý letošní rok by inflace měla vykázat tempo 2,7 procenta," uvedl.</p>
      <p>Hlavní ekonom investiční skupiny Natland Petr Bartoň upozornil na srovnání inflace uváděné Českým statistickým úřadem a Eurostatem, který uvádí 1,2 procenta. "Příčinou je jiné složení spotřebního koše. Ten evropský je jednotný po celé EU a nezapočítává nájemné. Velkou část inflace tedy způsobuje nedostatek bytů na trhu hlavně v populárních místech," upozornil Bartoň.</p>
    </article>
  </body>
</html>