<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/volvo-ricariche-gratis-per-un-anno-con-i-veicoli-phev/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T09:45:00+00:00"/>
    <meta property="og:title" content="Volvo, ricariche gratis per un anno con i veicoli PHEV"/>
    <meta property="og:description" content="Volvo ha riservato uno speciale incentivo a tutti gli utenti che acquisteranno un nuovo veicolo ibrido plug-in (PHEV). L'azienda di Göteborg ha più volte ribadito l'obiettivo delle &quot;zero emissioni&quot; da raggiungere entro il 2025 con un' intera gamma di veicoli ibridi ed elettrici marchiati Recharge."/>
  </head>
  <body>
    <article>
      <h1>Volvo, ricariche gratis per un anno con i veicoli PHEV</h1>
      <address><time datetime="2019-11-11T09:45:00+00:00">11 Nov 2019, 09:45</time> by <a rel="author">Valentina Acri</a></address>
      <p>Volvo ha riservato uno speciale incentivo a tutti gli utenti che acquisteranno un nuovo <b>veicolo ibrido plug-in</b> (PHEV). L’azienda di Göteborg ha più volte ribadito l’obiettivo delle “zero emissioni” da raggiungere <b>entro il 2025</b> con un’ intera gamma di veicoli ibridi ed elettrici marchiati <b><i>Recharge.</i></b></p>
      <p>La riduzione delle emissioni di <b>CO2</b> sta diventando l’obiettivo di molte case automobilistiche che, nell’ottica delle nuove normative UE sulle emissioni inquinanti, aggiungono sempre più PHEV alle loro flotte. A questo proposito, l’azienda svedese ha deciso di <b>ridurre sostanzialmente</b> <b>i costi di ricarica</b> dei veicoli  plug-in offrendo <b>un anno di ricariche gratuite ai clienti privati ed aziendali</b>. L’intendo di Volvo è di ridurre drasticamente le emissioni incoraggiando tutti i possessori dei suoi veicoli a sfruttare al meglio l’elettrico. L’offerta, valida <b>fino al 30 giugno 2020</b>, potrà essere gestita utilizzando direttamente l’apposita App <b><i>Volvo on Call</i></b>, da cui si potrà monitorare l’elettricità utilizzata. I costi dell’elettricità, utilizzata per le ricariche dell’auto, saranno calcolati <b>a partire da maggio 2020</b> e rimborsati ai clienti dall’anno successivo<b> su base del costo medio della tariffa.</b></p>
      <figure>
        <img src="https://www.tomshw.it/images/images/2019/10/volvo-xc40-ev-55883.768x432.jpg"/>
      </figure>
      <p>Secondo una ricerca recentemente condotta, sono <b>relativamente pochi</b> i possessori di veicoli <i>PHEV</i> che, utilizzando l’auto per lavoro, ricaricano la batteria alla colonnina, sfruttando quasi sempre la propulsione a benzina vista la possibilità per molti di usufruire delle “carte carburante”, pagate dalle stesse aziende. A questo proposito si è espresso il <i>managing director</i> del  settore UK del marchio svedese, <b><i>Kristian Elvefors</i></b>.</p>
      <blockquote>“Noi di Volvo, in linea con le nostre radici svedesi, abbiamo sempre avuto un vivo interesse per la cura dell’ambiente. La nostra ambizione dichiarata di recente, di diventare una società a emissioni zero entro il 2040, dimostra che siamo seriamente intenzionati ad affrontare il cambiamento climatico.<br/>È fondamentale aiutare i nostri clienti di ibridi plug-in a capire come possono sfruttare al massimo il potenziale elettrico della propria auto. Pertanto, con il progetto che elimina i costi di ricarica dell’elettricità per un anno, possiamo incoraggiarli a sviluppare la buona abitudine di ricaricare regolarmente la batteria della propria auto, risparmiando allo stesso tempo denaro”.</blockquote>
    </article>
  </body>
</html>