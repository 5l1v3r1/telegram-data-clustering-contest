<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/pablo-escobarin-bilinmeyenlerini-kitapta-anlattilar-haber-fotograf-2218279"/>
    <meta property="og:site_name" content="Posta"/>
    <meta property="article:published_time" content="2019-11-11T09:06:59+00:00"/>
    <meta property="og:title" content="Pablo Escobar'ın bilinmeyenlerini kitapta anlattılar"/>
    <meta property="og:description" content="Tüm zamanların en büyük uyuşturucu baronlarından olan Pablo Escobarın yakalanmasına yardım eden iki narkotik ajanı Steve Murphy ve Javier F. Peña, yeni bir kitap kaleme aldı. Murphy ve Peña, 1993te öldürülen uyuşturucu kaçakçısı Pablo Escobarın bilinmeyenlerini anlattığı kitaplarında, çarpıcı detaylara yer verdi. Bu detaylar arasında dantelli gecelikler, cinsel objeler ve altın kaplama silah da var."/>
  </head>
  <body>
    <article>
      <h1>Pablo Escobar'ın bilinmeyenlerini kitapta anlattılar</h1>
      <address>
        <time datetime="2019-11-11T09:06:59+00:00">11 Nov 2019, 09:06</time>
      </address>
      <h3>Tüm zamanların en büyük uyuşturucu baronlarından olan <a href="https://www.posta.com.tr/haberler/pablo-escobar">Pablo Escobar</a>'ın yakalanmasına yardım eden iki narkotik ajanı Steve Murphy ve Javier F. Peña, yeni bir <a href="https://www.posta.com.tr/haberler/kitap">kitap</a> kaleme aldı. Murphy ve Peña, 1993'te öldürülen uyuşturucu kaçakçısı Pablo Escobar'ın bilinmeyenlerini anlattığı kitaplarında, çarpıcı detaylara yer verdi. Bu detaylar arasında dantelli gecelikler, cinsel objeler ve altın kaplama silah da var.</h3>
      <figure>
        <img src="https://i.pstimaj.com/img/78/700x0/5dc9224666a97cf379703ec0"/>
      </figure>
      <h4>Kendisi için hapishane inşa etti</h4>
      <p>O dönemde dünyanın en zengin insanlarından olan Escobar'ı yakalamaya çalışan iki federal ajan, Kolombiya hükümetinin Medellin kartelini ortadan kaldırmasına yardım etmek amacıyla ülkeye gönderilmişti.</p>
      <p><b>Manhunters: How We Took Down Pablo Escobar</b> (İnsan Avcıları: Pablo Escobar'ı Nasıl Yakaladık) adını verdikleri kitapta Murphy and Peña, Escobar'ın kendisi için inşa ettiği sözde hapishanenin iç yüzünü detaylıca anlatıyor.</p>
      <p><b>New York Post </b>gazetesi tarafından basılan kitap için çalışan uzmanlara göre, Escobar bu sözde hapishanede yetkili olmaları için kendi adamlarını görevlendirmişti. Böylece uyuşturucu imparatorluğunu istediği gibi yönetmeye devam edebilecekti.</p>
      <figure>
        <img src="https://i.pstimaj.com/img/78/700x0/5dc9224bae298b5400523ae5"/>
      </figure>
      <h4>İçinde futbol sahası olan bir hapishane</h4>
      <p>Milliyet.com.tr'nin haberine göre, La Catedral adıyla bilinen zaman zaman da Hotel Escobar ya da Club Medellin adıyla anılan ‘<b>hapishane’de</b>, jakuzi, bar, şelale ve bir futbol sahası bulunuyordu.</p>
      <p>Steve Murphy ve Javier F. Peña, kitaplarında, hapishanenin tam da şüphelendikleri gibi, lüks bir golf kulübünü aratmayan bakımlı bir yer olduğunu yazmış.</p>
      <p>Kitapta yazılanlara göre, Escobar'ın ofisinde dantelli gecelikler ve cinsel oyuncaklar bulunmuş. Steve Murphy ve Javier F. Peña, buldukları objelerin hepsinin masanın üzerine düzenli bir şekilde dizildiğini yazmış. Kitaptaki bilgilere göre, Escobar aynı yerde asla iki gece üst üste uyumazmış. Buna kendi hapishanesindeki "<b>hücre</b>"si de dahil. Sürekli olarak yer değiştiren Escobar, partiler vermek için çevredeki kulübeleri kullanırmış.</p>
      <p>Steve Murphy ve Javier F. Peña'nın dikkat çektiği bir diğer nokta da, Escobar'ın düzenli, tertemiz ve orantılı banyolara olan düşkünlüğü. İkili, ne zaman Escobar'ın saklandığı güvenli evlerden birini bulsa, orada pırıl pırıl bir banyo ile karşılaşmış.</p>
      <figure>
        <img src="https://i.pstimaj.com/img/78/700x0/5dc9224bae298b5400523ae4"/>
      </figure>
      <h4>Çatışmada öldürüldü</h4>
      <p>O dönemde dünyanın en çok aranan adamlarından biri olan Escobar'ın, zenginliğiyle hava atmayı sevdiği de kitapta aktarılanlar arasında. Kitapta yer alan fotoğraflarda, Escobar'ın balyalar halindeki paraları ve tamamen altından tabancası göze çarpıyor.</p>
      <p>Escobar 2 Aralık 1993'te evinin damında CIA ve Kolombiya güvenlik güçleri ile girdiği çatışmada vurularak öldürülmüştü.</p>
      <p>Escobar, önüne çıkan tüm güvenlik güçlerine ve onların üstlerine rüşvet vererek Kolombiya hükümetinin kendisini yakalamasını imkansız hale getirmişti. Yetkililer onu yakalamaya çalıştıkça şiddetin dozu daha da artmıştı.</p>
      <figure>
        <img src="https://i.pstimaj.com/img/78/700x0/5dc9224b66a97cf2692b021d"/>
      </figure>
      <p>Escobar'ın hayatı, Netflix'te yayınlanan Narcos dizisine konu olmuş, dizinin ilk iki sezonunda Pablo Escobar’ın narkotik ajanlarıyla olan kovalamacasını ve Kolombiya’da yaşadıklarını konu etmişti. Dizinin üçüncü sezonunda ise Cali Karteli anlatılmıştı.</p>
      <p>Narcos, Türkiye'de de geniş bir izleyici kitlesine sahip. Dizi ayrıca pek çok sosyal medya platformunda 'Netflix'in izlenmesi gereken dizileri' arasında gösteriliyor.</p>
      <figure>
        <img src="https://i.pstimaj.com/img/78/700x0/5dc9224b66a97cf378e12747"/>
      </figure>
      <h4>Evi yerle bir edildi.</h4>
      <p>Geçen şubat ayında, Pablo Escobar’ın uzun süre ikamet ettiği bina patlayıcı ile yıkıldı. 1980’li yıllarda uyuşturucu trafiğinin ve Medellin kartelinin simgelerinden olan bina, 375 kilo patlayıcı ile 3.2 saniyede yerle bir edildi. Bogota’nın en lüks semti El Poblado’da yer alan bina, uyuşturucu baronu Pablo Escobar’ın son ikametgâhı olarak biliniyor.</p>
    </article>
  </body>
</html>