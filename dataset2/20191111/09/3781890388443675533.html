<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741127"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T09:45:00+00:00"/>
    <meta property="og:title" content="อย.เตือน2ผลิตภัณฑ์อ้างรักษาโรคข้อต่อ"/>
    <meta property="og:description" content="อย. เตือน อย่าหลงเชื่อ ผลิตภัณฑ์ “Pantoflex และ Collax Activ“ อ้างรักษาโรคข้อต่อ ตรวจสอบ 1 ตัวไม่พบการจดแจ้ง  ส่วนอีกตัวแจ้งเป็นเครื่องสำอาง เร่งล่าตัวคนทำผิด   "/>
  </head>
  <body>
    <article>
      <h1>อย.เตือน2ผลิตภัณฑ์อ้างรักษาโรคข้อต่อ</h1>
      <address>
        <time datetime="2019-11-11T09:45:00+00:00">11 Nov 2019, 09:45</time>
      </address>
      <p>
        <b>อย. เตือน อย่าหลงเชื่อ ผลิตภัณฑ์ “Pantoflex และ Collax Activ“ อ้างรักษาโรคข้อต่อ ตรวจสอบ 1 ตัวไม่พบการจดแจ้ง  ส่วนอีกตัวแจ้งเป็นเครื่องสำอาง เร่งล่าตัวคนทำผิด   </b>
      </p>
      <p>เมื่อวันที่ 11 พ.ย. ภญ.สุภัทรา บุญเสริม รองเลขาธิการคณะกรรมการอาหารและยา (อย.) กล่าวว่า ขณะนี้ได้มีการส่งต่อข้อมูลทางสื่อออนไลน์กล่าวอ้างถึงนักเรียนไทยที่ได้รับรางวัลทางการแพทย์จากการพัฒนาผลิตภัณฑ์ Pantoflex และ Collax Activ โดยอ้างว่าได้ทำงานร่วมกับผู้เชี่ยวชาญจากองค์กรวิชาชีพทางการแพทย์หลายแห่ง และโฆษณาสรรพคุณผลิตภัณฑ์ในทำนองการรักษาโรคของข้อต่อนั้น จากการตรวจสอบผลิตภัณฑ์ Pantoflex ไม่พบข้อมูลการขึ้นทะเบียนตำรับยา ส่วนผลิตภัณฑ์ Collax Activ ตรวจพบมีการจดแจ้งเป็นผลิตภัณฑ์เครื่องสำอาง ใบรับจดแจ้งเลขที่ 10-1-6200000222 ชื่อการค้า COLLAX ACTIV ชื่อเครื่องสำอาง REPAIRING CREAM  ประเภทบำรุงผิวกาย โดยออกให้เมื่อวันที่  4 ม.ค.62 อายุใบจดแจ้งใช้ได้ถึงวันที่ 3 ม.ค. 65 ซึ่งผลิตภัณฑ์เครื่องสำอางไม่มีผลใด ๆ ในการรักษาโรคหรือโครงสร้างของร่างกายอยู่แล้ว แต่ข้อความบรรยายผลิตภัณฑ์ทั้ง 2 ตัวนี้มีลักษณะโอ้อวดสรรพคุณเกินจริง เข้าข่ายเป็นการโฆษณาขายยาโดยไม่ได้รับอนุญาตจาก อย.<br/><br/>ภญ.สุภัทรา กล่าวต่อว่า ดังนั้น จึงขอเตือน  ขอให้ผู้บริโภคระมัดระวัง อย่าสั่งซื้อผลิตภัณฑ์ดังกล่าวมาใช้โดยหวังผลการรักษาเรื่องข้อต่อ ซึ่ง อย. จะติดตามดำเนินคดีตามกฎหมายต่อไป โดยกรณีการขายยาโดยไม่ได้ขึ้นทะเบียนตำรับยาจะมีโทษจำคุกไม่เกิน 3 ปี หรือปรับไม่เกิน 5,000 บาท หรือทั้งจำทั้งปรับ กรณีขายยาแผนปัจจุบันโดยไม่ได้รับอนุญาต มีโทษจำคุกไม่เกิน 5 ปี และปรับไม่เกิน 10,000 บาท การโฆษณายาโดยไม่ได้รับอนุญาตมีโทษปรับไม่เกิน 100,000 บาท ส่วนกรณีการจดแจ้งผลิตภัณฑ์เป็นเครื่องสำอาง แต่โฆษณาว่าป้องกันและรักษาโรค ซึ่งเป็นข้อความที่ก่อให้เกิดความเข้าใจผิดในสาระสำคัญเกี่ยวกับเครื่องสำอาง ผู้โฆษณาจะมีความผิดต้องระวางโทษจำคุกไม่เกิน 1 ปี หรือปรับไม่เกิน 100,000 บาทหรือทั้งจำทั้งปรับ<br/><br/>ทั้งนี้ เมื่อพิจารณาจากข้อมูลโฆษณาที่เผยแพร่ในทำนองเดียวกัน แต่ผลิตภัณฑ์คนละชนิด คาดว่าอาจมีผลิตภัณฑ์อื่น ๆ ตามมาอีก จึงขอให้ผู้บริโภคระมัดระวังในการรับข้อมูล หากไม่แน่ใจสามารถสอบถามมายัง อย. ที่สายด่วน 1556 หรือตรวจสถานะผลิตภัณฑ์ผ่านทาง Oryor Smart Application หรือที่ www.fda.moph.go.th ขอย้ำว่ายามีทั้งคุณและโทษ จึงไม่ควรซื้อตามเว็บไซต์หรือโซเชียลมีเดียต่างๆ เพราะเสี่ยงได้รับยาปลอม ยาไม่มีคุณภาพ หรือได้รับผลข้างเคียงจากยา จนอาจเป็นอันตรายถึงชีวิต เสียโอกาสในการรักษาโรค ซึ่งผู้ที่มีอาการปวดข้อ ควรปรึกษาแพทย์ตรวจรักษาอย่างถูกต้องต่อไป.<br/><br/><br/><br/> </p>
    </article>
  </body>
</html>