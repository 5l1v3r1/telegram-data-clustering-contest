<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/regionaal-parlement-madrid-wil-separatistische-partijen-verbieden/"/>
    <meta property="og:site_name" content="SCEPTR"/>
    <meta property="article:published_time" content="2019-11-11T09:31:23+00:00"/>
    <meta property="og:title" content="Regionaal parlement Madrid wil separatisten verbieden"/>
    <meta property="og:description" content="Het regionale parlement van Madrid heeft in een symbolische stemming de Spaanse regering opgeroepen om separatistische partijen te verbieden."/>
  </head>
  <body>
    <article>
      <h1>Regionaal parlement Madrid wil separatisten verbieden</h1>
      <address><time datetime="2019-11-11T09:31:23+00:00">11 Nov 2019, 09:31</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>Het regionale parlement van Madrid heeft in een symbolische stemming de Spaanse regering opgeroepen om separatistische partijen te verbieden. <a href="https://elpais.com/ccaa/2019/11/07/madrid/1573149242_715524.html">Dat schrijft El País</a>. Alle rechtse partijen – PP, C’s en Vox – stemden vóór</b>
      </p>
      <p>De centrumrechtse Partido Popular (PP) en de rechtsliberale Ciudadanos (C’s) schaarden zich achter het niet-bindende wetsvoorstel van het rechtsnationalistische Vox. Het wetsvoorstel eist van de Spaanse regering<i> “de onmiddellijke illegaliteit”</i> van partijen <i>“die tegen de eenheid van de natie proberen te vechten”</i>.</p>
      <figure>
        <iframe data-src="https://twitter.com/assemblea_int/status/1192840931613061121?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Catalaanse CDR als terreurgroep bestempelen</h3>
      <p>Het wetsvoorstel is niet bindend en symbolisch, aangezien het slechts een stemming in een regionaal parlement betreft. Bovendien kunnen enkel het Spaanse Hooggerechtshof en het Grondwettelijk Hof zich uiteindelijk uitspreken over de illegaliteit van politieke partijen.</p>
      <p>Vox wil daarnaast ook dat de Spaanse regering er bij de Europese Unie op aandringt om de pro-Catalaanse onafhankelijkheidsgroepering ‘Comitès de Defensa de la República’ (CDR) als terreurgroep te bestempelen.</p>
      <h3>“Illegaal maken van separatistische partijen”</h3>
      <p>Vox verwees naar het Duitse en het Portugese voorbeeld, waarbij partijen die in strijd zijn met de eenheid van de staat door de grondwet verboden worden. De Spaanse grondwet heeft geen gelijkaardige bepaling.</p>
      <p>De drie voornaamste rechtse Spaanse partijen wedijverden in de aanloop naar de verkiezingen met elkaar om hardste houding tegenover Catalonië in te nemen. In een interview met Breitbart zei Vox-partijleider <a href="https://sceptr.net/tag/santiago-abascal/">Santiago Abascal</a> dat hij alle separatistische partijen wil verbieden. <i>“Zodra de grondwettelijke orde is hersteld, zullen we doorgaan met het oproepen tot het illegaal maken van de separatistische partijen”</i>, zei Abascal.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/verkiezingen-spanje-socialisten-grootste-vox-groeit-sterk/"/>
        <a href="https://sceptr.net/2019/10/catalaanse-politi-krijgen-zware-straffen-in-referendum-proces/"/>
        <a href="https://sceptr.net/2019/06/over-en-uit-voor-verhofstadt-bij-vroegere-alde-onder-curatele/"/>
      </related>
    </article>
  </body>
</html>