<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196961/plithos-paraponon-gia-to-30-stis-e-dapanes-sti-diavoyleysi-toy-forologikoy-nomosxedioy"/>
    <meta property="og:site_name" content="CNN.gr"/>
    <meta property="article:published_time" content="2019-11-11T09:46:28+00:00"/>
    <meta property="og:title" content="Πλήθος παραπόνων για το 30% στις e-δαπάνες στη διαβούλευση του φορολογικού νομοσχεδίου"/>
    <meta property="og:description" content="Πλήθος παραπόνων για το 30% στις e-δαπάνες στη διαβούλευση του φορολογικού νομοσχεδίου"/>
  </head>
  <body>
    <article>
      <h1>Πλήθος παραπόνων για το 30% στις e-δαπάνες στη διαβούλευση του φορολογικού νομοσχεδίου</h1>
      <h2>Δεκάδες σχόλια έχει συγκεντρώσει το άρθρο 7 του νομοσχεδίου «Φορολογική μεταρρύθμιση με αναπτυξιακή διάσταση για την Ελλάδα του αύριο» που αναφέρεται στις δαπάνες που αποδεικνύονται με ηλεκτρονικά μέσα πληρωμής.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 11:46 , 11 November 2019</p>
      <p>Μεγάλο μέρος των σχολίων της δημόσιας διαβούλευσης έχουν να κάνουν με το <b>ότι θέτοντας ένα ελάχιστο όριο δαπανών 30%</b>, η κυβέρνηση <b>παρεμβαίνει στα οικονομικά των φορολογουμένων</b>, <b>αναγκάζοντας τους να καταναλώνουν αντί να αποταμιεύουν</b> και προσβάλλει έτσι το δικαίωμα τους στην περιουσία.</p>
      <p>Πολλοί φορολογούμενοι βλέπουν πίσω από τις συγκεκριμένες διατάξεις ένα νέο φόρο συγκαλυμμένο από την ταμπέλα των ηλεκτρονικών συναλλαγών και <b>παρομοιάζουν την οροφή του 30% με τον <a href="https://www.cnn.gr/eidhseis/tag/150/enfia">ΕΝΦΙΑ</a></b>.</p>
      <p>Κατά τους ίδιους είναι παράλογο να προσμετρούνται τα εισοδήματα από ενοίκια στο 30% και να μη συμβαίνει το ίδιο με τις δαπάνες για ενοίκια. Υποστηρίζουν δε πως με τον τρόπο αυτό, η κυβέρνηση ανάβει<b> το πράσινο φως της φοροδιαφυγής για τους ιδιοκτήτες ακινήτων</b>, καθώς δεν τους δίνει κίνητρα για τη δήλωση του πραγματικού εισοδήματός τους.</p>
      <p>Η ευρύτερη κριτική είναι πως <b>μισθωτοί, συνταξιούχοι, αγρότες, ελεύθεροι επαγγελματίες αλλά και εισοδηματίες</b> που εισπράττουν ενοίκια <b>θα επιβαρυνθούν με φόρο 22%</b> στη διαφορά των λιγότερων αποδείξεων, ήτοι εκείνων που θα υπολείπονται του 30% του εισοδήματος τους.</p>
      <p>Σύμφωνα με τις διατάξεις του φορολογικού νομοσχεδίου, υποχρέωση συλλογής αποδείξεων έχουν όλοι οι πολίτες ανεξάρτητα αν απολαμβάνουν ή όχι έκπτωση φόρου (αφορολόγητο), με εξαίρεση όσους έχουν συμπληρώσει το 70ό έτος της ηλικίας τους, όσοι είναι δικαιούχοι <b>Κοινωνικού Εισοδήματος Αλληλεγγύης (ΚΕΑ)</b>, άτομα με ποσοστό αναπηρίας 80% και άνω, ανήλικοι που υποχρεούνται σε υποβολή δήλωσης φορολογίας εισοδήματος, υπηρετούντες την υποχρεωτική στρατιωτική τους θητεία, φορολογούμενοι που κατοικούν μόνιμα σε χωριά με πληθυσμό έως 500 κατοίκους και σε νησιά με πληθυσμό κάτω των 3.100 κατοίκων, σύμφωνα με την τελευταία απογραφή, εκτός αν πρόκειται για τουριστικούς τόπους, όσοι βρίσκονται σε κατάσταση νοσηλείας άνω των έξι μηνών κ.λπ..</p>
      <p>Όσον αφορά στον <b>υπολογισμό του πραγματικού εισοδήματος</b>, δεν περιλαμβάνεται το ποσό της <b>εισφοράς αλληλεγγύης</b>.</p>
      <p>Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια οι οποίες υπερβαίνουν το 60% του πραγματικού εισοδήματος, <b>το απαιτούμενο ποσοστό δαπανών περιορίζεται από το 30% στο 20%</b>.</p>
      <p>Στον φορολογούμενο του οποίου έχει κατασχεθεί ο λογαριασμός, <b>το όριο δαπανών περιορίζεται στα 5.000 ευρώ</b>. Σε κάθε περίπτωση πάντως το ανώτατο ποσό αποδείξεων που υποχρεούται να συγκεντρώσεις κάποιος είναι 20.000 ευρώ (66.670 ευρώ εισόδημα).</p>
      <p>Για παράδειγμα, έστω ότι φορολογούμενος έχει ετήσιο πραγματικό εισόδημα 10.000 ευρώ και καταβάλλει σε ενοίκια 450 ευρώ τον μήνα. Αν ο συγκεκριμένος φορολογούμενος πληρώνει συνολικά<b> 650 ευρώ για ΕΝΦΙΑ και φόρο εισοδήματος</b>, αυτό σημαίνει ότι το άθροισμα των παραπάνω επιβαρύνσεων<b> ανέρχεται σε 6.050 ευρώ</b>, δηλαδή ξεπερνά το <b>60% του συνολικού πραγματικού εισοδήματος</b>.</p>
      <p>Ο εν λόγω φορολογούμενος θα πρέπει να εμφανίσει <b>αποδείξεις 2.000 ευρώ</b> (20% x 10.000) <b>και όχι 3.000 ευρώ</b> (30% x 10.000 ευρώ).</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196991/prostasia-a-katoikias-aytes-einai-oi-allages-poy-erxontai">Προστασία α' κατοικίας: Αυτές είναι οι αλλαγές που έρχονται</a>
        </li>
        <li>
          <a href="https://www.cnn.gr/news/kosmos/story/197022/epixeirisi-epanapatrismos-o-kindynos-piso-apo-tis-epistrofes-maxiton-toy-isis-se-hpa-kai-ee">Επιχείρηση «Επαναπατρισμός»: Ο κίνδυνος πίσω από τις επιστροφές μαχητών του ISIS σε ΗΠΑ και ΕΕ</a>
        </li>
        <li>
          <a href="https://www.cnn.gr/news/ellada/story/197010/novartis-o-eisaggeleas-toy-areioy-pagoy-zita-tin-anathesi-tis-ypothesis-se-efetes">Novartis: Ο εισαγγελέας του Αρείου Πάγου ζητά την ανάθεση της υπόθεσης σε εφέτες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82365/hlektronikes-dapanes">ΗΛΕΚΤΡΟΝΙΚΕΣ ΔΑΠΑΝΕΣ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/683/nomosxedio">ΝΟΜΟΣΧΕΔΙΟ</a>
        </li>
        <li>
          <a href="https://www.cnn.gr/eidhseis/tag/150/enfia">ΕΝΦΙΑ</a>
        </li>
        <li>
          <a href="https://www.cnn.gr/eidhseis/tag/29414/koinwniko-eisodhma-allhleggyhs">ΚΟΙΝΩΝΙΚΟ ΕΙΣΟΔΗΜΑ ΑΛΛΗΛΕΓΓΥΗΣ</a>
        </li>
        <li>
          <a href="https://www.cnn.gr/eidhseis/tag/9197/apodeixeis">ΑΠΟΔΕΙΞΕΙΣ</a>
        </li>
        <li>
          <a href="https://www.cnn.gr/eidhseis/tag/5470/forologia">ΦΟΡΟΛΟΓΙΑ</a>
        </li>
        <li>
          <a href="https://www.cnn.gr/eidhseis/tag/12393/ekptosi-foroy">ΕΚΠΤΩΣΗ ΦΟΡΟΥ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/12/197057/snapshot/76642442_786829175107228_4251185288442806272_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197061/snapshot/1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197000/snapshot/2517738.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/12/197060/snapshot/2562212.jpg"/>
      </figure>
    </article>
  </body>
</html>