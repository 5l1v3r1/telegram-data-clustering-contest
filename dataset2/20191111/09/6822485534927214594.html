<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T09:33:00+00:00"/>
    <meta property="og:title" content="پیشنهاد پناهندگی سیاسی به مورالس"/>
    <meta property="og:description" content="به گزارش فارس به نقل از رویترز، «مارسلو ابرارد» وزیر خارجه مکزیک اعلام کرد که کشورش حاضر است در صورت درخواست اوو مورالس به وی پناهندگی بدهد. "/>
  </head>
  <body>
    <article>
      <h1>پیشنهاد پناهندگی سیاسی به مورالس</h1>
      <address>
        <time datetime="2019-11-11T09:33:00+00:00">11 Nov 2019, 09:33</time>
      </address>
      <p>وزیر خارجه مکزیک اعلام کرد که در صورت درخواست «اوو مورالس»، کشورش به وی پناهندگی سیاسی اعطا خواهد کرد.</p>
      <p>به گزارش فارس به نقل از رویترز، «مارسلو ابرارد» وزیر خارجه مکزیک اعلام کرد که کشورش حاضر است در صورت درخواست اوو مورالس به وی پناهندگی بدهد. </p>
      <p>وی با اشاره به اینکه سفارت مکزیک در لاپاز، پایتخت بولیوی، 20 مقام و نماینده بولیویایی را طی چند هفته گذشته پذیرش کرده است این پیشنهاد را مطرح کرده است. </p>
      <p>اوو مورالس که از سوی کمیسیون انتخابات بولیوی برنده انتخابات ریاست جمهوری این کشور در ماه اکتبر اعلام شده بود به دنبال اعتراضات خشونت آمیز مخالفان و اتهامات آنها علیه وی روز یک شنبه ترجیح داد برای جلوگیری از خشونتهای بیشتر از سمت خود کناره گیری کند. </p>
      <p>«آندرس مانوئل لوپز» رئیس جمهور مکزیک نیز در حساب توئیتری خود از رفتار مسئولانه مورالس تمجید کرده و گفته است که او برای مقابله با خشونتهای بیشتر علیه مردم کشورش از قدرت کنار رفت. </p>
      <p>در عین حال، دولتهای کوبا و ونزوئلا فشارها برای کناره گیری مورالس از قدرت را کودتا علیه وی خوانده و خواستار حمایت جامعه بین المللی از رئیس جمهور منتخب بولیوی شده‌اند. </p>
      <p>بنا بر اعلام کمیسیون انتخابات بولیوی و رای دادگاه عالی این کشور پس از شمارش دستی آرا، اوو مورالس موفق شده بود با کسب 47 درصد آرا بر رقیبش کارلوس مسا با 36 رصد آرا پیروز شود. </p>
      <p>طبق قانون اساسی این کشور، برای بردن انتخابات در دور اول، هر کاندیدا نیاز به کسب حداقل 50 درصد آرای مردمی یا حداقل 40 درصد آرا در صورتیکه اختلافش با رقیب حداقل 10 درصد باشد، دارد. </p>
      <p>در روزهای گذشته و به موازات تشدید ناآرامی‌ها در بولیوی، مداخلات آمریکا و متحدانش درباره این انتخابات افزایش یافته بود.</p>
    </article>
  </body>
</html>