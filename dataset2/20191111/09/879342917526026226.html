<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/novyna/polityka/obshuk-eksnardepa-dubnevycha-staly-vidomi-detali-spravy"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T09:47:10+00:00"/>
    <meta property="og:title" content="Обшук у екснардепа Дубневича: стали відомі деталі справи"/>
    <meta property="og:description" content="Під час слідчих дій у колишнього члена парламенту вилучили низку документів, які є доказами у справі про можливу легалізацію коштів."/>
  </head>
  <body>
    <article>
      <h1>Обшук у екснардепа Дубневича: стали відомі деталі справи</h1>
      <address>
        <time datetime="2019-11-11T09:47:10+00:00">11 Nov 2019, 09:47</time>
      </address>
      <p>
        <b>Детективи Національного антикорупційного бюро під час <a href="https://www.slovoidilo.ua/2019/10/29/novyna/polityka/nabu-provodyt-obshuk-budynku-eksnardepa-dubnevycha">обшуків у колишнього народного депутата Богдана Дубневича</a> вилучили мобільний телефон iPhone XS, копії різних документів та два аркуші паперу з його декларації за 2016 рік, які стосуються грошових активів.</b>
      </p>
      <p>Про це йдеться в ухвалі Вищого антикорупційного суду від 5 листопада, повідомляє «Слово і Діло».</p>
      <p>Зокрема, серед документів були наступні: договора дарування грошових коштів; договір розписки; договір безвідсоткової цільової позики та інші. На вилученому телефоні було знайдено листування з контактом «Місьонг», ймовірно, ідеться про директора фірми «Корпорація КРТ» Олега Місьонга, який є <a href="https://www.slovoidilo.ua/2019/05/06/novyna/finansy/nabu-zavershylo-rozsliduvaty-spravu-dubnevycha">підозрюваним у справі про заволодіння понад 93 млн грн філії «Центр забезпечення виробництва» ПАТ «Укрзалізниця»</a>. В цій справі також <a href="https://www.slovoidilo.ua/2019/10/31/novyna/polityka/dubnevychu-vruchyly-pidozru">повідомили про підозру братові Богдана Дубневича Ярославу</a>. За версією слідства, <a href="https://www.slovoidilo.ua/2019/10/31/kolonka/oleh-novykov/polityka/sprava-dubnevycha-vse-vidomo-sohodni">він є організатором схеми</a>. Нещодавно <a href="https://www.slovoidilo.ua/2019/11/07/novyna/polityka/apelyaczijna-palata-zaareshtuvala-nardepa-dubnevycha">суд взяв його під варту</a> з альтернативою 90 млн грн застави, яку за нього пізніше внесли.</p>
      <p>На флешці детективи знайшли контакт «Кучма» з телефоном. Швидше за все, йдеться про Ігоря Кучму, який є <a href="https://www.slovoidilo.ua/2018/09/12/novyna/ekonomika/nabu-zavershylo-rozsliduvannya-hazovoyi-spravy-dubnevychiv">підозрюваним у справі про привласнення природного газу НАК «Нафтогаз України» вартістю понад 1,4 млрд грн</a>. На думку слідства, менеджмент компаній-власників Новояворівської та Новороздільської ТЕЦ, бенефіціарами яких є брати Дубневичі, привласнили понад 300 млн кубічних метрів газу та використали його для виробництва електроенергії. Цю енергію надалі продали державному підприємству «Енергоринок». Втім, сам газ був придбаний за пільговою ціною з умовою його використання для вироблення електроенергії та опалення для населення. Вилучене майно було визнано речовими доказами. Тому детектив просив накласти на них арешт. Вивчивши клопотання, суд його задовольнив.</p>
      <p>Крім того, в рішенні оприлюднили деякі деталі провадження. За версією слідства, Богдан та Ярослав Дубневичі можуть бути причетні до легалізації коштів, одержаних від привласнення газу НАК «Нафтогаз України» упродовж 2013-2017 років. Йдеться про суму понад 2 млрд грн (еквівалент 67 млн євро). Як встановило слідство, більшість з цих коштів була перерахована власниками Новояворівської та Новороздільської ТЕЦ на рахунки компанії «Корпорація КРТ», бенефіціарами котрої є брати Дубневичі. Надалі ці кошти нібито за фіктивними договорами перерахували низці підприємств, що мають ознаки «фіктивності». Таким чином ці кошти були виведені у тіньовий обіг, з метою подальшого маскування їх незаконного походження.</p>
      <p>Слідство вважає, що ці кошти пройшли такий шлях з метою відмивання та повернення кінцевим бенефіціарам в Україну. Серед фірм з ознаками фіктивності були встановлені такі: ТОВ «Глобал Сістемз»; ТОВ «Інтертеймент Груп» і ТОВ «Вест Метал Груп». Ці фірми, за даними слідства, після одержання коштів від «Корпорації КРТ» мали фінансові операції з офшорними компаніями.</p>
      <p>Детективи дізналися, що «Корпорація КРТ» упродовж 2012-2017 років перерахувала понад 7 млн доларів кіпрському офшору KRT Investments LTD. Ці кошти були частково отримані корпорацією з розрахункових рахунків ТОВ «Енергія - Новий Розділ» та ТОВ «Енергія - Новояворівськ». Разом з тим слідством встановлено, що впродовж 2013-2018 років компанії в Україні, які входять до сфери контролю Дубневичів та членів їх родин, отримали кошти у розмірі більше 39 млн євро у вигляді кредитів від компаній з Кіпру та Латвії, пов'язаних із самими Дубневичами.</p>
      <p>До таких компаній, зокрема, належать: ТОВ «НР Солар», ТОВ «Цетуля Солар», ТОВ «Солар Грін Тех», ТОВ «Ліг Агро», ТОВ «Львівбудмакс-Інвест» і ТОВ «ТЦ «Роксолана». Так, «Енергія-Новий Розділ» отримала від кіпрського офшору ES Energy Invest LTD 3 млн дол; «Цетуля Солар» – 8 млн євро і «Ліг Агро» – 3 млн євро. Фірма «Ліг Агро» також одержала 100 тисяч дол. від латвійської фірми SIA Baltinvest Holding, а компанія «Львівбудмакс-Інвест» – 4,24 млн дол. від кіпрського офшору Suntown Projects LTD.</p>
      <p>У НАБУ також встановили особу, яка може допомагати у легалізації цих коштів в Україні. За даними слідства, ця особа до 2017 року отримувала доходи від ТОВ «Корпорація КРТ» та від інших компаній, підконтрольних Дубневичам.</p>
      <p>Також до цього може бути причетна ще одна людина, яка часто літає до Кіпру на незначну кількість днів, імовірно з метою супроводу діяльності кіпрських офшорів. Детективи встановили, що він неодноразово приїздив до офісу, в тому числі з метою зустрічі з Дубневичами. Особисто Богдан Дубневич викликав цю людину ймовірно для обговорення питань, пов'язаних із діяльністю зазначених вище компаній, бенефіціаром яких він є.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/08/novyna/polityka/nardep-dubnevych-vyjshov-sizo"/>
        <a href="https://www.slovoidilo.ua/2018/09/20/novyna/ekonomika/nabu-rozsliduye-uxylennya-splaty-podatkiv-firmamy-dubnevychiv"/>
        <a href="https://www.slovoidilo.ua/2018/08/22/novyna/polityka/nabu-rozsliduye-mozhlyve-nezakonne-zbahachennya-brativ-dubnevychiv"/>
      </related>
    </article>
  </body>
</html>