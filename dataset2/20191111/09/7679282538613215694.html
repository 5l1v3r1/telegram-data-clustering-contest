<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-pf-will-come-in-three-days-in-bank-account-know-online-pf-withdrawal-process-2843196.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T09:12:10+00:00"/>
    <meta property="og:title" content="ऑनलाइन निकालें अपना PF, 3 दिन में हो जाएगा बैंक अकाउंट में ट्रांसफर"/>
    <meta property="og:description" content="कर्मचारी भविष्य निधि संगठन (ईपीएफओ) अंशधारकों के सभी दावों को अधिकतम तीन दिन में निपटारे की तैयारी कर रहा है। ईपीएफओ आयुक्त सुनील बर्थवाल ने सोमवार को कहा कि केवाईसी और यूएएन-आधार लिंक होने पर..."/>
  </head>
  <body>
    <article>
      <h1>ऑनलाइन निकालें अपना PF, 3 दिन में हो जाएगा बैंक अकाउंट में ट्रांसफर</h1>
      <address><time datetime="2019-11-11T09:12:10+00:00">11 Nov 2019, 09:12</time> by <a rel="author">लाइव हिन्दुस्तान टीम,नई दिल्ली</a></address>
      <p>कर्मचारी भविष्य निधि संगठन (ईपीएफओ) अंशधारकों के सभी दावों को अधिकतम तीन दिन में निपटारे की तैयारी कर रहा है। ईपीएफओ आयुक्त सुनील बर्थवाल ने सोमवार को कहा कि केवाईसी और यूएएन-आधार लिंक होने पर निपटारे में कोई देर नहीं होगी। आइए जानते हैं कैसे ऑनलाइन आवेदन कर 3 दिन में पीएफ का पैसा आपके खाते में आ जाएगा।</p>
      <p>
        <b>अब 3 दिन में निपटेंगे PF के दावे -</b>
      </p>
      <p>सीआईआई के कार्यक्रम में बर्थवाल ने यह भी कहा कि आंकड़ों की गड़बड़ी के चलते कुछ प्रतिशत कर्मचारी यूएएन (12 अंकों वाली संख्या) सृजित नहीं कर पा रहे हैं। इसे देखते हुए ईपीएफओ कर्मचारी डाटाबेस के माध्यम से सत्यापन की वैकल्पिक व्यवस्था पर विचार कर रहा है। ईपीएफओ ई-निरीक्षण प्रणाली भी शुरू करेगा। इसका उद्देश्य जांच-पड़ताल की प्रक्रिया को सरल बनाना और बिना उचित जरूरत के आमने-सामने पूछताछ की प्रक्रिया को कम करना है। बर्थवाल के मुताबिक, ईपीएफओ ने उत्पीड़न पर अंकुश लगाने के लिए अधिनियम में संशोधन का प्रस्ताव किया है। इसके तहत जांच की अधिकतम अवधि दो साल होगी।</p>
      <p>
        <b>इन्हें निकालने में होगी आसानी -</b>
      </p>
      <ul>
        <li>ईपीएफओ आयुक्त ने कहा, केवाईसी वाले धारकों को होगी बेहद आसानी।</li>
        <li>यूएएन नंबर न मिलने से परेशान अंशधारकों की समस्या जल्द हल होगी।</li>
      </ul>
      <p>
        <b>ऑनलाइन निकाल सकते हैं PF का पैसा -</b>
      </p>
      <p>अब पीएफ से पैसा निकालने के लिए दफ्तरों के चक्कर नहीं लगाने होंगे। आपका पीएफ का पैसा आवेदन करने के बाद अकाउंट में सीधे करीब 5 से 10 दिन में आ जाएगा। जानें क्या है ऑनलाइन अप्लाई करने का तरीका..</p>
      <p>
        <b>ऐसे करना होगा आवेदन -</b>
      </p>
      <p>ईपीएफओ (EPFO) की वेबसाइट https://unifiedportal-mem.epfindia.gov.in/memberinterface/ पर जाएं। अपना यूएएन (UAN) नंबर, पासवर्ड और कैप्चा डालकर लॉग-इन करें। मैनेज (Manage) पर क्लिक करें। केवाईसी (KYC) ऑप्शन पर सारी जानकारी चेक कर लें। ऑनलाइन सर्विस (Online Services) पर क्लिक करें। एक ड्रॉप मेन्यू खुलेगा। इसमें से क्लेम (Claim) पर क्लिक करें। अपने क्लेम फॉर्म को सबमिट करने के लिए Proceed For Online Claim पर क्लिक करें।</p>
      <p>
        <b>पीएफ से निकाल सकते हैं एडवांस -</b>
      </p>
      <p>‘I Want To Apply For’ में जाएं। इसमें से full EPF Settlement, EPF Part withdrawal (loan/advance) या pension withdrawal के ऑप्शन का चुनाव करें। इसे भरने के करीब 5 से 10 दिन में ईपीएफओ पर रजिस्टर्ड बैंक अकाउंट में पैसे ट्रांसफर हो जाएंगे। इसकी जानकारी आपके रजिस्टर्ड मोबाइल नंबर पर एसएमएस (SMS) के जरिए भी मिल जाएगी। अगर आपका ईपीएफ खाता आधार से लिंक है तो ही आप ऑनलाइन पैसा निकालने के लिए अप्लाई कर सकते हैं।</p>
      <p>
        <a href="https://www.livehindustan.com/business/story-uidai-changes-charges-for-updating-in-aadhar-card-2843118.html">UIDAI ने बदले नियम- Aadhar कार्ड में नाम-पता-जन्मतिथि बदलने पर देना होगा इतना चार्ज</a>
      </p>
    </article>
  </body>
</html>