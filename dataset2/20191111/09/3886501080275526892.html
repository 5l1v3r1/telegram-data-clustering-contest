<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119159-jovanovic-vesicu-ako-su-gradske-pijace-u-plusu-zasto-im-se-iz-budzeta-daje-1-5-miliona-evra?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-11T09:45:04+00:00"/>
    <meta property="og:title" content="Jovanović Vesiću: Ako su Gradske pijace u plusu, zašto im se iz budžeta daje 1,5 miliona evra"/>
    <meta property="og:description" content="Šef odborničke grupe Saveza za Srbiju u Skupštini Beograda Nikola Jovanović pitao je zamenika gradonačelnika Gorana Vesića zašto se Gradskim pijacama iz budžeta daje 1,5 miliona evra, ako tvrdi da je to preduzeće dobro poslovalo.Jovanović je saopštio da je Vesić obmanuo javnost izjavom da gradska preduzeća nikad nisu bolje poslovala, jer je u rebalansu gradskog budžeta koji je na dnevnom redu sutrašnje sednice Skupštine grada, predvidjeno da se Gradske pijace dotiraju sa 175 miliona dinara, od čega je čak 127 miliona namenjeno za troškove tekućeg poslovanja, odnosno za vodu, obezbedjenje i čišćenje.Zato je Jovanović pitao Vesića: &quot;Kako su Gradske pijace u plusu, ako preko milion evra mora da se izvadi iz džepova Beogradjana da bi se omogućilo njihovo tekuće poslovanje&quot;.Pored toga, &quot;ako se na ovaj način pokrivaju svi troškovi, zašto zakupci uopšte plaćaju tezge i gde onda idu njihove pare i treće kako je moguće da sa dolaskom novog direktora Bojana Bajagića, člana IO SNS i osobe sa sumnjivom diplomom, Gradske…"/>
  </head>
  <body>
    <article>
      <h1>Jovanović Vesiću: Ako su Gradske pijace u plusu, zašto im se iz budžeta daje 1,5 miliona evra</h1>
      <address>
        <time datetime="2019-11-11T09:45:04+00:00">11 Nov 2019, 09:45</time>
      </address>
      <p><b>Šef odborničke grupe Saveza za Srbiju u Skupštini Beograda Nikola Jovanović pitao je zamenika gradonačelnika Gorana Vesića zašto se Gradskim pijacama iz budžeta daje 1,5 miliona evra, ako tvrdi da je to preduzeće dobro poslovalo.</b><br/><br/>Jovanović je saopštio da je Vesić obmanuo javnost izjavom da gradska preduzeća nikad nisu bolje poslovala, jer je u rebalansu gradskog budžeta koji je na dnevnom redu sutrašnje sednice Skupštine grada, predvidjeno da se Gradske pijace dotiraju sa 175 miliona dinara, od čega je čak 127 miliona namenjeno za troškove tekućeg poslovanja, odnosno za vodu, obezbedjenje i čišćenje.<br/><br/>Zato je Jovanović pitao Vesića: "Kako su Gradske pijace u plusu, ako preko milion evra mora da se izvadi iz džepova Beogradjana da bi se omogućilo njihovo tekuće poslovanje".<br/><br/>Pored toga, "ako se na ovaj način pokrivaju svi troškovi, zašto zakupci uopšte plaćaju tezge i gde onda idu njihove pare i treće kako je moguće da sa dolaskom novog direktora Bojana Bajagića, člana IO SNS i osobe sa sumnjivom diplomom, Gradske pijace od neto dobiti u iznosu od 152 miliona dinara u 2018. godini, postaju u 2019. godini gubitaš koji mora da primi 175 miliona dinara iz gradskog budžeta," naveo je Jovanović.<br/><br/>Zamenik gradonačelnika Goran Vesić je ranije, sa željom da opovrgne navode "Saveza za Srbiju" da se gradska javna preduzeća sistematski uništavaju kako bi se lakše privatizovala, te da je sada došao red na JKP Gradske pijace izjavio da je ovo preduzeće u plusu i da javna komunalna preduzeća nikad nisu bolje poslovala.</p>
    </article>
  </body>
</html>