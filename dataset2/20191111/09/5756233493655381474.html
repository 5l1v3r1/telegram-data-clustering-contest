<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620914/%D9%85%DB%8C%D9%84%DB%8C%D8%A7%D8%B1%D8%AF%D8%B1%D9%87%D8%A7%DB%8C-%D8%AC%D9%87%D8%A7%D9%86-%DA%86%D9%86%D8%AF-%D9%86%D9%81%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T09:12:00+00:00"/>
    <meta property="og:title" content="میلیاردرهای جهان چند نفرند؟"/>
    <meta property="og:description" content="بانک &quot; یو بی اس&quot; سوئیس اعلام کرد شمار میلیاردرهای جهان نسبت به سال قبل ۴۰ درصد افزایش یافته است."/>
  </head>
  <body>
    <article>
      <h1>میلیاردرهای جهان چند نفرند؟</h1>
      <address>
        <time datetime="2019-11-11T09:12:00+00:00">11 Nov 2019, 09:12</time>
      </address>
      <p>
        <i>بانک " یو بی اس" سوئیس اعلام کرد شمار میلیاردرهای جهان نسبت به سال قبل ۴۰ درصد افزایش یافته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بانک " یو بی اس" سوئیس در گزارشی اعلام کرد که در سال ۲۰۱۹ شمار افرادی که یک میلیارد دلار یا بیشتر ثروت دارند نسبت به پنج سال پیش ۵۸۹ نفر بیشتر شده و به ۲۱۰۱ نفر رسیده است. طی این مدت ثروت این افراد نیز ۳۴.۵ درصد بیشتر از سال ۲۰۱۴ شده و اکنون به ۳۸.۵ تریلیون دلار رسیده است.</p>
      <p>در بین ثروتمندان جهان، میلیاردرهای آمریکایی که اکنون تعدادشان به ۷۴۹ نفر رسیده است حدود ۳.۶ تریلیون دلار ثروت در اختیار دارند. در منطقه آسیا اقیانوسیه نیز شمار افراد میلیاردر به ۷۵۴ نفر رسیده که ۳۶ درصد کل جمعیت ثروتمند جهان را شامل می‌شود.</p>
      <p>این افراد اکنون ۲.۵ تریلیون دلار ثروت در اختیار دارند. چین ۴۳ درصد کل میلیاردرهای این منطقه، هند ۱۴ درصد، هنگ کنگ ۹ درصد و ژاپن نیز چهار درصد کل میلیاردرهای منطقه آسیا - اقیانوسیه را در اختیار دارند.</p>
      <p>در دیگر مناطق جهان، شمار ثروتمندان در هر سه منطقه اروپا، خاورمیانه و آفریقا باپنج درصد کاهش نسبت به سال گذشته به ۵۸۹ نفر رسیده است. این افراد در مجموع ثروتی معادل ۲.۴ تریلیون دلار در اختیار دارند.</p>
      <p>زنان در گزارش امسال موفق شده اند عملکرد درخشانی داشته باشند به گونه ای که اکنون ۲۳۳ زن میلیاردر در سطح جهان وجود دارد که ۴۶ درصد بیشتر از شمار زنان میلیاردر در سال ۲۰۱۳ بوده است. بیشترین افزایش در شمار زنان میلیاردر مربوط به منطقه اسیا- اقیانوسیه بوده است.</p>
      <p>در سطح جهان اکنون جف بزوس- مدیر عامل و بنیان گذار آمازون- ثروتمندترین فرد آمریکا و جهان است و پس از وی نیز بیل گیتس - بنیان گذار و مدیر عامل مایکروسافت - قرار دارد.</p>
      <p>برنارد آرنو - مدیر عامل برند لوئی ویتون - نیز ثروتمندترین فرد فرانسه و اروپا و سومین فرد ثروتمند جهان است.</p>
      <p>در حال حاضر آلیس والتون - دختر بنیان گذار فروشگاه زنجیره‌ای والمارت - با ۵۱.۴ میلیارد دلار ثروتق ثروتمندترین زن آمریکا و جهان است و پس از وی نیز جولیا کوخ - از سهامداران اصلی گروه کوخ - و مک کینزی بزوس- همسر سابق جف بزوس- در رده های بعدی قرار دارند.</p>
      <p>جولیا لئونگ- کارشناس بانکی در یو بی اس- گفت: در حالی که به نظر می‌رسد هنوز مردان سلطه زیادی بر کسب و کارها در آسیا دارند، شاهد تغییر تدریجی این روند و ظهور زنان کارآفرین و ثروتمند در سطح کشورهای این منطقه طی پنج سال اخیر بوده‌ایم.</p>
    </article>
  </body>
</html>