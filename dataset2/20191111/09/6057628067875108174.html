<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/wasanni/20191111-anya-manchester-city-za-ta-kamo-liverpool-kuwa"/>
    <meta property="og:site_name" content="RFI"/>
    <meta property="article:published_time" content="2019-11-11T09:36:57+00:00"/>
    <meta property="og:title" content="Anya Manchester City za ta kamo Liverpool kuwa?"/>
    <meta property="og:description" content="Liverpool ta kama hanyar lashe kofin gasar firimiyar Ingila karo na farko cikin shekaru 30 bayan ta lallasa mai rike da gambin gasar wato Manchester City da kwallaye 3-1 a Anfield. Pep Guardiola ya ce, bai sani ba ko za su iya kulle tazarar da Liverpool..."/>
  </head>
  <body>
    <article>
      <h1>Anya Manchester City za ta kamo Liverpool kuwa?</h1>
      <address><time datetime="2019-11-11T09:36:57+00:00">11 Nov 2019, 09:36</time> by <a rel="author">Abdurrahman Gambo Ahmad</a></address>
      <p>
        <b>Liverpool ta kama hanyar lashe kofin gasar firimiyar Ingila karo na farko cikin shekaru 30 bayan ta lallasa mai rike da gambin gasar wato Manchester City da kwallaye 3-1 a Anfield. Pep Guardiola ya ce, bai sani ba ko za su iya kulle tazarar da Liverpool ta ba su a teburi.</b>
      </p>
      <p>Yanzu haka Liverpool na jan ragamar teburin da maki 34, inda ta bai wa Manchester City tazarar maki 9.</p>
      <p>Liverpool ta jefa kwallaye biyu cikin ragar City a cikin mintina 13 na farko ta hannun Fabinho da Mohamed Salah, kafin Sadio Mane ya kara ta uku bayan dawowa daga hutun rabin lokaci.</p>
      <p>A karo na uku kenan da Manchester City ke shan kashi a wasanni takwas na gasar firimiyar Ingila a bana, abin da ke nuna cewa, akwai gagarmin aiki a gabanta muddin tana son kare wannan kambi da ke hannunta.</p>
      <p>Kodayake ya yi wuri a tsayar da hasashe kan kungiyar da za ta lashe gasar ta bana, lura da cewa, akwai sauran wasanni da dama da za a yi nan gaba.</p>
      <p>Watakila saboda haka ne, kocin Liverpool, Jurgen Kloop ya bayyana cewa, akwai sauran aiki a gabansu duk da cewa, sun bai wa Manchester City tazarar maki 9.</p>
      <p>A cewar kocin, jan ragamar teburin gasar a cikin watan Mayun badi, ita ce mafi muhimmanci amma ba a cikin wannan wata na Nuwamba ba.</p>
    </article>
  </body>
</html>