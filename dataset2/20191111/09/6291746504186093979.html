<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/11/militari-italiani-feriti-iraq/"/>
    <meta property="og:site_name" content="Il Post"/>
    <meta property="article:published_time" content="2019-11-11T09:49:56+00:00"/>
    <meta property="og:title" content="L’ISIS ha rivendicato l’attacco contro i 5 militari italiani in Iraq"/>
    <meta property="og:description" content="Una mina è esplosa al passaggio del veicolo su cui viaggiavano nel Kurdistan iracheno: nessuno è in pericolo di vita, ma tre sono gravi"/>
  </head>
  <body>
    <article>
      <h1>L’ISIS ha rivendicato l’attacco contro i 5 militari italiani in Iraq</h1>
      <h2>Una mina è esplosa al passaggio del veicolo su cui viaggiavano nel Kurdistan iracheno: nessuno è in pericolo di vita, ma tre sono gravi</h2>
      <address>
        <time datetime="2019-11-11T09:49:56+00:00">11 Nov 2019, 09:49</time>
      </address>
      <p>Lunedì pomeriggio lo Stato Islamico (o ISIS) ha rivendicato l’attacco esplosivo che domenica aveva ferito cinque militari italiani nella zona di Sulaymaniyya, nel Kurdistan iracheno. Il comunicato del gruppo terrorista <a href="https://twitter.com/Rita_Katz/status/1193919164215447552">è stato riportato</a> dal sito specializzato <i>SITE</i>, che ha spiegato che l’ISIS non ha menzionato il paese di provenienza dei militari, limitandosi a chiamarli “crociati”. I soldati erano stati feriti nell’esplosione di una mina mentre viaggiavano a bordo di un veicolo corazzato: nella zona attacchi simili sono frequenti, e colpiscono solitamente l’esercito iracheno. Non è ancora chiaro se l’ISIS abbia colpito intenzionalmente dei soldati internazionali.</p>
      <p>Tre dei militari sono in condizioni gravi, anche se non in pericolo di vita, ha detto il ministero della Difesa. Stavano svolgendo attività di «mentoring and training», cioè di supporto e addestramento, all’esercito iracheno impegnato nella guerra contro lo Stato Islamico, ancora attivo seppur ormai senza veri territori tra il nord della Siria e dell’Iraq. Secondo <i>Repubblica</i>, erano di rientro da una missione nei pressi di Kirkuk, quando un cosiddetto IED – un ordigno esplosivo improvvisato – nascosto sotto terra è esploso al passaggio del veicolo.</p>
      <p>I cinque soldati italiani sono stati trasportati su elicotteri americani a Baghdad. Non ci sono notizie confermate sulle ferite che hanno riportato, ma i giornali dicono che uno ha avuto un’emorragia interna, uno ha perso alcune dita di un piede e il terzo è ferito gravemente alle gambe e ha dovuto subire un’amputazione parziale. Gli altri due avrebbero subito invece soltanto micro fratture e piccole lesioni.</p>
      <p>Tre dei soldati feriti appartengono al Gruppo operativo incursori Comsubin della Marina, gli altri due al nono reggimento d’assalto dei paracadutisti del Col Moschin dell’Esercito: <i>Repubblica</i> dice che si chiamano Andrea Quarto, Emanuele Valenza, Michele Tedesco, Marco Pisani e Paolo Piseddu. Bruno Antonio Pasquino, ambasciatore italiano in Iraq, ha già detto che saranno riportati in Italia appena possibile.</p>
      <p>Ci sono circa mille soldati italiani in Iraq, nell’ambito di una missione della NATO a sostegno del governo e delle istituzioni locali.</p>
      <related>
        <h4>Articoli Correlati</h4>
        <a href="https://www.ilpost.it/2019/11/11/lo-strano-futuro-del-petrolio/"/>
        <a href="https://www.ilpost.it/2019/11/10/messico-pericoloso-turismo/"/>
        <a href="https://www.ilpost.it/2019/11/10/mekong-fiume-dighe-cina/"/>
      </related>
    </article>
  </body>
</html>