<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639352/%DA%A9%D8%AA%D8%A7%D8%A8%DB%8C-%DA%A9%D9%87-%D8%B2%D9%86%D8%AF%DA%AF%DB%8C-%D9%BE%DB%8C%D8%A7%D9%85%D8%A8%D8%B1-%D8%A7%D8%B3%D9%84%D8%A7%D9%85-%D8%B1%D8%A7-%D8%A8%D8%A7-%D9%84%D8%AD%D9%86%DB%8C-%D8%B4%D8%A7%D8%B9%D8%B1%D8%A7%D9%86%D9%87-%D8%B1%D9%88%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T09:46:00+00:00"/>
    <meta property="og:title" content="کتابی که زندگی پیامبر اسلام را با لحنی شاعرانه روایت می‌کند"/>
    <meta property="og:description" content="کتاب «آنک آن یتیم نظر کرده» حاصل تحقیقات محمدرضا سرشار است و زندگی و سیره پیامبر اسلام (ص) را در قالب داستانی و به لحنی شاعرانه بیان می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/639352/%DA%A9%D8%AA%D8%A7%D8%A8%DB%8C-%DA%A9%D9%87-%D8%B2%D9%86%D8%AF%DA%AF%DB%8C-%D9%BE%DB%8C%D8%A7%D9%85%D8%A8%D8%B1-%D8%A7%D8%B3%D9%84%D8%A7%D9%85-%D8%B1%D8%A7-%D8%A8%D8%A7-%D9%84%D8%AD%D9%86%DB%8C-%D8%B4%D8%A7%D8%B9%D8%B1%D8%A7%D9%86%D9%87-%D8%B1%D9%88%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D8%AF">کتابی که زندگی پیامبر اسلام را با لحنی شاعرانه روایت می‌کند</a>
      </h1>
      <h2>کتاب «آنک آن یتیم نظر کرده» حاصل تحقیقات محمدرضا سرشار است و زندگی و سیره پیامبر اسلام (ص) را در قالب داستانی و به لحنی شاعرانه بیان می‌کند.</h2>
      <address><time datetime="2019-11-11T09:46:00+00:00">11 Nov 2019, 09:46</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، هفدهم ربیع الاول روز ولادت پیامبر خوبی‌ها، حضرت محمد مصطفی (ص) و یکی از بزرگترین اعیاد مسلمانان است.</p>
      <p>پیامبر بزرگوار اسلام از پدرى به نام "عبدالله بن عبدالمطلب" و مادرى به نام "آمنه بنت وهب" در مکه دیده به جهان گشود و با انوار رخسار و جمال منورش، جهان تیره و تاریک جهان به ویژه عربستان را روشن گردانید.</p>
      <p>به مناسبت این عید بزرگ به معرفی کتابی درباره زندگی حضرت محمد (ص) می‌پردازیم.</p>
      <p>رمان «آنک آن یتیم نظر کرده» حاصل تحقیقات محمدرضا سرشار در متون معتبر تاریخی مرتبط با زندگی و سیره پیامبر اسلام (ص)، در قالب داستانی و به لحنی شاعرانه توسط انتشارات سوره مهر به چاپ رسیده است.</p>
      <p>داستان کتاب «آنک آن یتیم نظر کرده» از اندکی پیش از تولد پیامبر اکرم (ص) آغاز شده و ماجرای زندگی آن حضرت را تا پایان هجرت عده‌ای از مسلمانان به حبشه در بر می‌گیرد. این کتاب از جایی آغاز می‌شود که پیامبر اکرم (ص) به دست زنی به نام حلیمه از قبیله بنی سعد بکر هوازن سپرده می‌شود تا کودکی خود را در آن قبیله و دور از آب و هوای نامطلوب مکه سپری سازد. کتاب با شرح برکت زندگی حلیمه و قبیله او ادامه می‌یابد. شرح چگونگی بازگشت کودک به مکه نیز پایان بخش این روایت از کودکی پیامبر (ص) است.</p>
      <p>محمدرضا سرشار درباره انگیزه خود برای نوشتن این اثر گفته است: «فکر نوشتن از سرزمین نور از سال ۱۳۵۹ در ذهن من افتاد. اولین موجبش این بود که می‌دیدم هیچ کتاب داستانی ارزشمندی در مورد زندگی پیامبر (ص) برای نوجوانان ما منتشر نشده است. دوم اینکه می‌دانستم که اگر چنین کاری صورت بگیرد، در نگاه خواننده‌ی نوجوانان این اثر نسبت به دین شان یک تحول اساسی مثبت به وجود خواهد آمد. ضمن آن که زندگی پیامبر ما آنقدر دلنشین و پرکشش است که جدا از جنبه‌ی الهی و دینی آن، به خودی خود، می‌تواند موضوع یک داستان بسیار جذاب و پرهیجان باشد. به شرط آنکه این موضوع، در دست یک نویسنده، به معنی درست کلمه، قرار بگیرد؛ و البته، طمعِ بردن ثواب و اجر آخرتی نیز، در این کار بی تاثیر نبود.»</p>
      <p>رمان «آنک آن یتیم نظر کرده» پس از چاپ به صورت کتاب در دو قالب ویژه نوجوانان و بزرگسالان موفق به دریافت جوایز معتبری از سوی جشنواره‌های کشوری شد؛ که از آن جمله می‌توان به عنوان اثر برگزیده دومین جشنواره قصه‌های قرآنی، پیامبران و ائمه (مربوط به بررسی کتاب‌های ده سال سال‌های ۱۳۷۴ تا ۱۳۸۴) اشاره کرد.</p>
      <p>رمان «آنک آن یتیم نظر کرده» در سال ۱۳۹۲ در ۶۳۰ صفحه منتشر شد و تا کنون به سه زبان زنده دنیا از قبیل انگلیسی، ترکی استانبولی، عربی و اردو نیز ترجمه شده است.</p>
    </article>
  </body>
</html>