<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/bilya-kordonu-na-bukovini-viyavili-shovanku-z-sigaretami-na-piv-milyona-grn-380110"/>
    <meta property="og:site_name" content="Погляд"/>
    <meta property="article:published_time" content="2019-11-11T09:46:00+00:00"/>
    <meta property="og:title" content="Біля кордону на Буковині виявили схованку з сигаретами на пів мільйона грн."/>
    <meta property="og:description" content="На Буковині службовий собака допоміг прикордонникам виявити схованку з сигаретами"/>
  </head>
  <body>
    <article>
      <h1>Біля кордону на Буковині виявили схованку з сигаретами на пів мільйона грн.</h1>
      <h2>Прикордонники затримали двох буковинців, ймовірно причетних до контрабанди</h2>
      <address>
        <time datetime="2019-11-11T09:46:00+00:00">11 Nov 2019, 09:46</time>
      </address>
      <slideshow>
        <figure>
          <img src="https://media.pogliad.ua/news/article/2019/11/11/380110/xgJPb0irmfWl7YBXh9pZ.h430.jpg"/>
        </figure>
        <figure>
          <img src="https://media.pogliad.ua/news/article/2019/11/11/380110/kjrZuGsqiz1thPwynqC3.h430.jpg"/>
        </figure>
        <figure>
          <img src="https://media.pogliad.ua/news/article/2019/11/11/380110/2hfwNZDswjhPs7x7Fk38.h430.jpg"/>
        </figure>
        <figure>
          <img src="https://media.pogliad.ua/news/article/2019/11/11/380110/PNEiAwkfW5GNiqeiNGPm.h430.jpg"/>
        </figure>
        <figure>
          <img src="https://media.pogliad.ua/news/article/2019/11/11/380110/HBABXTblGPZRCqmntZLL.h430.jpg"/>
        </figure>
      </slideshow>
      <p>Напередодні вихідних, 8 листопада 2019 року, прикордонним нарядом відділу «Селятин» затримано двох мешканців Путильського району, які, ймовірно, причетні до переміщення тютюнової контрабанди. Чоловіків затримано під час пошуку правопорушників, що із «наплічниками» були виявлені за 100 метрів від кордону з Румунією та вдалися до втечі. Втікаючи, юнаки залишили по собі 2,5 тисячі пачок сигарет марки «Marlboro».</p>
      <p>Зважаючи на те, що у прикордонників з’явилася додаткова інформація щодо можливих місць накопичення тютюнових виробів поблизу кордону, пошукові заходи було продовжено ще й наступного дня, 9 листопада. Окрім збільшення району пошуку та кількості військовослужбовців, в заданий район прибула група кінологів зі службовими собаками.</p>
      <p>Вже за годину пошуку службові тварини вивели зведену пошукову групу з-поміж офіцерів відділу внутрішньої безпеки по Чернівецькому прикордонному загону та військовослужбовців відділення «Селятин» на схованку.</p>
      <p>Мабуть, аби компенсувати свої збитки, які останнім часом несуть правопорушники, вони взялися переправляти сигарети дорогих торгових марок, таких як «Marlboro». Саме такі сигарети прикордонники виявили у так званому «схроні». </p>
      <p>Як повідомляє Західне регіональне управління Держприкордонслужби України - Західний кордон, сховок правопорушники обладнали за кілька сотень метрів від кордону, а тому 7,5 тисяч пачок сигарет, які виявили стражі кордону, можливо, вже цієї ночі мали бути переправлені до сусідньої Румунії.</p>
      <p>За попередньою оцінкою, вартість всього вилученого товару склала майже пів мільйона гривень.</p>
      <p>Щодо затриманих, то одному із них доведеться відповідати за порушення прикордонного режиму, а іншому за спробу порушення державного кордону.</p>
      <p>Фото: facebook.com/zahidnuy.kordon</p>
      <related>
        <h4>Схожі записи</h4>
        <a href="https://pogliad.ua/news/bukovina/na-bukovini-zupinili-kontrabandu-cigarok-na-piv-milyona-griven-374344"/>
        <a href="https://pogliad.ua/news/bukovina/na-bukovini-kontrabandisti-tikayuchi-vid-prikordonnikiv-lishili-15-tis-pachok-cigarok-357935"/>
        <a href="https://pogliad.ua/news/crime/na-bukovini-iz-postrilami-znovu-zatrimuvali-kontrabandistiv-353159"/>
        <a href="https://pogliad.ua/news/crime/podviynu-kontrabandu-zupinili-na-putilschini-349086"/>
      </related>
    </article>
  </body>
</html>