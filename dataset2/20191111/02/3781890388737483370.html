<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741018"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T02:10:00+00:00"/>
    <meta property="og:title" content="'อดีตทพ.47'ถูกฆ่าทุบหัวอุ้มทิ้ง แฉไปกับตร.ก่อนหายตัว"/>
    <meta property="og:description" content="ชาวบ้านออกไปหาใบตองมาทำกระทง แทบช็อกเจอศพซุกใต้ต้นกล้วย เพื่อนเผยเป็นอดีตทหารพราน ก่อนเกิดเหตุมีตำรวจมาหาและออกไปด้วยกัน"/>
  </head>
  <body>
    <article>
      <h1>'อดีตทพ.47'ถูกฆ่าทุบหัวอุ้มทิ้ง แฉไปกับตร.ก่อนหายตัว</h1>
      <address>
        <time datetime="2019-11-11T02:10:00+00:00">11 Nov 2019, 02:10</time>
      </address>
      <p>
        <b>ชาวบ้านออกไปหาใบตองมาทำกระทง แทบช็อกเจอศพซุกใต้ต้นกล้วย เพื่อนเผยเป็นอดีตทหารพราน ก่อนเกิดเหตุมีตำรวจมาหาและออกไปด้วยกัน</b>
      </p>
      <p>เมื่อวันที่ 10 พ.ย. พ.ต.อ.ต่อศักดิ์ สารีรัตน์ ผกก.สภ.เบตง จ.ยะลา พร้อมด้วย พฐ. แพทย์ รพ.เบตง และกู้ภัยสว่างเบตงธรรมสถาน เข้าตรวจสอบเหตุมีคนเสียชีวิตอยู่ตรงโค่นต้นกล้วย ข้างกองหิน บริเวณจุดชมวิว ถนนเลี่ยงเมืองในเขตเทศบาลเมืองเบตง ที่เกิดเหตุไม่พบร่องรอยการต่อสู้หรือรอยเลือด พบศพ นายชูเกียรติ อยู่สูข อายุ 29 ปี สภาพที่ศีรษะคล้ายถูกของแข็งทุบ<br/><br/>สอบถาม นางบัวแก้ว พรหมมา ผู้พบศพ เล่าว่า ตนกับเพื่อนได้ออกจากบ้านมาหาใบตองเพื่อนำไปทำกระทงและเห็นว่าตรงจุดที่พบศพใบตองสวยเลยเดินเข้าไปจุดดังกล่าว เมื่อเดินไปถึงเพื่อนบอกเหมือนมีกลิ่นศพ แต่ก็ไม่ได้สนใจพอเดินเข้าไปใกล้ถึงกับผงะเมื่อเห็นศพนอนคว่ำหน้าอยู่</p>
      <figure>
        <img src="https://www.dailynews.co.th/admin/upload/20191111/news_NapZvPKnJM090537_533.jpg?v=20191111151?v=5206"/>
      </figure>
      <p>ด้าน นายวัชนนท์ นิลรัตน์ เพื่อนผู้ตาย ให้การว่า ผู้ตายอดีตเป็นทหารพราน 47 จ.ยะลา และได้ลาออกมา 4 เดือนแล้ว เมื่อวันที่ 6 พ.ย.ที่ผ่านมา เวลา 16.10 น.ผู้ตายได้ออกจากบ้านไปหลังมีเพื่อนมาหา ญาติบอกว่าคนที่มาหาเป็นตำรวจ ผู้ตายจึงขี่รถ จยย.ซูซูกิ สแมช สีดำ ทะเบียน 317 เบตง ออกจากบ้านไปพร้อมกับตำรวจและหายตัวไปเลย<br/><br/><i><b>"ต่อมา ด้วยความเป็นห่วง พี่สาวผู้ตายได้ประกาศในเฟซฯตามหาน้องชาย ก่อนไปแจ้งความคนหายไว้ที่ สภ.เบตง และมาพบศพดังกล่าว คาดว่าเสียชีวิตมาไม่ต่ำกว่า 4 วันแล้ว ไม่แน่ใจว่าสาเหตุเกิดจากอะไรที่เพื่อนถูกก่อเหตุ แต่น่าจะเป็นเหตุฆ่าทุบศีรษะจนเสียชีวิตแล้วอุ้มศพมาทิ้งอำพราง เพื่อนอาจมีปัญหาอะไรบางอย่างและตกลงกันไม่ได้ คนร้ายจึงลงมือทันที".</b></i></p>
    </article>
  </body>
</html>