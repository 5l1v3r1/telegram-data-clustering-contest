<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741019"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T02:00:00+00:00"/>
    <meta property="og:title" content="'พายุบุลบูล'คร่าชีวิตชาวบังกลาเทศ-อินเดีย 20 คนแล้ว"/>
    <meta property="og:description" content="อิทธิพลรุนแรงของพายุไซโคลน 'บุลบูล' สร้างความเสียหายให้กับบังกลาเทศและอินเดีย และมีรายงานผู้เสียชีวิตรวมกันอย่างน้อย 20 คน"/>
  </head>
  <body>
    <article>
      <h1>'พายุบุลบูล'คร่าชีวิตชาวบังกลาเทศ-อินเดีย 20 คนแล้ว</h1>
      <address>
        <time datetime="2019-11-11T02:00:00+00:00">11 Nov 2019, 02:00</time>
      </address>
      <p>
        <b>อิทธิพลรุนแรงของพายุไซโคลน "บุลบูล" สร้างความเสียหายให้กับบังกลาเทศและอินเดีย และมีรายงานผู้เสียชีวิตรวมกันอย่างน้อย 20 คน</b>
      </p>
      <p>สำนักข่าวต่างประเทศรายงานจากกรุงธากา ประเทศบังกลาเทศ เมื่อวันที่ 11 พ.ย. ว่าอิทธิพลของพายุไซโคลนบุลบูลซึ่งก่อตัวในอ่าวเบงกอลเมื่อต้นเดือนนี้ และเคลื่อนขึ้นทิศเหนือเมื่อช่วงสุดสัปดาห์ที่ผ่านมา  ส่งผลให้มีผู้เสียชีวิตอย่างน้อย 8 คนในบังกลาเทศ และได้รับบาดเจ็บอย่างน้อย 20 คน แต่ยังมีผู้สูญหายอีกอย่างน้อย 5 คน เป็นชาวประมงซึ่งเรืออับปางกลางแม่น้ำเมฆนา ใกล้กับเมืองโภลา นอกจากนี้ ความรุนแรงของพายุยังสร้างความเสียหายให้กับบ้านเรือนมากกว่า 4,000 หลังซึ่งก่อสร้างจากดินและมีโครงสร้างหลักไม่แข็งแรง นอกจากนี้ยังมีรายงานน้ำท่วมเป็นวงกว้างในหลายพื้นที่ รวมถึงป่าชายเลนซุนดาร์บันส์ หรืออุทยานแห่งชาติสุนทรพน ซึ่งเป็นป่าชายเลนใหญ่ที่สุดในโลก และเป็นหนึ่งในเขตสงวนชีวมณฑลที่สำคัญของโลกด้วย</p>
      <figure>
        <img src="https://www.dailynews.co.th/admin/upload/20191111/news_YofbAJpVYO091327_533.jpg?v=20191111161?v=9358"/>
      </figure>
      <p> </p>
      <figure>
        <iframe data-src="https://twitter.com/IndiaToday/status/1193585888845946880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในขณะที่พายุบุลบูลสร้างความเสียหายอย่างหนักให้กับบังกลาเทศ ซึ่งอพยพประชาชนล่วงหน้ามากกว่า 2 ล้านคน อิทธิพลของพายุยังส่งผลกระทบกับบางรัฐของอินเดียซึ่งมีชายฝั่งติดกับอ่าวเบงกอล โดยมีรายงานผู้เสียชีวิตอย่างน้อย 10 คน ที่รัฐเบงกอลตะวันตก และอีกอย่างน้อย 2 คนที่รัฐโอริศา</p>
      <figure>
        <img src="https://www.dailynews.co.th/admin/upload/20191111/news_haFTriPgVQ092017_533.jpg?v=20191111161?v=1594"/>
      </figure>
      <p>ทั้งนี้ การที่ลักษณะภูมิประเทศส่วนใหญ่ของบังกลาเทศและบางส่วนในภาคตะวันออกของอินเดียเป็นพื้นที่ราบลุ่ม จึงมักได้รับความเสียหายอย่างหนักเมื่อเกิดพายุ ซึ่งในช่วงไม่กี่ปีที่ผ่านมาเกิดพายุมรสุมนอกฤดูกาลบ่อยครั้งขึ้น เนื่องจากภาวะความเปลี่ยนแปลงของสภาพอากาศโลก โดยย้อนกลับไปเมื่อเดือนพ.ค. ที่ผ่านมา พายุไซโคลน "ฟานี" เคลื่อนเข้าสู่บริเวณเดียวกันนี้ของอินเดียและบังกลาเทศ ส่งผลให้มีผู้เสียชีวิตรวมกันอย่างน้อย 89 คน.<br/><br/><b>เครดิตภาพ : AFP, REUTERS</b></p>
    </article>
  </body>
</html>