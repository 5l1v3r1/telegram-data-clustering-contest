<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-3rd-t20i-deepak-chahar-after-claiming-best-ever-t20i-figures-says-my-efforts-paid-off-2842983.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T02:27:17+00:00"/>
    <meta property="og:title" content="INDvsBAN: शानदार परफॉर्मेंस पर बोले दीपक चाहर- कभी नहीं सोचा था"/>
    <meta property="og:description" content="India vs Bangladesh, 3rd T20I at Nagpur: दीपक चाहर ने हैट्रिक सहित छह विकेट लिए, जिससे भारत ने बल्लेबाजी के बाद गेंदबाजी में भी शानदार वापसी की। टीम इंडिया ने बांग्लादेश को तीसरे और निर्णायक टी-20..."/>
  </head>
  <body>
    <article>
      <h1>INDvsBAN: शानदार परफॉर्मेंस पर बोले दीपक चाहर- कभी नहीं सोचा था</h1>
      <address><time datetime="2019-11-11T02:27:17+00:00">11 Nov 2019, 02:27</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 3rd T20I at Nagpur: </b>दीपक चाहर ने हैट्रिक सहित छह विकेट लिए, जिससे भारत ने बल्लेबाजी के बाद गेंदबाजी में भी शानदार वापसी की। टीम इंडिया ने बांग्लादेश को तीसरे और निर्णायक टी-20 अंतरराष्ट्रीय क्रिकेट मैच में रविवार (10 नवंबर) को यहां 30 रन से हराकर तीन मैचों की सीरीज 2-1 से जीती। भारतीय टीम में अपनी जगह पक्की करने की जद्दोजहद कर रहे मीडियम पेसर दीपक चाहर ने कहा कि उन्होंने कभी इतने अच्छे प्रदर्शन के बारे में नहीं सोचा था। साथ ही उन्होंने कहा कि मेरी मेहनत और कोशिश ने मुझे यह सफलता दिलाई।</p>
      <p>मैच के बाद दीपक चाहर कहा, ''वास्तव में मैंने कभी नहीं सोचा था कि इस तरह की गेंदबाजी भी करूंगा। आज मेरी योजना नई गेंद से ऊपर की तरफ गेंद करने की थी। मैंने टीम प्रबंधन से आखिरी ओवरों में गेंदबाजी करने के लिए कहा था उन्होंने मेरे ऊपर भरोसा जताया।''</p>
      <h3>
        <a href="https://www.livehindustan.com/cricket/story-india-vs-bangladesh-deepak-chahar-becomes-first-indian-to-take-t20i-hat-trick-claims-best-ever-bowling-figures-in-all-t20i-2842963.html">INDvsBAN: दीपक चाहर ने रचा इतिहास, T20I में हैट्रिक लेकर बनाए ये रिकॉर्ड</a>
      </h3>
      <h3>
        <a href="https://www.livehindustan.com/cricket/story-ind-vs-wi-shafali-verma-is-youngest-indian-to-score-international-fifty-surpasses-sachin-tendulkar-30-year-old-record-2842968.html">INDvsWI: 15 साल की शेफाली वर्मा ने तोड़ा सचिन का 30 साल पुराना रिकॉर्ड</a>
      </h3>
      <p>'मैन ऑफ द मैच' और 'मैन ऑफ द मैच सीरीज' का अवॉर्ड जीतने वाले चाहर ने कहा, ''मेरे लिए यह बहुत बड़ा पल है। मेहनत करना मेरे हाथ में है। बाकी सबकुछ उस ऊपर वाले के पास है। उसी की देन है कि मैं आज यहां हूं।'' उन्होंने आगे कहा कि रोहित शर्मा ने मुझसे कहा था कि वह मुझे कुछ मुश्किल ओवर देंगे। </p>
      <p>गेंदबाजी प्लानिंग को लेकर दीपक ने कहका कि मैं हमेशा अगली बॉल पर फोकस करता हूं। बता दें कि  दीपक चाहर ने टी-20 इतिहास की सर्वश्रेष्ठ गेंदबाजी करते हुए 3.2 ओवर में मात्र सात रन देकर छह विकेट झटके। इसके साथ ही वह टी-20 इंटरनेशनल में हैट्रिक लेने वाले भारत के पहले गेंदबाज बन गए हैं। वह क्रिकेट के सभी फॉर्मेट में हैट्रिक लेने वाले भारत के सातवें गेंदबाज भी बन गए हैं।</p>
      <p>इसी के साथ वह टी-20 इंटरनेशनल में सर्वश्रेष्ठ प्रदर्शन करने वाले गेंदबाज बन गए हैं। इसके अलावा, वह एक मैच में पांच या उससे ज्यादा विकेट लेने वाले चौथे भारतीय गेंदबाज भी बने।</p>
    </article>
  </body>
</html>