<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/katastrofal-brannfare-i-sydney/71803940"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T02:53:32+00:00"/>
    <meta property="og:title" content="«Katastrofal» brannfare i Sydney"/>
    <meta property="og:description" content="Delstaten New South Wales har erklært sju dagers unntakstilstand som følge av den svært kraftige skogbrannen som så langt har tatt tre menneskeliv."/>
  </head>
  <body>
    <article>
      <h1>«Katastrofal» brannfare i Sydney</h1>
      <h2>Delstaten New South Wales har erklært sju dagers unntakstilstand som følge av den svært kraftige skogbrannen som så langt har tatt tre menneskeliv.</h2>
      <address><time datetime="2019-11-11T02:53:32+00:00">11 Nov 2019, 02:53</time> by <a rel="author">NTB NTB</a></address>
      <p>Som følge av at det er meldt høyere temperaturer og mer vind, er det ventet at brannen kommer til å spre seg ytterligere tirsdag. Det har ført til at New South Wales' førsteminister Gladys Berejiklian har erklært sju dagers unntakstilstand.</p>
      <p>Søndag ble det for første gang blitt varslet «katastrofal» brannfare i Sydney, som er det høyeste nivået siden brannfareskalaen ble innført i 2009. Farevarslet innebærer at det er fare for liv og boliger.</p>
      <p>
        <b>– Det er ingenting som er bygget eller designet for å motstå denne type katastrofeforhold, sier Shane Fitzsimmons i brannberedskapen i New South Wales.</b>
      </p>
      <p>Tre personer har omkommet som følge av skogbrannene i delstaten øst i Australia. Tusenvis har måttet forlate hjemmene sine, og mer enn 150 boliger har blitt tatt av brannen. En rekke branner er ute av kontroll nord i delstaten.</p>
      <p>Forholdene bedret seg noen steder i delstaten mandag, der noen kunne vende hjem igjen.</p>
      <p>Området Blue Mountains og vindistriktet Hunter Valley er ventet å bli hardest rammet.</p>
      <p>Også i delstaten Queensland har det vært en rekke branner.</p>
      <p>Måneder med lite nedbør gjør at det er svært tørt i delstatene.</p>
    </article>
  </body>
</html>