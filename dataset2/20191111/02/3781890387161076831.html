<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741021"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T02:30:00+00:00"/>
    <meta property="og:title" content="คลอปป์ไม่เห็นด้วยหงส์แชมป์ใสๆ"/>
    <meta property="og:description" content="'คลอปป์' ไม่เห็นด้วยถูกมอง 'หงส์แดง' แชมป์แน่นอนแล้ว หลังฉีกหนี 'เรือใบ' 9 แต้ม และยังไม่คิดถึงการเป็นแชมป์ไร้พ่าย"/>
  </head>
  <body>
    <article>
      <h1>คลอปป์ไม่เห็นด้วยหงส์แชมป์ใสๆ</h1>
      <address>
        <time datetime="2019-11-11T02:30:00+00:00">11 Nov 2019, 02:30</time>
      </address>
      <p>
        <b>"คลอปป์" ไม่เห็นด้วยถูกมอง "หงส์แดง" แชมป์แน่นอนแล้ว หลังฉีกหนี "เรือใบ" 9 แต้ม และยังไม่คิดถึงการเป็นแชมป์ไร้พ่าย</b>
      </p>
      <p>เจอร์เกน คลอปป์ กุนซือเฮฟวีเมทัลของ "หงส์แดง" ลิเวอร์พูล เผยหลังพาทีมเปิดบ้านยำคู่แข่ง "เรือใบสีฟ้า" แมนเชสเตอร์ ซิตี 3-1 เพิ่มระยะห่างจากทีมแชมป์เก่า 9 แต้ม และนำหน้า เลสเตอร์ 8 แต้ม ยืนยันว่าไม่ได้รู้สึกกดดันใดๆ และไม่เห็นด้วยกับที่นักวิจารณ์หลายคนมองว่าแชมป์จะอยู่กับลิเวอร์พูลแน่นอนแล้ว<br/><br/>"เราไม่รู้สึกกดดันใดๆ ผมพูดจริง 100% หนทางยังอีกไกล บางคนจะบอกว่ามัน 100% บ้างบอกว่าเราแชมป์ไปแล้ว ซึ่งมันเป็นการคิดในแง่ลบมาก แต่เราไม่สนใจ ผมสัญญาได้ว่าเราไม่สนใจ วันนี้เรามีสมาธิกับเกมนี้ ไม่ใช่สถานการณ์บนตาราง หรือว่าเรานำซิตีกี่แต้ม การนำพวกเขา 9 แต้มมันบ้ามาก แต่ใครกันต้องการเป็นจ่าฝูงเดือนพ.ย.? เดือนพ.ค.ต่างหาก" <br/><br/>เมื่อถูกถามว่าได้คิดถึงการคว้าแชมป์แบบไร้พ่ายทั้งฤดูกาลแล้วหรือไม่ อดีตกุนซือดอร์ทมุนด์ ตอบว่า "ไม่เลย เราไม่คิดเรื่องนั้น สิ่งที่ผมคิดหลังเกมคือคำที่ผมไม่ได้รับอนุญาตให้พูด และจากนี้นักเตะก็จะไปทั่วโลก เล่นให้ประเทศตัวเอง หวังว่าพวกเขาจะกลับมาในสภาพสมบูรณ์ดี"<br/><br/>ส่วนเหตุการณ์ปัญหาที่บอลไปโดนแขน เทรนต์ อเล็กซานเดอร์-อาร์โนลด์ แต่ผู้ตัดสินไม่ให้จุดโทษแก่ แมนฯ ซิตี และมีการชี้แจงจากพรีเมียร์ลีกว่าแขนของ อาร์โนลด์ ไม่อยู่ในตำแหน่งผิดปกตินั้น คลอปป์ เผยว่า "ผมเห็นใจเป๊ปนะ แต่ผมไม่เห็นเหตุการณ์ ที่ผมได้ยินคือบอลโดนแขน ดาบิด ซิลบา ก่อนแล้วจึงมาโดน อาร์โนลด์"</p>
      <figure>
        <img src="https://www.dailynews.co.th/admin/upload/20191111/news_BziaEgTNqm094420_533.jpg?v=20191111102?v=5406"/>
      </figure>
    </article>
  </body>
</html>