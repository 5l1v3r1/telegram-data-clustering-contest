<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ostanni-dva-roki-ya-vidviduvav-polschu-bez-problem-mazur-329163_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T02:57:00+00:00"/>
    <meta property="og:title" content="Останні два роки я відвідував Польщу без проблем – Мазур"/>
    <meta property="og:description" content="Ветеран АТО вважає, що Інтерпол змушений був дати хід розшуковій справі на нього через тиск з боку Росії."/>
  </head>
  <body>
    <article>
      <h1>Останні два роки я відвідував Польщу без проблем – Мазур</h1>
      <h2>Ветеран АТО вважає, що Інтерпол змушений був дати хід розшуковій справі на нього через тиск з боку Росії.</h2>
      <address>
        <time datetime="2019-11-11T02:57:00+00:00">11 Nov 2019, 02:57</time>
      </address>
      <p>Співробітник Секретаріату Уповноваженого ВР України з прав людини, ветеран АТО і доброволець <a href="https://dt.ua/UKRAINE/mazura-ne-ekstraduyut-v-rf-polscha-peredala-yogo-na-poruki-ukrayinskomu-konsulu-329139_.html"><b>Ігор Мазур</b></a> останні два роки відвідував Польщу без будь-яких проблем з боку польської влади, розповів сам Мазур на спільній прес-конференції з генеральним консулом України в Любліні, передає "<a href="https://www.ukrinform.ru/rubric-society/2815479-mazur-rasskazal-cto-poslednie-dva-goda-bez-problem-ezdil-v-polsu.html">Укрінформ</a>".</p>
      <p>"Я в Польщі був кілька разів і у минулому, і у позаминулому році. Адже з тих пір, як повернувся із ЗСУ в запас, я вважав, що для нас справді найважливіше з поляками мати хороші відносини, одним фронтом виступати проти Росії – Балто-Чорноморський союз такий. Якщо виходити з того, що Інтерпол мав з 2014 року, то я теж, мабуть, був у цій базі. Тільки Інтерпол не давав ходу... Я не думаю, що хтось мене здав, швидше за все, Росія останні кілька місяців почала активно працювати на міжнародному рівні. І, на жаль, як Данія здалася і дозволила будувати "Північний потік-2", так само десь Інтерпол здався і погодився нас включити до того чорного списку", – розповів Мазур.</p>
      <p>Як повідомлялося, в Польщі, на прикордонному пункті Дорогуськ, <b><a href="https://dt.ua/UKRAINE/u-polschi-za-zapitom-rosiyi-zatrimali-ukrayinskogo-biycya-mazura-329080_.html">за запитом РФ затримали</a></b> співробітника Секретаріату Уповноваженого ВРУ з прав людини Ігоря Мазура.</p>
      <p>В МВС України назвали затримання Мазура <a href="https://dt.ua/UKRAINE/rosiya-vikoristovuye-interpol-dlya-peresliduvannya-ukrayinciv-mvs-ukrayini-329098_.html"><b>черговим використанням Росією міжнародних інститутів</b></a> для переслідування українських громадян і вказали, що Росія порушила цим міжнародні норми і кілька статей статуту Інтерполу.</p>
      <p>При цьому в Польщі заявили, що <b><a href="https://dt.ua/UKRAINE/mazura-ne-budut-vidavati-rosiyi-vice-spiker-seymu-polschi-329104_.html">не мають наміру видавати українця Росії</a></b>.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>