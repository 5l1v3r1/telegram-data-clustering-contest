<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820156.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T18:51:00+00:00"/>
    <meta property="og:title" content="بغداد هرگونه استفاده از گلوله برای هدف قرار دادن معترضان را تکذیب کرد"/>
    <meta property="og:description" content="به گزارش فارس، «عبدالکریم خلف» سخنگوی فرماندهی کل نیروهای مسلح عراق روز دوشنبه در سخنانی هرگونه استفاده از گلوله برای هدف قرار دادن معترضان را تکذیب کرد و گفت نیروهای امنیتی عراق هیچ گاه از گلوله علیه معترضان استفاده نکرده‌اند."/>
  </head>
  <body>
    <article>
      <h1>بغداد هرگونه استفاده از گلوله برای هدف قرار دادن معترضان را تکذیب کرد</h1>
      <address>
        <time datetime="2019-11-11T18:51:00+00:00">11 Nov 2019, 18:51</time>
      </address>
      <p>سخنگوی فرماندهی کل نیروهای مسلح عراق گفت که برخی از اقدامات خشونت‌آمیز در جریان اعتراضات مردمی، ارتباطی به مطالبات اصلاحی معترضان ندارد.</p>
      <p>به گزارش فارس، «عبدالکریم خلف» سخنگوی فرماندهی کل نیروهای مسلح عراق روز دوشنبه در سخنانی هرگونه استفاده از گلوله برای هدف قرار دادن معترضان را تکذیب کرد و گفت نیروهای امنیتی عراق هیچ گاه از گلوله علیه معترضان استفاده نکرده‌اند.</p>
      <p>به گزارش شبکه ماهواره‌ای الغدیر، عبدالکریم خلف در هجدهمین روز اعتراضات مردم عراق گفت که در مجموع چهار نفر از جمله دو نیروی امنیتی کشته و 172 نفر زخمی شدند.</p>
      <p>سخنگوی فرماندهی کل نیروهای مسلح عراق افزود: گازهای اشک‌آوری که به سمت معترضان شلیک می‌شود، خطرناک نیستند و در آمریکا هم از این نوع گازها استفاده می‌شود.</p>
      <p>وی با بیان اینکه برخی از اقدامات خشونت‌آمیز در جریان اعتراضات مردمی، ارتباطی به مطالبات اصلاحی معترضان ندارد، گفت: بستن پل‌ها و توقف زندگی روزانه مردم، امری است که به مسایل دموکراتیک ارتباطی ندارد.</p>
      <p>دور دوم تظاهرات در بغداد و شهرهای جنوبی عراق از ۲۵ اکتبر آغاز شده و همچنان ادامه دارد؛ هر چند از شمار معترضان طی روزهای اخیر کاسته شده است. این تظاهرات در اعتراض به افزایش بیکاری و مشکلات اقتصادی آغاز شد، ولی بنا بر گزارش برخی رسانه‌های عربی، برخی کشورها از جمله آمریکا، عربستان سعودی و امارات عربی متحده، در منحرف کردن مسیر آن، نقش اصلی را ایفا می‌کنند.</p>
    </article>
  </body>
</html>