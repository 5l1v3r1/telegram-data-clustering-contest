<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ctyri-lide-zemreli-pri-nehode-tri-aut-na-znojemsku/1819869?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T18:33:00+00:00"/>
    <meta property="og:title" content="Čtyři lidé zemřeli při nehodě tří aut na Znojemsku"/>
    <meta property="og:description" content="Znojmo - Čtyři lidé zemřeli a další tři utrpěli zranění při dnešní nehodě nedaleko Pavlic na Znojemsku. ČTK to řekla mluvčí jihomoravských záchranářů. Na hlavní silnici ze Znojma do Moravských Budějovic se srazila tři osobní auta, po nehodě v nich zůstali zaklínění dva lidé."/>
  </head>
  <body>
    <article>
      <h1>Čtyři lidé zemřeli při nehodě tří aut na Znojemsku</h1>
      <address><time datetime="2019-11-11T18:33:00+00:00">11 Nov 2019, 18:33</time> by <a rel="author" href="http://www.ctk.cz/" target="_blank">ČTK</a></address>
      <p>Znojmo - Čtyři lidé zemřeli a další tři utrpěli zranění při dnešní nehodě nedaleko Pavlic na Znojemsku. ČTK to řekla mluvčí jihomoravských záchranářů. Na hlavní silnici ze Znojma do Moravských Budějovic se srazila tři osobní auta, po nehodě v nich zůstali zaklínění dva lidé.</p>
      <slideshow>
        <figure>
          <img src="https://i3.cn.cz/6/1573549355_P201911120322001.jpg"/>
        </figure>
        <figure>
          <img src="https://i3.cn.cz/6/1573549294_P201911120319301.jpg"/>
        </figure>
        <figure>
          <img src="https://i3.cn.cz/6/1573549229_P201911120316901.jpg"/>
        </figure>
        <figure>
          <img src="https://i3.cn.cz/6/1573502031_P201911110949501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <p>"Čtyři lidé bohužel zemřeli ještě před příjezdem našich posádek, jejich zranění byla neslučitelná se životem. Dítě ve vážném stavu jsme letecky převezli do brněnské dětské nemocnice, ženu s mnohočetnými poraněními a na řízené ventilaci jsme převezli do bohunické fakultní nemocnice," uvedla mluvčí záchranářů Michaela Bothová. Dodala, že na místě byl ošetřen i lehce zraněný muž.</p>
      <p>Policejní mluvčí Kamila Haraštová ČTK řekla, že osobní auto značky Audi, které jelo ve směru od Znojma na Jihlavu, vyjelo z neznámého důvodu do protisměru a čelně se srazilo s protijedoucím volkswagenem. Nehoda zasáhla i další automobil, který jel za volkswagenem ve směru do Znojma. Jeho řidič utrpěl lehká zranění.</p>
      <p>"Zemřeli tři lidé ze čtyř, kteří cestovali v audi, a řidička volkswagenu, která v autě jela s dítětem. Dítě odvezli záchranáři, stejně jako jedinou přeživší pasažérku z audi," uvedla Haraštová.</p>
      <p>Policisté na místě nehody pokračují ve vyšetřování, zjišťují také totožnost zemřelých, dodala Haraštová.</p>
      <p>Silnice ze Znojma na Jihlavu je od 16:50 uzavřená, objízdná trasa vede směrem na Znojmo přes Boskovštejn, v opačném směru přes Vranovskou Ves a Šumnou. Podle odhadu policistů zůstane silnice zavřená nejméně do půlnoci.</p>
    </article>
  </body>
</html>