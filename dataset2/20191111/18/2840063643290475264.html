<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/finanza/2019/11/11/piazza-affari-chiude-rosso-spread_WABT3P5fqHxfe7Z2PbzgGO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T18:18:00+00:00"/>
    <meta property="og:title" content="Piazza Affari chiude in rosso, spread a 160 pb"/>
    <meta property="og:description" content="Ai minimi intraday nel corso della prima parte a causa delle forti vendite sui listini asiatici, nel pomeriggio i listini europei hanno recuperato terreno, chiudendo in sostanziale parità, in scia dell’ottimismo sulle trattative Washington-Pechino. Anche questa volta a muovere i mercati è stato il presidente statunitense Trump, secondo cui le trattative con le autorità cinesi stanno andando “molto bene”."/>
  </head>
  <body>
    <article>
      <h1>Piazza Affari chiude in rosso, spread a 160 pb</h1>
      <address>
        <time datetime="2019-11-11T18:18:00+00:00">11 Nov 2019, 18:18</time>
      </address>
      <p>Ai minimi intraday nel corso della prima parte a causa delle forti vendite sui listini asiatici, nel pomeriggio i listini europei hanno recuperato terreno, chiudendo in sostanziale parità, in scia dell’ottimismo sulle trattative Washington-Pechino. Anche questa volta a muovere i mercati è stato il presidente statunitense Trump, secondo cui le trattative con le autorità cinesi stanno andando “molto bene”.</p>
      <p>A Piazza Affari, dove il Ftse Mib ha terminato in rosso dello 0,19% a 23.489,93 punti, il comparto bancario si è trovato a fare i conti con la risalita dello <a href="https://www.money.it/+-Spread-Btp-Bund-+">spread</a> in quota 160 punti base (-0,37% a 158,8 punti). Nel corso della seduta, per la prima volta dal 2008, è accaduto un fatto inimmaginabile fino a qualche anno fa: il rendimento dei decennali greci, e quindi anche il relativo spread, è risultato inferiore quello del Belpaese (che in parole povere vuol dire che il mercato si fida più di prestare i soldi alla Grecia che all’Italia).</p>
      <p>La crescita del rendimento dei Btp a 10 anni è riconducibile ad una serie di fattori tra cui spiccano le tensioni politiche e la debolezza dell’economia (le indicazioni diffuse questa mattina dall’Istat hanno evidenziato il calo, il settimo consecutivo, della produzione industriale). Sull’altro fronte, la pressione sui titoli targati GR si sta riducendo a seguito delle promozioni arrivate dalle maggiori agenzie di rating (ad ottobre Standard &amp; Poor’s ha alzato il giudizio a “BB-“), dell’andamento dell’economia (all’1,9% annuo nell’ultima rilevazione) e alla speranza che il nuovo governo guidato da Kyriakos Mitsotakis metta in campo un processo riformatore.</p>
      <p>Tra le banche a Piazza Affari spicca il -0,87% di UniCredit, il -1,82% di Ubi Banca e il -0,82% di Banco BPM. Segni più invece per BPER (+1,66%) e Intesa Sanpaolo (+0,6%). Il comparto dei titoli legati al made in Italy ha pagato pegno allo stop delle attività commerciali ad Hong Kong: Moncler ha perso l’1,17%, Tod’s lo 0,39% e Ferragamo ha chiuso piatto.</p>
      <p>Due velocità per FCA (-0,85%), nel giorno in cui Jefferies ha portato il prezzo obiettivo a 17 euro, ed Exor (+0,75%) dopo che la controllata Partner Re ha annunciato conti migliori delle stime. -1,45% di Telecom Italia sui rumor che fondi statunitensi sarebbero contrari all’aggregazione con Open Fiber. (in collaborazione con <a href="https://www.money.it/">money.it</a>)</p>
    </article>
  </body>
</html>