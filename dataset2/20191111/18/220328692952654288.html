<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/kloshari-izkarvat-po-500-lv-na-den-406471.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T18:17:02+00:00"/>
    <meta property="og:title" content="Клошари изкарват по 500 лв. на ден"/>
    <meta property="og:description" content="Искат левчета за метрото"/>
  </head>
  <body>
    <article>
      <h1>Клошари изкарват по 500 лв. на ден</h1>
      <address><time datetime="2019-11-11T18:17:02+00:00">11 Nov 2019, 18:17</time> by <a rel="author">"Стандарт"</a></address>
      <p> Баба и дядо обикалят оживени места в столицата и настоятелно молят за милостиня минувачите, като им пробутват една и съща драматична история.Двойката клошари в София станаха известни почти колкото Бони и Клайд.  Искат левчета за метрото с оправданието, че са си забравили инвалидната карта, разказват столичани. Тарикатите са засичани в Южния парк, по спирки и в центъра на София.</p>
      <p>Младежи от южните райони обаче са засекли просяците в мола да броят доста сериозните си „приходи”…</p>
      <p>„Случайно се натъкнахме на хората, докато се разхождахме и се озовахме на десетина метра зад тях. Бабата и дядото ходеха от човек на човек и безскрупулно молеха почти всеки срещнат за пари за билет за метрото с оправданието, че са си забравили „инвалидната карта”. Усъмнихме се в тях, когато над 5-6 души им дадоха пари, а те продължиха да просят. Със сигурност към този момент бяха събрали за много повече от два билета.”, разказват хората. Други, засичали тарикатите, разказват, че понякога събирачите на милостиня броели пачки от по няколко стотачки на ден.</p>
      <p>„Предупредихме едни от „жертвите” им - момче и момиче, които останаха стъписани, а възрастните хора започнаха да ни проклинат до девето коляно. Това обаче не им попречи да продължат наглата си дейност. И така - докато стигнат „Парадайс център”. А ние след тях.</p>
      <p>Първата им спирка в мола беше „Рафи”. Помислихме, че ще си хапнат тортичка. Уви - уедриха си изкараните пари. Хора, брояха ПАЧКИ”, споделят сащисаните столичани.</p>
      <p>И предупреждават всеки, който спипа "в крачка" мошениците, да бъде по-внимателен колко дълбоко бърка в портмонето си.</p>
      <p> </p>
    </article>
  </body>
</html>