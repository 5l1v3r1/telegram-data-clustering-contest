<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76473-Youtube-bude-moct-od-decembra-zrusit-akykolvek-kanal-ak-pre-nich-nebude-dostatocne-ziskovy"/>
    <meta property="og:site_name" content="REFRESHER"/>
    <meta property="article:published_time" content="2019-11-11T18:13:00+00:00"/>
    <meta property="og:title" content="Youtube bude môcť od decembra zrušiť akýkoľvek kanál, ak pre nich nebude dostatočne ziskový"/>
    <meta property="og:description" content="Kontroverzná zmena bude platná od 10. decembra."/>
  </head>
  <body>
    <article>
      <h1>Youtube bude môcť od decembra zrušiť akýkoľvek kanál, ak pre nich nebude dostatočne ziskový</h1>
      <address><time datetime="2019-11-11T18:13:00+00:00">11 Nov 2019, 18:13</time> by <a rel="author">Vladimír Mičuda</a></address>
      <p>
        <b>Kontroverzná zmena bude platná od 10. decembra.</b>
      </p>
      <p>Youtube je suverénne najväčšia videoplatforma na internete a momentálne zažíva svoje zlaté obdobie. Spoločnosti sa totiž podarilo vytvoriť unikátny ekosystém, ktorý je založený na interakcii medzi tvorcom a divákom. Vznikli komunity a tvorcovia si dokonca začali zarábať tým, že prispievajú videá. Majú totiž podiely z reklám, ktoré sa púšťajú počas videa.</p>
      <related>
        <a href="https://refresher.sk/76426-Nemusim-len-rapovat-mozem-aj-zaspievat-Moma-v-Joe-Trendy-Show-hovori-o-hudobnych-planoch"/>
      </related>
      <p>No a to je zrejme problém. Youtube totiž aktualizoval podmienky používania, tie budú platné od 10. decembra. Pribudla konkrétne táto <a href="https://www.youtube.com/t/terms?preview=20191210#summary">pasáž</a>: ,,<i>Terminations by YouTube for Service: Changes YouTube may terminate your access, or your Google account’s access to all or part of the Service if YouTube believes, in its sole discretion, that provision of the Service to you is no longer commercially viable."</i></p>
      <p>Čo to znamená? Spoločnosť bude môcť zmazať kanál v prípade,<b> ak nie je komerčne udržateľný</b> – dá sa to vysvetliť napríklad aj tak, že Youtube zrejme stojí tvoj kanál viac, ako z neho spoločnosť zarobí. Videoplatforma sa k celej záležitosti už vyjadrila a zdôraznila, že sa tvorcovia nemusia báť. Budú totiž včas informovaní, pokiaľ sa to bude týkať práve ich.</p>
      <related>
        <a href="https://refresher.sk/66488-PewDiePie-ma-na-svojom-bankovom-ucte-viac-nez-20-milionov-dolarov-V-najnovsom-videu-hovori-o-svojich-prijmoch-a-publiku"/>
      </related>
      <p>Peniaze sú citlivá záležitosť a nechce o ne prísť ani spoločnosť a ani tvorcovia. Výsledkom tohto boja je tzv. „žltý dolárik“. Pokiaľ sa vo videu nachádza niečo, čo by tam byť nemalo <i>(násilie, nevhodný obsah a pod.)</i>, Youtube ho označí ako nevhodné a tvorcovi sa na ňom zobrazí žltý krúžok so symbolom doláru. To znamená, že z neho youtuber zarobí výrazne menej, alebo vôbec nič. Nebudú sa tam totiž zobrazovať reklamy.</p>
      <p>Na žltý dolár sa sťažovali už viacerí svetoví youtuberi vrátane Švéda PewDiePie. Vraj sú ich videá často označené bezdôvodne a prichádzajú tak o peniaze, ktoré si zaslúžia. <b>Keďže je však tento systém celý krkolomný a reklamácie zdĺhavé</b>, pre youtubera je efektívnejšie dať si vo videu pozor pri každej drobnosti a vyhnúť sa tak celému procesu.</p>
      <p>Pravidelne o doláriku hovorí zo slovenských youtuberov napríklad Duklock, a to hlavne vtedy, keď komentuje svoj Reddit. Ľudia tam pridávajú meme obrázky s nádychom čierneho humoru a on vtipkuje, že bude určite penalizovaný. <i>„Najskôr mi Československo má talent claimne video, teraz ešte budem aj so žĺtačkou. Díky chaloši, díky,“</i> prihovára sa divákom ironicky v poslednej epizóde populárnej videosérie #ME, keď uvidel meme s rasistickým podtónom.</p>
      <figure>
        <iframe src="https://www.youtube.com/embed/1LXjIib8tmE" width="700" height="393" data-service="Youtube" scrolling="no"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/40630-YouTube-si-brusi-zuby-na-funkciu-Facebooku-ktora-ponuka-zivy-prenos-v-ramci-mobilnej-aplikacie"/>
        <a href="https://refresher.sk/30263-Blazniva-nadielka-najznamejsich-trendov-za-rok-2015-Youtube-Rewind-spojil-zname-tvare-skladby-a-dokonale-lokality"/>
        <a href="https://refresher.sk/29336-Youtube-dal-znamym-tvorcom-ultimatum-s-prichodom-platenej-verzie-Bud-podpisu-zmluvy-alebo-im-skryju-vsetky-videa"/>
        <a href="https://refresher.sk/28680-Facebook-uvadza-360stupnove-videa-Rozhliadni-sa-po-svete-Star-Wars-ci-pieskovych-dunach-od-GoPro"/>
        <a href="https://refresher.sk/28332-PewDiePie-lame-rekordy-Jeho-kanal-ako-prvy-pokoril-hranicu-10-miliard-zhliadnuti"/>
        <a href="https://refresher.sk/53342-Despacito-zmizlo-z-YouTube-a-spolu-s-nim-aj-dalsie-hity-Moze-za-to-utok-hackerov-vyhrazaju-sa-aj-inym"/>
        <a href="https://refresher.sk/76403-Sajfa-ci-mnohi-dalsi-slovenski-influenceri-maju-problem-s-Instagramom-Nefunguje-im-funkcia-Swipe-Up"/>
        <a href="https://refresher.sk/76169-Prehliadac-Microsoft-Edge-ma-nove-logo-Ludia-sa-smeju-tvrdia-ze-vyzera-ako-kapsula-na-pranie"/>
      </related>
    </article>
  </body>
</html>