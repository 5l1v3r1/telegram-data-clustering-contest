<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/11/giorgetti-propone-una-costituente-cambiamo-regole-del-gioco_wzPE8HSfDGpsmndLALMhqN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T18:52:00+00:00"/>
    <meta property="og:title" content="Giorgetti propone una Costituente: &quot;Cambiamo le regole del gioco&quot;"/>
    <meta property="og:description" content="&quot;Sediamoci a un tavolo per dare un governo decente a questo Paese. Ci si mette d'accordo per cambiare le 4-5 cose necessarie, magari anche la legge elettorale&quot;. Renzi: &quot;Noi ci siamo&quot;"/>
  </head>
  <body>
    <article>
      <h1>Giorgetti propone una Costituente: "Cambiamo le regole del gioco"</h1>
      <address>
        <time datetime="2019-11-11T18:52:00+00:00">11 Nov 2019, 18:52</time>
      </address>
      <p>"Se andiamo avanti con tre anni di governo che non decide e si fa una legge elettorale proporzionale questo Paese è spacciato, chiunque vada a governare, Salvini o chiunque altro". Lo dice il leghista <a href="https://www.adnkronos.com/Search/Link/keyword/Giorgetti">Giancarlo Giorgetti</a>, a Milano, in Fondazione Feltrinelli. La proposta di Giorgetti è "<b>sediamoci a un tavolo per cambiare le regole del gioco</b>", proponendo una sorta di costituente.</p>
      <p>"Dico semplicemente, non autorizzato da Salvini, quindi nessuno può dire che io suggerisco... io in questo momento direi agli altri: scusate, ma sediamoci a un tavolo per cambiare il gioco e per dare un governo decente a questo Paese". Un tavolo per le riforme costituzionali, "era l'unica cosa che bisognava fare a mio giudizio il 20 di agosto. L'interesse dell'Italia è che questo governo non vada avanti così, ci si mette d'accordo per cambiare le 4-5 cose necessarie, magari anche la legge elettorale, non so in che forma, ma per dare la possibilità a chi governa di decidere".</p>
      <p>"Il nostro Paese merita una stagione di riforme: senza riforme radicali non si va da nessuna parte. Credo che la proposta di Giorgetti possa aver senso" commenta il sindaco di Milano, Giuseppe Sala. La Lega però, è due "anime assieme". C'è un'anima, osserva, "come quella rappresentata da Giorgetti e da Zaia, che ha una buona dose di concretezza, ma c'è un'anima prevalente che è quella di Salvini che va avanti a slogan".</p>
      <p>Però, dice, "ho raccolto questa provocazione di Giorgetti perché la situazione nel nostro Paese se non è grave come nel dopoguerra è comunque molto grave. Ormai abbiamo il 45% di persone che lavorano e il 55% che non lavorano. I dati ci dicono che il carico delle pensioni sarà insostenibile per cui il nostro Paese è in una situazione tendente al drammatico. Le riforme non possono essere piccole e di breve termine ma con una visione a lungo termine e radicale", conclude Sala.</p>
      <p>"A Giorgetti proporrei intanto di iniziare a discutere di legge elettorale - afferma Andrea Marcucci, capogruppo Pd al Senato - Il Pd ha sempre sostenuto che più è ampia la condivisione sul sistema elettorale e meglio è. Per quanto mi riguarda, approvare un testo con il concorso anche della Lega sarebbe un’ottima cosa”.</p>
      <p>Su Twitter interviene <a href="https://www.adnkronos.com/fatti/politica/2019/11/11/renzi-giorgetti-scrivere-regole-insieme-noi-siamo_mC29EqjFoh7fIYSNM9wEOM.html">Matteo Renzi</a> che accoglie con favore la proposta del leghista: "Oggi Giorgetti della Lega lancia l’idea di scrivere tutti insieme le regole del gioco. <b>Mi sembra una proposta saggia e intelligente. #ItaliaViva c’è</b>".</p>
    </article>
  </body>
</html>