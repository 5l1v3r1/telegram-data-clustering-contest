<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/marinov-izborite-minakha-s-malko-signali-406478.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T18:55:49+00:00"/>
    <meta property="og:title" content="Маринов: Изборите минаха с малко сигнали"/>
    <meta property="og:description" content="Това е в сравнение с местен вот преди 4 години, обясни вътрешният министър"/>
  </head>
  <body>
    <article>
      <h1>Маринов: Изборите минаха с малко сигнали</h1>
      <address>
        <time datetime="2019-11-11T18:55:49+00:00">11 Nov 2019, 18:55</time>
      </address>
      <p>Сигналите, свързани с местните избори, са по-малко в сравнение с тези през 2015 година. Това каза министърът на вътрешните работи Младен Маринов в Благоевград, където участва в конференция на Югозападния университет, посветена на борбата с корупцията.</p>
      <p>Пред журналисти Маринов коментира, че направеният анализ показва, че сигналите са по-малко в сравнение с проведения местен вот преди четири години.</p>
      <p>Тази година те са около 1600-1700, а през 2015 са били 2500, посочи министърът. Броят на образуваните досъдебни производства също е по-малък. До момента образуваните във връзка с местния вот са 102, докато през 2015 година са били 127. Не можем да кажем, че тези избори са по-проблемни от гледна точка на престъпления, свързани с изборните права, но наистина имаше много емоция, много сигнали, те са във фокуса на обществото и всеки един сигнал има своето отражение, коментира Младен Маринов.</p>
      <p>Във връзка с изборите е имало както общи сигнали, така и конкретни, в които са били посочвани имена или автомобили. Всички те са докладвани на прокуратурата и са извършени конкретни действия, посочи министърът на вътрешните работи. На тези избори са издадени повече предупредителни протоколи, каза още Младен Маринов.</p>
      <p>Той допълни, че като цяло местните избори са свързани с повече емоция, защото са по-разпръснати в страната и борбата е за всеки глас.</p>
      <p>По отношение на общественото мнение, че се купуват гласове, Маринов посочи, че такива внушения се правят, но това, което гледа, са реалните показатели. Когато обществото се залива с такава информация, остава това внушение, каза още министърът, цитиран от БТА.</p>
    </article>
  </body>
</html>