<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/tul-keveset-tesznek-a-g20-ak-a-klimavedelmi-celok-elereseert"/>
    <meta property="og:site_name" content="euronews"/>
    <meta property="article:published_time" content="2019-11-11T18:58:09+00:00"/>
    <meta property="og:title" content="Túl keveset tesznek a G20-ak a klímavédelmi célok eléréséért"/>
    <meta property="og:description" content="A Brown to Green nevű jelentés szerint a világ legnagyobb gazdaságai nem tesznek eleget."/>
  </head>
  <body>
    <article>
      <h1>Túl keveset tesznek a G20-ak a klímavédelmi célok eléréséért</h1>
      <address><time datetime="2019-11-11T18:58:09+00:00">11 Nov 2019, 18:58</time> by <a rel="author">MTI </a></address>
      <p>Túl keveset tesznek a világ legfejlettebb országait összefogó G20-csoport tagjai ahhoz, hogy 1,5 Celsius-fokban korlátozzák a Föld felmelegedését - állapította meg egy nemzetközi kutatás.</p>
      <p>Az országok üvegházhatású gázkibocsátása továbbra is emelkedik - áll a <a href="https://www.climate-transparency.org/g20-climate-performance/g20report2018">Brown to Green</a> című jelentésben, amelyet a Climate Transparency nevű szervezet hétfőn mutatott be, három héttel a madridi ENSZ-klímakonferencia előtt.</p>
      <p>Az elmúlt évben a kibocsátás mértéke 1,8 százalékkal emelkedett.</p>
      <p>A G20-csoport vezető ipari és gyorsan fejlődő országai felelősek az üvegházhatású gázkibocsátás 80 százalékáért. A jelentés szerint a csoport egyetlen országa sem indult el a 1,5 Celsius-fokos cél eléréséhez vezető úton.</p>
      <p>A kutatók és környezetvédők egy optimista üzenetet is megfogalmaztak: az eddigi adatok alapján a G20-országok fele végső soron túl is teljesítheti az eddigi, egyénileg kitűzött klímacéljait. Ezáltal 2020-ban a párizsi klímaegyezmény rendelkezéseinek megfelelően új, becsvágyóbb célokat is kitűzhetnek.</p>
      <p>Az egyezményben a világ szinte minden országa vállalta, hogy a Föld felmelegedésének mértékét jóval két Celsius-fok alatt tartja az iparosodás előtti időkhöz képest. Sok állam és szakértő az 1,5 Celsius-fokos határt tartja szükségesnek.</p>
      <p>A Föld hőmérséklete már egy Celsius-fokkal emelkedett az iparosodás előtti időkhöz képest. Ha az államok csak az aktuális ígéreteiket teljesítik, a klímakutatók szerint az évszázad végére már 3 Celsius-fokos lehet az emelkedés, ami katasztrofális következményekkel jár a gleccserekre, a sarki jégre, a korallzátonyokra, az élővilág sokszínűségére és általában az emberiségre nézve.</p>
      <p>A klímaváltozás miatt már most megemelkedett a szélsőséges hő- és fagyhullámok, szárazságok, súlyos viharok és heves esőzések kockázata. A szélsőséges időjárási jelenségek a jelentés szerint a G20-országokban évente 16 ezer emberéletet követelnek és 129 milliárd eurónyi kárt okoznak.</p>
      <p>A 1,5 Celsius-fokos cél eléréséhez a G20-országoknak üvegházhatású gázkibocsátásuk mértékét a 2010-es értékekhez képest legalább 45 százalékkal kell csökkenteniük 2030-ig - állapították meg a Brown to Green jelentésben. 2070-ig aztán elméletileg összességében nem bocsáthatnának ki több üvegházhatású gázt. Ez azt jelenti, hogy ki kell egyensúlyozni a továbbiakban az emisszió mértékét, ehhez a kőolaj, földgáz és szén használatát drámai módon csökkenteni kell. Jelenleg a G20-országai energiájuk 82 százalékát ilyen fosszilis forrásokból biztosítják.</p>
      <p>A Climate Transparency 2015 óta minden évben elkészíti Brown to Green jelentését a G20-as klímatalálkozó előtt. A klímacsúcson részt vesz Argentína, Ausztrália, Brazília, Kína, India, Indonézia, Japán, Kanada, Mexikó, Oroszország, Szaúd-Arábia, Dél-Afrika, Dél-Korea, Törökország, az Egyesült Államok és az Európai Unió, ez utóbbi tagjai közül Németország, Franciaország, Olaszország, Spanyolország és Nagy-Britannia.</p>
    </article>
  </body>
</html>