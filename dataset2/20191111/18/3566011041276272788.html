<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546575.html/%D8%B9%D8%A7%D9%85%D9%84-%D8%A7%D8%B4%D8%A7%D8%B9%D9%87-%D8%B4%D8%B1%D8%A7%D8%B1%D8%AA-%D8%AF%D8%B1-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T18:52:00+00:00"/>
    <meta property="og:title" content="عامل اشاعه شرارت در اینستاگرام دستگیر شد"/>
    <meta property="og:description" content="فرمانده انتظامی استان آذربایجان غربی از دستگیری عامل اشاعه شرارت و اوباشگری در شبکه های مجازی شهرستان ارومیه خبر داد."/>
  </head>
  <body>
    <article>
      <h1>عامل اشاعه شرارت در اینستاگرام دستگیر شد</h1>
      <address>
        <time datetime="2019-11-11T18:52:00+00:00">11 Nov 2019, 18:52</time>
      </address>
      <p>فرمانده انتظامی استان آذربایجان غربی از دستگیری عامل اشاعه شرارت و اوباشگری در شبکه های مجازی شهرستان ارومیه خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار مسعود خرم نیا فرمانده انتظامی آذربایجان‌غربی اظهار کرد: در پی اعلام مرکز اطلاعات فضای مجازی پلیس اطلاعات و امنیت عمومی آذربایجان غربی مبنی بر اینکه 2 نفر در پیج اینستاگرامی خود در ارومیه اقدام به بارگذاری و انتشار تصاویری از قدرت نمایی و تیراندازی با سلاح گرم جنگی و شکاری در داخل شهر می نمایند رسیدگی به موضوع در دستور کار ماموران پلیس قرار گرفت.</p>
      <p>فرمانده انتظامی استان افزود: با انجام یک سری اقدامات اطلاعاتی و استعلام از سامانه های در دسترس، مخفیگاه و مشخصات و هویت اصلی گرداننده صفحات شناسایی شد.</p>
      <p>وی در ادامه با بیان اینکه با کسب دستور قضائی محل یاد شده مورد بازرسی قرار گرفت، اظهار داشت: در بازرسی از محل تعدادی سلاح شکاری و جنگی غیرمجاز کشف و در این رابطه گرداننده اصلی سایت دستگیر شدند.</p>
      <p>خرم نیا با اشاره به اینکه متهم در بازجویی های پلیسی به شرارت و برهم زدن نظم و امنیت عمومی و تیراندازی با سلاح غیرمجاز اقرار کرد، تصریح کرد: نامبرده پس از تشکیل پرونده مقدماتی تحویل مراجع قضائی شد.</p>
      <p>وی بیان داشت: تلاش جهت دستگیری دیگر متهم این پرونده کماکان توسط پلیس ادامه دارد.</p>
      <p>فرمانده انتظامی استان آذربایجان غربی در پایان با بیان اینکه پلیس اجازه هیچ گونه قدرت نمایی به اراذل و اوباش را نخواهد داد خاطرنشان کرد: با مجرمان، اراذل و اوباش و افرادی که بخواهند در جامعه نظم و امنیت عمومی را مختل کنند برابر قانون به شدت برخورد می شود.</p>
      <p>منبع: فارس</p>
      <p>انتهای پیام/م</p>
    </article>
  </body>
</html>