<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/eco_moneta-6528617/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T18:26:00+00:00"/>
    <meta property="og:title" content="Arriva la moneta unica africana. Ma per ora è solo un nome"/>
    <meta property="og:description" content="Si chiamerà eco e mira a promuovere l'integrazione economica tra i paesi dell'Africa occidentale. Ma troppe cose dovrebbero accadere in brevissimo tempo per la partenza fissata nel 2020"/>
  </head>
  <body>
    <article>
      <h1>Arriva la moneta unica africana. Ma per ora è solo un nome</h1>
      <h2>Si chiamerà eco e mira a promuovere l'integrazione economica tra i paesi dell'Africa occidentale. Ma troppe cose dovrebbero accadere in brevissimo tempo per la partenza fissata nel 2020</h2>
      <address><time datetime="2019-11-11T18:26:00+00:00">11 Nov 2019, 18:26</time> by <a rel="author">AGI - Agenzia Giornalistica Italia</a></address>
      <p>È da 36 anni che i quindici paesi che compongono la regione dell'Africa occidentale coltivano un sogno: creare una moneta comune. L'obiettivo era stato identificato nel 1983, ma non è stato raggiunto nel 2009 e nemmeno nel 2012 o nel 2015: ora la nuova scadenza è il 2020, ma tutto fa presupporre che non verrà rispettata nemmeno il prossimo anno.</p>
      <p>L'idea è nata dopo la creazione nel 1975 della <b>Comunità economica degli Stati dell'Africa occidentale</b> (ECOWAS), che mira a promuovere l'integrazione economica nella regione, ma troppe cose dovrebbero accadere in brevissimo tempo per ottenere tale traguardo il prossimo anno. Al momento solo una cosa è chiara: il nome della moneta. Si chiamerà <b>eco</b>, che deriva dal nome di questa comunità economica nel suo acronimo in inglese.</p>
      <p>Una decisione concordata nel giugno 2019 in una riunione della Commissione ECOWAS ad <b>Abidjan</b>, la capitale economica della <b>Costa d'Avorio</b>, ma che ha suscitato critiche nei <b>social network</b> alludendo alla mancanza di identificazione con il nome e l'assenza di creatività.</p>
      <h3>Se il nome è l'unica cosa chiara, cosa manca?</h3>
      <p>Tutto il resto. Da un lato, per partecipare all'uso di questa moneta unica, i paesi devono soddisfare i criteri di convergenza, tra cui: un disavanzo inferiore al 3%, un'inflazione inferiore al 10% e un debito non superiore al 70% del Pil. Nel 2018, ad esempio, nessun paese ha soddisfatto tutti i criteri mentre nel 2017 soltanto tre, secondo i dati della Commissione.</p>
      <p>Tutti i paesi devono soddisfare tali requisiti, ma è molto difficile perché tutti dovrebbero farlo nello stesso momento. E poiché parliamo di economie molto volatili (molti dipendono dallo sfruttamento di due o tre materie prime), bisognerebbe fissare un prezzo che vada bene a tutti e ciò è complicatissimo, spiega l'economista senegalese <b>Ndongo Samba Sylla</b> all'agenzia Efe.</p>
      <h3>I paragoni con l'Europa e la presenza del Franco CFA</h3>
      <p>Per Sylla il problema è simile a quello della zona euro perché "quando hai una moneta unica, non può funzionare se non hai almeno un bilancio federale. È tragico che il progetto eco sia una imitazione dell'Europa perché si ripeteranno esattamente gli stessi errori. È come se non sapessimo leggere, visto che la storia dell'Eurozona è scritta in dettaglio". Pertanto, sottolinea, i criteri di convergenza che devono essere soddisfatti per far partire la valuta africana "non hanno senso".</p>
      <p>Altro ostacolo non da poco per il progetto della moneta unica africana è il fatto che ci sono otto paesi in questo continente che usano il <b>franco CFA</b>, una controversa valuta creata nel 1945 dalla <b>Francia</b> (dal momento che questi paesi erano ex colonie). Per far parte dell'eco dovrebbero "divorziare" dal <b>Ministero del Tesoro francese</b>, dove è conservato il 50% delle riserve di questa valuta.</p>
      <p>Ma il franco CFA offre una parità fissa con l'euro e, di conseguenza, una maggiore stabilità, ed è attraente per il capitale straniero. "Se tutti i paesi della zona CFA non abbandonano il franco CFA interrompendo qualsiasi relazione con il tesoro pubblico francese, la <b>Nigeria</b> non entrerà nell'eco", ha dichiarato dal canto suo il presidente dello stato africano (la più grande economia del continente e il primo produttore di petrolio), <b>Muhammadu Buhari</b>.</p>
      <p>Tuttavia, ad oggi, nessun paese che utilizza questa valuta ha accennato a un piano di divorzio con la Francia. Al contrario, il presidente della Costa d'Avorio, <b>Alassane Ouattara</b>, ha dichiarato lo scorso luglio che "il franco CFA si chiamerà eco", un segno del poco interesse che ha a separarsi dalla Francia.</p>
      <p>I problemi non sono solo questi. Ad oggi, il modello di banca centrale non è stato deciso, nè il regime di cambio - sebbene si sia fatto riferimento alla sua flessibilità - nè al quadro di politica monetaria. D'altra parte, last but not least, non esiste nemmeno un accordo sul simbolo di questa valuta comune.</p>
      <p>Allo stesso modo, è necessario tenere presente le realtà eterogenee dei paesi che vogliono aderire alla nuova moneta perché, ad esempio, mentre la Nigeria è una delle maggiori potenze economiche del continente africano, il <b>Niger </b>è il paese più povero del mondo. La Nigeria, con quasi 196 milioni di abitanti nel 2018, rappresenta oltre la metà della popolazione dei quindici paesi dell'Africa occidentale, oltre quasi i due terzi del Pil di questa regione.</p>
    </article>
  </body>
</html>