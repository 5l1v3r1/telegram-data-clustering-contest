<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596855/to-ik-anelave-tin-efthyni-gia-dolofonia-ierea-kai-tou-patera-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T18:05:00+00:00"/>
    <meta property="og:title" content="Το ΙΚ ανέλαβε την ευθύνη για δολοφονία ιερέα και του πατέρα του"/>
    <meta property="og:description" content="Η τζιχαντιστική οργάνωση «Ισλαμικό Κράτος» ανέλαβε την ευθύνη για την δολοφονία ενός ιερέα της Αρμενικής Καθολικής Εκκλησίας και του πατέρα του στην βόρεια..."/>
  </head>
  <body>
    <article>
      <h1>Το ΙΚ ανέλαβε την ευθύνη για δολοφονία ιερέα και του πατέρα του</h1>
      <address><time datetime="2019-11-11T18:05:00+00:00">11 Nov 2019, 18:05</time> by <a rel="author">SigmaLive</a></address>
      <p><b>Η τζιχαντιστική οργάνωση «Ισλαμικό Κράτος» ανέλαβε την ευθύνη για την δολοφονία ενός ιερέα της Αρμενικής Καθολικής Εκκλησίας και του πατέρα του στην βόρεια Συρία σήμερα, μεταδίδει το πρακτορείο TASS, επικαλούμενο το τηλεοπτικό δίκτυο Rudaw.<br/></b> <br/>Το Γαλλικό Πρακτορείο, επικαλούμενο το Συριακό Παρατηρητήριο Ανθρωπίνων Δικαιωμάτων, μεταδίδει ότι ο ιερέας και ο πατέρας του δολοφονήθηκαν από ενόπλους ενώ βρίσκονταν καθ' οδόν προς την πόλη Ντέιρ Εζόρ για να επιβλέψουν τις εργασίες αποκατάστασης μιας εκκλησίας. Η Ντέιρ Εζόρ τελούσε παλαιότερα υπό τον έλεγχο του Ισλαμικού Κράτους, σύμφωνα με το Συριακό Παρατηρητήριο Ανθρωπίνων Δικαιωμάτων.<br/> <br/>Νωρίτερα, το συριακό πρακτορείο ειδήσεων SANA είχε μεταδώσει ότι ο ιερέας της Αρμενικής Καθολικής Εκκλησίας, η οποία βρίσκεται στην παραμεθόριο συριακή πόλη Καμισλί, και ο πατέρας του εκτελέστηκαν στην βορειοανατολική Συρία, στον δρόμο που οδηγεί από την επαρχία Χασάκα προς την πόλη Ντέιρ Εζόρ.<br/> <br/>Πηγή: ΑΠΕ-ΜΠΕ </p>
    </article>
  </body>
</html>