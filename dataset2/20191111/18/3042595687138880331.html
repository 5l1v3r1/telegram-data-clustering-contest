<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gutt-6-kastet-fra-10-etasje-overlevde/71807255"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T18:32:00+00:00"/>
    <meta property="og:title" content="Gutt (6) «kastet» fra 10. etasje. Overlevde"/>
    <meta property="og:description" content="- Han kan bevege beina."/>
  </head>
  <body>
    <article>
      <h1>Gutt (6) «kastet» fra 10. etasje. Overlevde</h1>
      <h2>- Han kan bevege beina.</h2>
      <address><time datetime="2019-11-11T18:32:00+00:00">11 Nov 2019, 18:32</time> by <a rel="author">Lars Martin Gimse</a></address>
      <p>4. august i år ble en seks år gammel fransk gutt kastet ut fra en utsiktsplattform i kunstgalleriet Tate Modern i London.</p>
      <p>Gutten falt ikke 10 etasjer, men ble funnet på en plattform i femte etasje.</p>
      <p>
        <b>- Jeg hørte treffet, og så skriking ovenfra da en kvinne skrek «han er sønnen min!», fortalte et vitne som oppholdt seg i femte etasje.</b>
      </p>
      <h3>Stor framgang</h3>
      <p>I kjølvannet av den dramatiske hendelsen opprettet en person en innsamlingsaksjon for seksåringen.<a href="https://uk.gofundme.com/f/medical-funds-for-tate-tragedy"> På siden for innsamlingsaksjonen</a> har det også kommet jevnlige oppdateringer på guttens helsetilstand.</p>
      <p>I begynnelsen av september kunne familien fortelle at den lille gutten gjorde stor framgang, selv om han ikke klarte å verken snakke eller bevege seg.</p>
      <p>«Han smiler og vi har sett ham le flere ganger de siste dagene når vi har fortalt ham morsomme ting, eller har lest morsomme historier», skrev familien 7. september.</p>
      <h3>- Kan bevege beina</h3>
      <p>I oktober ble han flyttet fra intensivavdelingen til et rehabiliteringssenter, og siden da har det bare gått framover. I den siste oppdateringen fra familien, publisert søndag, skriver de at de har gode nyheter om sin «lille ridder».</p>
      <p>
        <b>«Vi kan nå ta ham med ut i rullestol for å få frisk luft. Det er slitsomt for ham, men han liker det selvsagt veldig godt. Han er veldig smilende og han ler mye igjen», skriver familien, og kommer med ytterligere detaljer som viser at det går riktig vei for fireåringen.</b>
      </p>
      <p>«Han har begynt å bevege beina sine de siste dagene, bare bitte litt, men det er utrolig flott å se! I dag klarte han å gi ekte kyss. Det varmer hjertene våre så mye».</p>
      <p>Så langt har det blitt samlet inn 145 000 dollar (1,3 millioner kroner) til gutten.</p>
      <h3>Drapsforsøk</h3>
      <p>En 18-åring ble pågrepet i etterkant av hendelsen, og er siktet for drapsforsøk. Politiet mener han kastet den seks år gamle gutten ut fra utsiktsplattformen, skriver T<a href="https://www.theguardian.com/uk-news/2019/nov/10/family-of-six-year-old-injured-in-fall-from-tate-modern-share-news-of-childs-progress">he Guardian.</a></p>
      <p>18-åringen må møte i retten i desember under en tilståelseshøring.</p>
    </article>
  </body>
</html>