<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/livslognen-er-avslort-keiseren-er-som-vanlig-splitter-naken/71805262"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T18:11:45+00:00"/>
    <meta property="og:title" content="Livsløgnen er avslørt, keiseren er som vanlig splitter naken"/>
    <meta property="og:description" content="Post Eggen er det ikke å forlange at Rosenborg skal kunne sin Ibsen. Men for syns skyld bør RBK som de fleste andre slutte å bløffe."/>
  </head>
  <body>
    <article>
      <h1>Livsløgnen er avslørt, keiseren er som vanlig splitter naken</h1>
      <h2>Post Eggen er det ikke å forlange at Rosenborg skal kunne sin Ibsen. Men for syns skyld bør RBK som de fleste andre slutte å bløffe.</h2>
      <address><time datetime="2019-11-11T18:11:45+00:00">11 Nov 2019, 18:11</time> by <a rel="author">Morten P KOMMENTAR</a></address>
      <p><b>TRONDHEIM (Dagbladet):</b> En livsløgn er i Ibsens Vildanden definert som en illusjon eller et selvbedrag som står sentralt i en persons oppfattelse av seg selv, sitt liv og virke.</p>
      <p>Bytter du livsløgn med solgte billetter, og person med en industri vi gjerne skulle ønske var Norges mest populære – Eliteserien i fotball – skulle man tro det var Henrik fra Skien som hadde lagt premissene for hvordan man teller publikum på norske fotballbaner.</p>
      <p><b>MEN DET ER</b> det ikke. Eliteserieklubbene kan ikke skylde på Ibsen. Og ikke kan de skylde på H.C. Andersen heller. Som i Keiserens nye klær, blant mye annet, rettet en mild kritikk mot datidas enevelder, samtidig som han moraliserte med frykten for å skille seg ut og ikke jatte med i det alle helst skal like og være enige om.</p>
      <p><b>JEG SKAL IKKE </b>påstå at jeg er den lille gutten i danske Andersens fortelling, men når det gjelder publikumstallene på eliteseriearenaene fra sør til nord, må noen snakke til makta. Med det som utgangspunkt er jeg derfor mer enn villig til å løpe guttungens ærend. Eventyrets uangripelige logikk, det at man aksepterer bedragets premisser, må angripes. For på Lerkendal søndag kveld var nemlig keiseren slik han alltid er i slike historier, kliss naken.</p>
      <p>Når et ekstremt glissent Lerkendal blir til 12 083 tilskuere, er det mangelen på vilje til å innse faktum som gjør budbringeren av publikumsalibiet "solgte billetter", veldig mye mer løgnaktig enn nødvendig.</p>
      <p><b>ELLER FOR </b>å si det på en annen måte, og for ikke å beskylde noen for å lyve – la meg metaforisere søndagskvelden på Lerkendal på følgende måte:'</p>
      <p>Hvis det mot formodning virkelig var 12 083 tilskuere på Lerkendal før de aller mest trofaste gikk hjem i pausen, da må publikumskapasiteten i det rosenborgske hjem være på rundt 50 000.</p>
      <p>Men det er den ikke, den er ikke halvparten en gang.</p>
      <p>Ifølge rbk.no betyr stinn brakke på Lerkendal 21 421 tilskuere.</p>
      <p><b>12 083 TILSKUERE PÅ</b> Rosenborg-Bodø/Glimt er årets bløff i norsk fotball. Det lever Rosenborg godt med. Det er nemlig sånn det er i norsk fotball. Klubbene selger billetter. De som kjøper dem sitter hjemme. Vålerenga, Brann, Odd, Molde, Strømsgodset og ........................., de holder på sånn stort sett alle sammen. Og når bløffen bokføres som sannhet lever livsløgnen i beste velgående, mens keiseren fortsetter å gå naken på kamp.</p>
      <p>Himmel og hav så dumt det er.</p>
      <p><b>ROSENBORGS PUBLIKUMSNEDGANG I </b>2019 er i nabolaget til 30 prosent. Det er dramatisk. Ikke bare på grunn av tapte billettinntekter og alle pølsene, brusen og hamburgerne som ikke blir solgt. Ifølge klubbens styreformann er det ikke pengene som bekymrer mest. Men Rosenborg som merkevare er viktig, det er standingen og imaget klubben bygde i sine beste år som har gitt dem en unik posisjon i norsk fotball.</p>
      <p>Nå har det av mange sammensatte og naturlige årsaker kommet til dem også nå.</p>
      <p>Nedgangstidene.</p>
      <p><b>DET ER IKKE</b> lenger sånn at fulle Lerkendal-tribuner peker nese til glisne forestillinger i Oslo, Bergen og Molde. Søndag 10. november 2019 var det like trist på Lerkendal som på de fleste norske arenaer, selv der seriegullet ble vunnet, i Molde, var det glissent. Skal jeg tippe var det fire tusen tilskuere på Lerkendal. Det har sin forklaring – søndag kl. 20.00, tre kuldegrader og snøvær, Manchester United-Brighton og Liverpool-Manchester City, men forklaringer hjelper ikke norsk fotball.</p>
      <p>Norsk fotball trenger løsninger.</p>
      <p>Livsløgnen er avslørt.</p>
      <p>Keiseren trenger klær om han ikke skal fryse i hjel.</p>
    </article>
  </body>
</html>