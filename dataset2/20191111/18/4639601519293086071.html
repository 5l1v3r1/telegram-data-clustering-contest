<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/society/asoee-i-efodos-tis-astynomias-dynamitizei-to-klima-enopsei-polytexneiou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T18:02:49+00:00"/>
    <meta property="og:title" content="ΑΣΟΕΕ: Η έφοδος της Αστυνομίας δυναμιτίζει το κλίμα ενόψει Πολυτεχνείου"/>
    <meta property="og:description" content="Εντονες οι αντιδράσεις"/>
  </head>
  <body>
    <article>
      <h1>ΑΣΟΕΕ: Η έφοδος της Αστυνομίας δυναμιτίζει το κλίμα ενόψει Πολυτεχνείου</h1>
      <h2>Εντονες οι αντιδράσεις</h2>
      <address><time datetime="2019-11-11T18:02:49+00:00">11 Nov 2019, 18:02</time> by <a rel="author">Νιβολιανίτης Μιχάλης</a></address>
      <p>Δυναμιτίζεται επικίνδυνα το κλίμα λίγες ημέρες πριν τις επετειακές εκδηλώσεις για την εξέγερση του Πολυτεχνείου μετά και την σημερινή εισβολή αστυνομικών δυνάμεων στο Οικονομικό πανεπιστήμιο.</p>
      <p><a href="https://www.in.gr/2019/11/11/politics/kommata/o-syriza-vgainei-ksana-stous-dromous-aformi-ta-epeisodia-stin-asoee/">Ο ΣΥΡΙΖΑ βγαίνει ξανά στους δρόμους με αφορμή τα επεισόδια στην ΑΣΟΕΕ <br/></a>Η κατάσταση στο Οικονομικό πανεπιστήμιο ήταν τεταμένη από χθες όταν πραγματοποιήθηκε μεγάλη αστυνομική επιχείρηση στην πρώην ΑΣΟΕΕ σε κατειλημμένα στέκια αντιεξουσιαστών όπου βρέθηκαν και κατασχέθηκαν – μεταξύ άλλων κοντάρια, κράνη, πυροσβεστήρες και φυλλάδια αναρχικού περιεχομένου – και αμέσως μετά ακολούθησε με απόφαση της Συγκλήτου η αναστολή λειτουργίας του ιδρύματος μέχρι και τις 17 Νοεμβρίου.</p>
      <figure>
        <img src="https://www.in.gr/wp-content/uploads/2019/11/asoeepr-600x400.jpg"/>
      </figure>
      <p>Μέλη αριστερών φοιτητικών παρατάξεων θεωρώντας ότι η κίνηση της Συγκλήτου να βάλει «λουκέτο» στο Οικονομικό πανεπιστήμιο στρέφεται κατά του φοιτητικού κινήματος,αποφάσισαν να μπουν στο κτίριο της Πατησίων προκειμένου να πραγματοποιήσουν γενική συνέλευση μετά τις τελευταίες εξελίξεις.</p>
      <p>Η Αστυνομία θεώρησε ότι με την κίνησή των φοιτητών υπήρξε κάποιου είδους παρανομία και αποφάσισε να εισβάλει στο Οικονομικό πανεπιστήμιο επιδεικνύοντας μηδενική ανοχή με αποτέλεσμα να παραμένουν μέσα στο κτίριο δεκάδες φοιτητές εγκλωβισμένοι.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpapanikgio%2Fvideos%2F2519747438080162%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
      <p>Το νέο επεισόδιο, αυτή τη φορά μεταξύ φοιτητών και Αστυνομικών και όχι κουκουλοφόρων – αντιεξουσιαστών με δυνάμεις της ΕΛ.ΑΣ. δυναμιτίζει επικίνδυνα το κλίμα ενόψει των τριήμερων επετειακών εκδηλώσεων για την εξέγερση του Πολυτεχνείου οι οποίες θα κορυφωθούν με την καθιερωμένη πορεία προς την αμερικανική πρεσβεία.</p>
      <p>Μετά και την εισβολή των αστυνομικών δυνάμεων στο Οικονομικό πανεπιστήμιο, το προσκλητήριο φοιτητών προκειμένου να βρεθούν αλληλέγγυοι και φοιτητές στο ίδρυμα έχει δημιουργήσει ένα εκρηκτικό κλίμα.</p>
      <figure>
        <video src="https://tv.in.gr/uploads/20191111/124053_video-1573468779.mp4?_=5"/>
      </figure>
      <h3>Ενας τραυματίας</h3>
      <p>Από τα επεισόδια ένα άτομο τραυματίστηκε, ενώ στο σημείο έσπευσε  μηχανή του ΕΚΑΒ προκειμένου να παρασχεθούν εάν παραστεί η ανάγκη οι πρώτες βοήθειες. Ο γραμματέας νοσοκομειακών γιατρών Πάνος Παπανικολάου δήλωσε ότι ένας φοιτητής έχει τραυματιστεί στο κεφάλι ενώ πέντε ακόμη αντιμετωπίζουν αναπνευστικά προβλήματα.</p>
      <p>Εξω από την ΑΣΟΕΕ βρέθηκαν οι βουλευτές του ΣΥΡΙΖΑ Νίκος Φίλης και Θεανώ Φωτίου, αλλά και η βουλευτής του ΜέΡΑ 25 – αντιπρόεδρος της Βουλής Σοφία Σακοράφα, η οποία μίλησε για αστυνομοκρατία και ζήτησε να απομακρυνθούν οι αστυνομικοί ώστε να φύγουν οι φοιτητές. Είχαν προηγηθεί δύο προσαγωγές μελών του ΜέΡΑ25.</p>
      <h4>Συγκέντρωση φοιτητών</h4>
      <p>Οι  φοιτητές νωρίτερα είχαν συγκεντρώθηκαν στην πλατεία Βικτωρίας στις 11 το πρωί , όπου από εκεί κατευθύνθηκαν προς το Οικονομικό Πανεπιστήμιο, διαμαρτυρόμενοι για την αδικαιολόγητη, όπως χαρακτήρισαν, απόφαση της Συγκλήτου να κλείσει η σχόλη.</p>
      <h4>Δρακόντεια μέτρα ενόψει Πολυτεχνείου</h4>
      <p>Δρακόντεια μέτρα ασφαλείας ενόψει της επετείου για την εξέγερση του Πολυτεχνείου λαμβάνει η ΕΛ.ΑΣ. καθώς τόσο μετά τις συλλήψεις τριών ατόμων τους οποίους συνδέουν με την τρομοκρατική οργάνωση Επαναστατική Αυτοάμυνα όσο και μετά την επιχείρηση σε κατειλημμένο στέκι αντιεξουσιαστών στο Οικονομικό Πανεπιστήμιο αλλά και τη σημερινή εισβολή των αστυνομικών στην πρώην ΑΣΟΕΕ, δημιουργείται μία εκρηκτική κατάσταση.</p>
      <p>Σύμφωνα με πληροφορίες, πάνω από πέντε χιλιάδες αστυνομικοί θα διατεθούν,  για τα μέτρα ασφαλείας εν όψει της επετείου του Πολυτεχνείου με τις εκδηλώσεις να κορυφώνονται την ερχόμενη Κυριακή με τη καθιερωμένη πορεία προς την πρεσβεία των ΗΠΑ .</p>
      <figure>
        <img src="https://www.in.gr/wp-content/uploads/2019/11/neaepeis-600x450.jpg"/>
      </figure>
      <h4>Νέα ένταση έξω από το Οικονομικό πανεπιστήμιο</h4>
      <p>Πάντως την ώρα που φαινόταν να είχαν ηρεμήσει τα πνεύματα και τις αστυνομικές δυνάμεις να υποχωρούν επικράτησε νέα ένταση, έξω από το πανεπιστήμιο όταν κάποιοι πήγαν στα σπάσουν τον αστυνομικό κλοιό.</p>
      <p>Όπως έγινε γνωστό, έγινε χρήση χημικών στη Δεριγνύ και Πατησίων.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>