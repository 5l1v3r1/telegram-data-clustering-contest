<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546573.html/%D8%A2%D8%BA%D8%A7%D8%B2-%D9%86%D8%A7%D9%85-%D9%86%D9%88%DB%8C%D8%B3%DB%8C-%D8%AD%D8%AC-%D8%AA%D9%85%D8%AA%D8%B9----%D8%A7%D8%B2-%D8%A8%D9%87%D9%85%D9%86-%D9%85%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T18:24:00+00:00"/>
    <meta property="og:title" content="آغاز نام‌نویسی حج تمتع ۹۹ از بهمن‌ماه"/>
    <meta property="og:description" content="در جلسه شورای برنامه‌ریزی بعثه مقام معظم رهبری به موفقیت در حج تمتع و اربعین ۹۸ اشاره و زمان آغاز نام‌نویسی از زائران حج تمتع ۹۹ بهمن‌ماه سال جاری اعلام شد."/>
  </head>
  <body>
    <article>
      <h1>آغاز نام‌نویسی حج تمتع ۹۹ از بهمن‌ماه</h1>
      <address>
        <time datetime="2019-11-11T18:24:00+00:00">11 Nov 2019, 18:24</time>
      </address>
      <p>در جلسه شورای برنامه‌ریزی بعثه مقام معظم رهبری به موفقیت در حج تمتع و اربعین ۹۸ اشاره و زمان آغاز نام‌نویسی از زائران حج تمتع ۹۹ بهمن‌ماه سال جاری اعلام شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جلسه شورای برنامه‌ریزی بعثه مقام معظم رهبری، با حضور حجت‌الاسلام‌ سیدعبدالفتاح نواب نماینده ولی‌فقیه در امور حج و زیارت و علیرضا رشیدیان رئیس سازمان حج و زیارت و معاونان و مدیران بخش‌های مختلف بعثه مقام معظم رهبری و سازمان حج و زیارت، امروز در تهران برگزار شد.</p>
      <p>سرپرست حجاج ایرانی در ابتدای این جلسه با تبریک ولادت باسعادت پیامبر اکرم (صلی‌الله علیه واله وسلم) و امام جعفر صادق (علیه‌السلام) به بیان روایتی در خصوص اهمیت مسؤولیت‌پذیری پرداخت و گفت: پیامبر اکرم (ص) در سخن نورانی خویش می‌فرمایند که «کلکمْ راعٍ وَ کلکمْ مَسْؤُولٌ عَنْ رَعِیتِهِ» همه ما در حیطه کاری که برعهده گرفته‌ایم، مسؤول هستیم و باید پاسخگو باشیم. هر کجا اختیار و پذیرش وظیفه وجود داشته باشد، پاسخگویی و مسؤولیت هم به همراه دارد.</p>
      <p>
        <b>شرکت هواپیمایی جمهوری اسلامی در حج تمتع و اربعین ۹۸ موفق عمل کرد</b>
      </p>
      <p>وی افزود: همه ما باید در خصوص کاری که برعهده گرفته‌ایم، خودمان را ارزیابی کنیم. این ارزیابی نشان دهنده این است اگر مشکلاتی در مسیر کارمان وجود دارد با برنامه‌ریزی و به‌سازی می‌توانیم آن را برطرف کنیم.</p>
      <p>نماینده ولی‌فقیه در امور حج و زیارت تصریح کرد: خوشبختانه ارزیابی که در خصوص حج تمتع و اربعین ۹۸ صورت گرفت، نشان می‌دهد موفقیت‌هایی وجود دارد؛ البته برخی مشکلاتی در این مسیر هست که باید آسیب‌شناسی و بررسی کرد تا برای برنامه‌های سال آینده این مشکلات و آسیب‌ها برطرف شوند.</p>
      <p>وی در ادامه از اقدام موفق شرکت هواپیمایی جمهوری اسلامی در حج تمتع و اربعین ۹۸ در خصوص اعزام زائران ایرانی تقدیر کرد و گفت: خوشبختانه شرکت هواپیمایی جمهوری اسلامی امسال به‌خوبی عمل کرد، آمار ثبت‌شده، کاهش میزان تأخیر پروازها در مقایسه با سال گذشته را نشان می‌دهد.</p>
      <p>همچنین در این جلسه موضوع کلیات حج ۹۹ مورد بحث و بررسی قرار گرفت و اکبر رضایی معاون امور حج و زیارت سازمان حج و زیارت گزارشی در این خصوص ارائه کرد و گفت: طبق برنامه‌ریزی صورت گرفته ان‌شاءالله در بهمن‌ماه ثبت‌نام زائران حج ۹۹ را کلید خواهیم زد و بدیهی است بخشی از اقدامات مقدماتی باید پیش از این تاریخ به انجام خواهد رسید.</p>
      <p>انتهای پیام/</p>
    </article>
  </body>
</html>