<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/zlatni-basketbolni-topki-za-naj-dobrite-igrachi-i-trenyori-u-nas.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T18:41:00+00:00"/>
    <meta property="og:title" content="Златни баскетболни топки за най-добрите играчи и треньори у нас (ВИДЕО)"/>
    <meta property="og:description" content="Един от най-обичаните спортове в България навършва 100 години"/>
  </head>
  <body>
    <article>
      <h1>Златни баскетболни топки за най-добрите играчи и треньори у нас (ВИДЕО)</h1>
      <h2>Един от най-обичаните спортове в България навършва 100 години</h2>
      <address><time datetime="2019-11-11T18:41:00+00:00">11 Nov 2019, 18:41</time> by <a rel="author" href="https://btvnovinite.bg/author/?author=2001762" target="_blank">Петър Бакърджиев</a></address>
      <figure>
        <video src="https://vid.btv.bg/btvnews/2019/11/11/pepi_1573505262-1.mp4"/>
      </figure>
      <p>Златни баскетболни топки получиха най-добрите играчи и треньори, играли и работили у нас. Те бяха наградени на специална церемония по случай 100 години баскетбол в България.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsportbtv%2Fvideos%2F941721876227574%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Най-големият приз е за легендарния Атанас Голомеев. 9-кратният шампион на България с "Академик" и "Левски" получи поредно признание, след като по-рано през 2019 г. беше<a href="https://btvnovinite.bg/sport/atanas-golomeev-stana-chast-ot-basketbolnata-zala-na-slavata.html"> въведен в Залата на славата на баскетбола</a>, а президентът Румен Радев му връчи най-голямото държавно отличие - орден "Стара планина", първа степен.</p>
      <p>"От днес започва ново столетие за баскетбола. Дано бъдещите деятели, треньори и състезатели наистина достигнат нивото, което ние успяхме да направим с моята и още 2-3 генерации. Обичам ви всички! Благодаря ви! Бъдете здрави!", заяви Голомеев.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020590.jpg"/>
        <figcaption>Снимка: Lap.bg</figcaption>
      </figure>
      <p>Атанас Пейчински, Людмил Нейков, Симеон Варчев, Тино Лазаров, Ермила Попова, Станко Стоянов, Александър Божков, Атанас Тонев, Иван Евстатиев и Любомир Панов бяха отличени за приноса си към един от най-обичаните спортове у нас.</p>
      <p>Специални плакети бяха предвидени за играчи и треньори, оставили трайна следа в развитието на баскетбола в България през последното десетилетие.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020588.jpg"/>
        <figcaption>Снимка: Lap.bg</figcaption>
      </figure>
      <p>Треньорският приз при мъжете отиде при Константин Папазов. Той е наставникът, спечелил най-много отличия в периода 2010-2019 г.</p>
      <p>В идеалния отбор за последните 10 години попадат Александър Везенков, Александър Янев, Божидар Аврамов, Златин Георгиев, Иван Лилов, Йордан Бозов, Павел Маринов, Станимир Маринов, Станислав Говедаров, Тенчо Банев, Христо Захариев и Чавдар Костов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020618.jpg"/>
        <figcaption>Снимка: Lap.bg</figcaption>
      </figure>
      <p>Георги Божков е отличен като най-добър треньор в женския баскетбол. Вера Перостийска, Виктория Стойчева, Виолина Кочева, Димана Макариева, Екатерина Димитрова, Жаклин Златанова, Зорница Костова, Милена Томова, Радостина Димитрова, Силвия Пеева, Христина Иванова и Цветомира Шаренкапова пък формират идеалния отбор при дамите през последното десетилетие.</p>
      <p>Името на най-добрият баскетболен съдия за последните 10 години у нас е Владимир Цеков. Той ръководи мачове не само в местното първенство, а и в европейските турнири. В момента е председател на съдийската комисия към БФБ. </p>
      <figure>
        <img src="https://img.bg.sof.cmestatic.com/media/images/640x/Nov2019/2112020589.jpg"/>
        <figcaption>Снимка: Lap.bg</figcaption>
      </figure>
      <p>На церемонията в София присъстват близо 500 гости, като между тях личат имената на генералния секретар на ФИБА Андреас Заклис, генералния секретар на ФИБА Европа Камил Новак, а също и българския екип в световната баскетболна централа в лицето на Коста Илиев, Иванка Тотева и Радмила Василева.</p>
      <p>На церемонията присъства и трикратният европейски клубен шампион с "Макаби" Тел Авив Пини Гершон. Израелецът с български корени класира мъжкия национален отбор на европейско първенство през 2009 г. Днес (11 ноември) той отбелязва своя рожден ден, а организаторите се бяха постарали да му осигурят торта за случая.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020619.jpg"/>
        <figcaption>Снимка: Lap.bg</figcaption>
      </figure>
      <p>"За мен е чест да съм тук на рождения си ден. Предпочитам да съм тук. Вие сте моето семейство, Тити е мой брат. Пожелавам ви всичко най-хубаво. Бъдете здрави и се наслаждавайте на живота", каза той.</p>
      <p>Празненството беше уважено и от президента на България Румен Радев. </p>
      <figure>
        <img src="https://img.bg.sof.cmestatic.com/media/images/640x/Nov2019/2112020605.jpg"/>
        <figcaption>Снимка: Lap.bg</figcaption>
      </figure>
      <p>"Емоцията трудно се изразява в цифри, но аз ще спомена няколко, които са знакови за всички българи, отдали живота си на баскетбола - 1958 г. - Полша, 1976 г. - Монреал, 1980 г. – Москва. Това са само част от златните мигове на славната история на стогодишния българския баскетбол. Една история, която доказа по безспорен начин, че българите могат да скачат, и то могат да скачат много високо", посочи президентът. </p>
      <p>Той получи почетен знак "100 години баскетбол" от президента на БФБ Георги Глушков.</p>
    </article>
  </body>
</html>