<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/11/vse-poveche-bolni-ot-hepatit-a-v-slivensko.429289"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T18:48:00+00:00"/>
    <meta property="og:title" content="Все повече болни от хепатит А в Сливенско"/>
    <meta property="og:description" content="МЗ: Причина са лошите санитарно-хигиенни условия | Dnes.bg"/>
  </head>
  <body>
    <article>
      <h1>Все повече болни от хепатит А в Сливенско</h1>
      <h2>МЗ: Причина са лошите санитарно-хигиенни условия</h2>
      <address><time datetime="2019-11-11T18:48:00+00:00">11 Nov 2019, 18:48</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Заради лоши санитарно-хигиенни условия заразените с хепатит А в Сливенско се увеличават, съобщават от Министерството на здравеопазването.</p>
      <p>Според предоставената от РЗИ-Сливен информация в три населени места през октомври е регистрирана повишена заболяемост от вирусен хепатит тип А.</p>
      <p>В село Градец заболелите са 16, в село Оризари - 14 и в Котел - 10. Всички са хоспитализирани в Отделение по инфекциозни болести при МБАЛ "Д-р Ив. Селимински-Сливен“.</p>
      <p>Проведено е епидемиологично проучване на всички случаи. Болните живеят при лоши санитарно-хигиенни условия.</p>
      <p>В засегнатите населени места са разпространени здравно-образователни материали, извършва се разясняване за необходимостта от спазване на лична и обществена хигиена. Започнато е обхващане на контактни деца до 15 години с ваксина срещу вирусен хепатит тип А, като към 4 ноември са обхванати 108 деца.</p>
      <p>Издадените от РЗИ-Сливен предписания за провеждане на задължителни хигиенни и противоепидемични мерки се изпълняват, посочват от здравното министерство.</p>
    </article>
  </body>
</html>