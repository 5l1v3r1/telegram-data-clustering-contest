<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546569.html/%D9%85%D9%86%D8%AA%D8%B8%D8%B1-%D8%B3%D9%88%D8%B1%D9%BE%D8%B1%D8%A7%DB%8C%D8%B2-%D8%A8%D8%B2%D8%B1%DA%AF-%D8%A8%D8%A7%D8%B4%DA%AF%D8%A7%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B4%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T18:13:00+00:00"/>
    <meta property="og:title" content="منتظر سورپرایز بزرگ باشگاه پرسپولیس باشید"/>
    <meta property="og:description" content="با اینکه بازی‌های باشگاهی تعطیل است و مدیران باشگاه‌ها به امور داخلی خود می‌پردازند، اما از داخل باشگاه پرسپولیس، خبر‌های جذابی به گوش می‌رسد. خبر‌هایی که می‌تواند خاطرات خاص و ویژه هواداران را بار دیگر تداعی کند."/>
  </head>
  <body>
    <article>
      <h1>منتظر سورپرایز بزرگ باشگاه پرسپولیس باشید</h1>
      <h2>تیمی در حد میلان و بایرن‌مونیخ در تهران</h2>
      <address>
        <time datetime="2019-11-11T18:13:00+00:00">11 Nov 2019, 18:13</time>
      </address>
      <p>با اینکه بازی‌های باشگاهی تعطیل است و مدیران باشگاه‌ها به امور داخلی خود می‌پردازند، اما از داخل باشگاه پرسپولیس، خبر‌های جذابی به گوش می‌رسد. خبر‌هایی که می‌تواند خاطرات خاص و ویژه هواداران را بار دیگر تداعی کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ این روز‌ها کمیته روابط عمومی باشگاه پرسپولیس در حال بررسی و مطالعه طرحی جذاب است تا یک سورپرایز ویژه برای هواداران داشته باشد. سورپرایزی که می‌توان حدس زد چیزی شبیه کشاندن یکی از تیم‌های بزرگ دنیا به تهران باشد؛ شبیه همان اتفاقی که برای تیم بایرن‌مونیخ یا آث. میلان رخ داد و این تیم‌ها به ایران آمدند.</p>
      <p>در سال ۱۳۸۴ که اتفاقاً محمدحسن انصاری‌فرد مدیرعامل باشگاه پرسپولیس بود، حسین قدوسی مدیر روابط عمومی باشگاه به خاطر رابطه دوستانه‌ای که با محمودرضا فاضلی ایجنت ایرانی ستاره‌های مطرح جهان داشت، موفق شد زمینه حضور بایرن‌مونیخ در ایران را فراهم کند. بایرن با رقم ۳۰۰ هزار یورو (حدود ۴۰۰ میلیون تومان در آن زمان) به ایران آمد که برای اولین بار در کشور، بابت این بازی، یک باشگاه توانست از صدا و سیما حق پخش بگیرد. هماهنگی برای تهیه بروشور تبلیغاتی، تجلیل از علی دایی و کریم باقری، خداحافظی احمدرضا عابدزاده و... توسط قدوسی انجام شد هرچند خودش به علت عدم دسترسی به بلیت VIP از جایگاه استقلالی‌ها این بازی را به تماشا نشست. همان دیدار برای پرسپولیس ۳۵۰ میلیون تومان درآمدزایی به همراه داشت که بخشی از آن توسط تبلیغات محیطی و بخشی دیگر با حق پخش و در نهایت بلیت‌فروشی تأمین شد. اگر زمان بیشتری برای پرسپولیس وجود داشت و در آن روز، برف سنگین نمی‌بارید، هم ورزشگاه پر می‌شد و هم باشگاه با سود دو برابری، بازی را مدیریت می‌کرد. <br/>بازی با میلان هم برای پرسپولیسی‌ها فراموش‌نشدنی است. البته در سطح پیشکسوتان دو باشگاه برگزار شد، اما حضور پائولو مالدینی، ماسارو، گتوزو، باره‌سی، داریو شیمچ و... در تهران جذابیت‌های منحصر به فردی داشت. برای هماهنگی آن دیدار نیز، با اینکه ۱۰ نفر برای عقد قرارداد از سوی باشگاه پرسپولیس به ایتالیا سفر کرده بودند، اما بعد از توافق، هیچ خبری از ادامه دادن برنامه‌ها نشد تا اینکه شش ماه قاضی‌میرسعید نماینده و رایزن باشگاه میلان در خاورمیانه در تماس با قدوسی مدیر روابط عمومی وقت باشگاه جویای شرایط شد. درست یک روز قبل از توافق نهایی برای برگزاری بازی، اسپانسر مدنظر رویانیان اعلام کرد هیچ پولی در بساط ندارد و سفر ایتالیایی‌ها به تهران لغو شد، اما این بار نیز کمیته روابط عمومی دست به کار شد و با پیشنهاد یک اسپانسر به رویانیان، مبلغ ۲۲۰ هزار یورو (حدود یک میلیارد تومان در آن زمان) تأمین شد. جالب اینکه هیچ کدام از طرفین برای عقد این قرارداد، پورسانتی تعیین نکردند!   حضور میلان در تهران با حاشیه‌های پیچیده‌ای همراه شد. از هماهنگی برای تبلیغ بازی، مبارزه با اخبار ضد و نقیض، همراهی با اسپانسر جهت انجام امور تبلیغاتی، راضی کردن میلانی‌ها برای رفت‌وآمد در تهران، حضور ستاره‌های میلان در شیرخوارگاه آمنه، هماهنگی با علی پروین جهت تدارک تیم پیشکسوتان باشگاه که همه آن‌ها نیز با یکدیگر مشکل داشتند، هماهنگی جهت دعوت از ستاره‌های موسیقی و سینمای ایران برای حضور در شب ضیافت پرسپولیس به مناسبت حضور میلانی‌ها در تهران و... برنامه‌هایی بود که از سوی روابط عمومی تدارک دیده شد و به حالت اجرا رسید. <br/>دوباره کمیته روابط عمومی دست به کار شده و صحبت‌هایی دال بر سورپرایز‌های شیرین می‌شنویم. البته هنوز به صورت شفاف مشخص نیست که این سورپرایز، چه می‌تواند باشد، اما بعید نیست قدوسی و همکارانش بار دیگر بتوانند یک باشگاه بزرگ دنیا را به ایران بکشانند. دیروز در این رابطه شنیدیم این سورپرایز فعلاً در مرحله مطالعه و بررسی و همچنین تعیین اسپانسر و تأمین منابع مالی است، اما اگر به نتیجه برسد، می‌تواند افتخار دیگری برای باشگاه رقم بزند و نام پرسپولیس را در سطح بین‌المللی بر سر زبان‌ها بیندازد. فعلاً باید منتظر پایان بررسی‌های باشگاه پرسپولیس باشیم، اما شنیدن همین خبر هم جذابیت‌های خاص خود را برای هواداران دارد زیرا تجربه نشان داده مدیران فعلی پرسپولیس توانایی انجام چنین کار‌هایی را دارند!   منبع: خبرورزشی   انتهای پیام/</p>
      <p> </p>
    </article>
  </body>
</html>