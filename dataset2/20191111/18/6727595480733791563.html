<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/maharashtra-congress-have-a-formula-to-form-government.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T18:09:00+00:00"/>
    <meta property="og:title" content="മഹാരാഷ്ട്രയില്‍ 14-14-14 ഫോര്‍മുലയുമായി കോണ്‍ഗ്രസ് നേതാക്കള്‍; ഫോര്‍മുല അംഗീകരിച്ചാല്‍ ഉടന്‍ സര്‍ക്കാര്‍"/>
    <meta property="og:description" content="Bjp Congress Maharashtra National News NCP Shivsena India മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് നടക്കുന്ന കോര്‍ കമ്മറ്റി യോഗത്തില്‍  പുതിയ ഫോര്‍മുല മുന്ന"/>
  </head>
  <body>
    <article>
      <h1>മഹാരാഷ്ട്രയില്‍ 14-14-14 ഫോര്‍മുലയുമായി കോണ്‍ഗ്രസ് നേതാക്കള്‍; ഫോര്‍മുല അംഗീകരിച്ചാല്‍ ഉടന്‍ സര്‍ക്കാര്‍</h1>
      <address><time datetime="2019-11-11T18:09:00+00:00">11 Nov 2019, 18:09</time> by <a rel="author">ന്യൂസ് ഡെസ്‌ക്</a></address>
      <p>മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് നടക്കുന്ന കോര്‍ കമ്മറ്റി യോഗത്തില്‍  പുതിയ ഫോര്‍മുല മുന്നോട്ട് വെച്ച കോണ്‍ഗ്രസ് നേതാക്കള്‍. 14-14-14 മന്ത്രി സ്ഥാനങ്ങള്‍ എന്ന ഫോര്‍മുലയാണ് ഇന്നത്തെ യോഗത്തില്‍ മഹാരാഷ്ട്രയില്‍ നിന്നുള്ള നേതാക്കള്‍ മുന്നോട്ട് വെച്ചത്.</p>
      <p>രണ്ട് ഉപമുഖ്യമന്ത്രിമാര്‍ ഉണ്ടാവണമെന്നാണ് കോണ്‍ഗ്രസിന്റെ ആവശ്യം. ശിവസേനയ്ക്ക് മുഖ്യമന്ത്രി സ്ഥാനം കൊടുക്കുമ്പോള്‍ ഓരോ ഉപമുഖ്യമന്ത്രിമാര്‍ കോണ്‍ഗ്രസില്‍ നിന്നും എന്‍.സി.പിയില്‍ നിന്നുണ്ടാവണം എന്നാണാവശ്യം. സ്പീക്കര്‍ സ്ഥാനവും കോണ്‍ഗ്രസ് ആവശ്യപ്പെടും.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സോണിയാ ഗാന്ധിയുടെ വസതിയില്‍ ഇന്ന് വൈകീട്ട് നാല് മണിക്കാണ് യോഗം ആരംഭിച്ചത്.<br/>ബാലാസാഹബ് തൊറാട്ട്, പൃഥ്വിരാജ് ചവാന്‍, അശോക് ചവാന്‍, സുശീല്‍ കുമാര്‍ ഷിന്‍ഡെ, കെ.സി പദ്വി, വിജയ് വഡേട്ടിവാര്‍ എന്നീ നേതാക്കളാണ് ചര്‍ച്ചയില്‍ പങ്കെടുക്കുന്നത്.</p>
      <p>ശിവസേനയുമായി സര്‍ക്കാര്‍ ഉണ്ടാക്കുന്നതില്‍ സംസ്ഥാനത്തിന്റെ ചുമതല വഹിക്കുന്ന മുതിര്‍ന്ന നേതാവ് മല്ലികാര്‍ജുന്‍ ഖാര്‍ഗെ എതിര്‍പ്പ് പ്രകടിപ്പിച്ചിരുന്നു. എന്നാല്‍ സര്‍ക്കാര്‍ രൂപീകരിക്കണം എന്ന നിലപാടാണ് എം.എല്‍.എമാരും നേതാക്കളും പ്രകടിപ്പിച്ചത്. ഇതോടെ സര്‍ക്കാര്‍ രൂപീകരിക്കുന്നതില്‍ ഇടപെടുകയും സാധ്യമെങ്കില്‍ പങ്കാളികളാവണമെന്ന അഭിപ്രായത്തിന് മേല്‍ക്കെ കിട്ടി.</p>
      <related>
        <a href="https://www.doolnews.com/mallikarjun-khrage-disagree-with-alliance.html?utm_source=doolnews&amp;utm_medium=related"/>
      </related>
      <p>ശിവസേനയുടെ നേതൃത്വത്തില്‍ രൂപീകരിക്കുന്ന സര്‍ക്കാരില്‍ പങ്കാളികളാകണമെന്ന് കോണ്‍ഗ്രസിലെ പകുതിയോളം എം.എല്‍.എമാര്‍ ആവശ്യപ്പെട്ടെന്ന് റിപ്പോര്‍ട്ടുകള്‍ ഉണ്ടായിരുന്നു. ജയ്പൂര്‍ റിസോര്‍ട്ടില്‍ താമസിക്കുന്ന 44 കോണ്‍ഗ്രസ് എം.എല്‍.എമാരിലെ പകുതിയോളം പേരാണ് ഈ ഈ ആവശ്യം ഉന്നയിച്ചത്.</p>
      <related>
        <a href="https://www.doolnews.com/will-support-uddhav-as-cm-not-aditya-says-ncp832.html?utm_source=doolnews&amp;utm_medium=related"/>
      </related>
      <p>മറ്റ് എം.എല്‍.എമാര്‍ സര്‍ക്കാരിനെ പുറത്ത് നിന്ന് പിന്തുണക്കുകയാണ് നല്ലതെന്ന നിലപാടാണ് സ്വീകരിച്ചത്. രണ്ട് കൂട്ടരും വിഷയത്തില്‍ നിലപാട് അറിയിച്ചതിനെ തുടര്‍ന്ന് തീരുമാനമെടുക്കാന്‍ ഹൈക്കമാന്‍ഡിനോട് എം.എല്‍.എമാര്‍ ആവശ്യപ്പെടുകയായിരുന്നു.</p>
      <related>
        <a href="https://www.doolnews.com/arvind-sawant-hits-back-on-accusations-of-cheating-ideology-454.html?utm_source=doolnews&amp;utm_medium=related"/>
      </related>
      <p>സര്‍ക്കാര്‍ രൂപീകരിക്കാനുള്ള ശ്രമങ്ങള്‍ നടക്കുന്നതിനിടെ കോണ്‍ഗ്രസ് അദ്ധ്യക്ഷ സോണിയാ ഗാന്ധിയെ ശിവസേന അദ്ധ്യക്ഷന്‍ ഉദ്ദവ് താക്കറെ ടെലഫോണില്‍ ബന്ധപ്പെട്ടിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/jdTztZ11IXw" width="560" height="315" data-service="Youtube" scrolling="no"/>
      </figure>
    </article>
  </body>
</html>