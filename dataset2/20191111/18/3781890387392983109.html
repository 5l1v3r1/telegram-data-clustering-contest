<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741192"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T18:26:00+00:00"/>
    <meta property="og:title" content="แผ่นดินไหวขนาด5.4ที่ฝรั่งเศส บาดเจ็บ4คนสาหัส1ราย"/>
    <meta property="og:description" content="เกิดแผ่นดินไหวรุนแรงผิดปกติทางภาคตะวันออกเฉียงใต้ของฝรั่งเศสเมื่อวันจันทร์ที่ผ่านมา ยังผลให้มีผู้ได้รับบาดเจ็บไป 4 คนในจำนวนนี้อาการสาหัส 1 ราย"/>
  </head>
  <body>
    <article>
      <h1>แผ่นดินไหวขนาด5.4ที่ฝรั่งเศส บาดเจ็บ4คนสาหัส1ราย</h1>
      <address>
        <time datetime="2019-11-11T18:26:00+00:00">11 Nov 2019, 18:26</time>
      </address>
      <p>
        <b>เกิดแผ่นดินไหวรุนแรงผิดปกติทางภาคตะวันออกเฉียงใต้ของฝรั่งเศสเมื่อวันจันทร์ที่ผ่านมา ยังผลให้มีผู้ได้รับบาดเจ็บไป 4 คนในจำนวนนี้อาการสาหัส 1 ราย</b>
      </p>
      <p>สำนักข่าวเอเอฟพีรายงานจากประเทศฝรั่งเศสเมื่อวันที่ 11 พ.ย.ว่า นักฟิสิกส์ของสถาบันธรณีฟิสิกส์ IPGP เปิดเผยว่า เกิดแผ่นดินไหวรุนแรงผิดปกติทางตะวันออกเฉียงใต้ของฝรั่งเศสเมื่อวันจันทร์ที่ผ่านมา ซึ่งแผ่นดินไหวรุนแรงระดับนี้เกิดขึ้นได้น้อยครั้งมาก แต่ก็เตือนประชาชนให้ระวังอาฟเตอร์ช็อกที่อาจจะเกิดขึ้นโดยเฉพาะผู้ที่อาศัยอยู่ในอาคารที่ไม่แข็งแรงพอ ขณะที่เจ้าหน้าที่ตรวจวัดแผ่นดินไหวแห่งชาติของฝรั่งเศสเปิดเผยว่า แผ่นดินไหวรุนแรงวัดได้ 5.4 แมกนิจูด รับรู้แรงสั่นสะเทือนได้เป็นบริเวณกว้างระหว่างเมืองลียงกับมองเตลิมาร์ ซึ่งอยู่ห่างกันประมาณ 150 กม.</p>
      <figure>
        <img src="https://www.dailynews.co.th/admin/upload/20191112/news_XRdFFZptwo013744_533.jpg?v=20191112095?v=5541"/>
      </figure>
      <p>เจ้าหน้าที่ท้องถิ่นเปิดเผยว่า ได้รับรายงานผู้ได้รับบาดเจ็บ 4 คน โดย 3 คนอยู่ในเขตอาร์เดเชพบว่าบาดเจ็บเล็กน้อย ส่วนที่บาดเจ็บสาหัสมี 1 ราย พบว่าถูกนั่งร้านตกลงมาทับ<br/>นายมุสตาฟา เมการาอุย เจ้าหน้าที่ของสถาบันธรณีฟิสิกส์ที่เมืองสตาร์สบูร์กเปิดเผยว่า แผ่นดินไหวรุนแรงเกินระดับ 5 แมกนิจูดเกิดขึ้นได้น้อยมาก และอาจมีอาฟเตอร์ช็อกระดับ 4.5 แมกนิจูด จุดที่จะได้รับความเสียหายน่าจะเกิดขึ้นกับศูนย์กลางแผ่นดินไหวที่อยู่ลึกระหว่าง 5-10 กม. แต่กำลังอยู่ระหว่างการตรวจสอบการอ่านมาตรวัดแรงสั่นสะเทือนที่แม่นยำกว่านี้<br/><br/>เครดิตภาพAFP</p>
    </article>
  </body>
</html>