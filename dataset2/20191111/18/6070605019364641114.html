<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/bastions-ultradreta-Catalunya_0_2342165930.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T18:15:50+00:00"/>
    <meta property="og:title" content="La Vall d'Aran i el Tarragonès, els bastions de Vox a Catalunya"/>
    <meta property="og:description" content="Són les comarques on més creix la formació ultradretana a costa de Ciutadans"/>
  </head>
  <body>
    <article>
      <h1>La Vall d'Aran i el Tarragonès, els bastions de Vox a Catalunya</h1>
      <h2>Són les comarques on més creix la formació ultradretana a costa de Ciutadans</h2>
      <address>
        <time datetime="2019-11-11T18:15:50+00:00">11 Nov 2019, 18:15</time>
      </address>
      <p>El suport a Vox de Catalunya (6,3%) és molt inferior a l'aval que ha rebut a les urnes de l'Estat  (15,1%) amb gairebé nou punts de diferència, però ha aconseguit duplicar el nombre de vots i passar dels  148.481 (3,60%) del 28-A als  243.026 (6,30%) d'ahir en només set mesos fruit del <i>sorpasso</i> a Ciutadans. Tot i que la mitjana catalana de suport a la formació d'ultradreta és molt més baixa que l'espanyola, el partit de Santiago Abascal ha fet forat en alguns municipis del nostre país amb uns percentatges que s'adiuen als de l'Estat. </p>
      <p>
        <a href="https://www.ara.cat/politica/resultats-eleccions-generals-2019-10-novembre-vox-catalunya_0_2342165824.html">Vox esgarrapa un escó més contra el sobiranisme</a>
      </p>
      <p>Però ¿quins són els bastions de Vox a casa nostra? El municipi amb més suport a la formació ultradretana per percentatge és Vilamòs (Vall d'Aran), on ha assolit el  20,2% dels vots al duplicar de 9 a 18 el nombre de votants i passar de ser la cinquena a la segona força, només per darrere del PSC. En aquesta comarca, els ultradretans han aconseguit uns resultats excel·lents a Viella (11,2%), Arres (15,6%), Canejan (11,7%), Bossost (12,1%) o Bòrdes (12,7%), i s'ha convertit en un dels grans feus de Vox.  </p>
      <p>En segon lloc se situa Sant Climent Sescebes (Alt Empordà) per la presència de la base militar de l’exèrcit espanyol, on ha obtingut el 16,9% de vots i es manté com la tercera força. Amb un cens reduït de només  565 persones, Vox ha crescut dos punts, tot i que només ha guanyat un vot respecte al 28-A, quan en va obtenir 49.  </p>
      <p>Més enllà d'aquest dos enclavaments, el Tarragonès és la comarca on Vox obté els millors resultats, tot i no aconseguir cap acta de diputat en aquesta demarcació. La Pobla de Mafumet és el tercer municipi que té un percentatge de vot més elevat per a l’extrema dreta, amb un 16,6% dels vots. El partit xenòfob esdevé la tercera força, només per darrere d'ERC i el PSC, amb 289 vots, 124 més que fa set mesos. Un increment que es nodreix de la patacada que pateix Ciutadans, que passa del 362 vots del 28-A als 158 d'ara i del segon al cinquè lloc. El PP, en canvi, guanya suports i dels 93 vots que va rebre fa set mesos ara n'assoleix 122.</p>
      <p>Vila-seca (Tarragonès) és la ciutat gran on Vox aconsegueix els millors resultats, amb un 15,6%. Unes xifres que l'han situat com a segona força amb 1.574 vots, només per darrere del PSC, que va rebre la confiança de 2.568 votants. La diferència és més que notòria respecte al 28-A perquè llavors només 922 persones (8,42%) van agafar la papereta de Vox. Que absorbeix el votant de Ciutadans es demostra amb el fet que el partit de Rivera passa dels  2.427 vots de fa set mesos als 1.122 d'ahir. Un descens que no pateix el PP, que guanya 367 vots. </p>
      <p>A Salou, també al Tarragonès, Vox esdevé la tercera força amb un 13,8% de vot quan fa set mesos va ser la cinquena i va assolir un 8,9%. Els xenòfobs sumen més de 400 vots nous i obtenen 1.339 sufragis. Com en el cas de Vila-seca, el transvasament de vots ve de la formació taronja, que passa dels  2.033 vots del 28-A als 938 d'ara, i de ser la segona força recula a la sisena posició, tan sols per davant de JxCat i la CUP pel que fa a les formacions amb representació al Congrés. Al PP tampoc li passa factura l'auge de Vox perquè guanya gairebé 400 vots. A la mateixa comarca, a Tarragona capital, els ultradretans arriben al 10,1% dels vots, mentre que a Roda de Barà ho fan fins al 10,5% i a la Canonja assoleixen un més que significatiu 12,9% dels vots. </p>
      <h3>Les altres ciutats on puja més</h3>
      <p>També és espectacular el creixement de Vox a Pont de Vilomara (Bages), on hi ha una presència destacada d'ultres que en els últims temps han agredit membres de la CUP i l'ANC i on es converteix en la quarta força amb el 13,2% dels vots quan tenia el 7,5% el 28-A. La formació ultradretana, però, ja era aquí la cinquena força amb 166 vots, però ara n'assoleix 268 gràcies a la desfeta de Ciutadans, que dels 308 que va rebre ara només n'ha retingut 138. El PP duplica els resultats i creix dels 62 als 112 vots, cosa que posa de manifest que Vox creix en detriment de Cs. </p>
      <p>Altres ciutats amb un ampli suport a Vox són Roses (11,5%), Sant Adrià de Besòs (10,8%), Sant Andreu de la Barca -amb una important caserna de la Guàrdia Civil i on s'erigeix en la quarta força amb un 10,5% dels vots quan era la cinquena amb un  5,82% de suport-, Cambrils (10,5%), Masquefa (9,9%) i Lloret de Mar (9,8%).</p>
    </article>
  </body>
</html>