<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/cronaca/segre-cittadinanza-onoraria-1.4881076"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-11T18:48:22+00:00"/>
    <meta property="og:title" content="Liliana Segre, a Ferrara unanimità in Consiglio per la cittadinanza"/>
    <meta property="og:description" content="Fabbri: «Presto stabiliremo la data». Poi la spaccatura sul documento dell’opposizione contro l’odio e l’intolleranza"/>
  </head>
  <body>
    <article>
      <h1>Liliana Segre, a Ferrara unanimità in Consiglio per la cittadinanza</h1>
      <h2>Fabbri: «Presto stabiliremo la data». Poi la spaccatura sul documento dell’opposizione contro l’odio e l’intolleranza</h2>
      <address><time datetime="2019-11-11T18:48:22+00:00">11 Nov 2019, 18:48</time> by <a rel="author">il Resto del Carlino</a></address>
      <figure>
        <video src="https://vr-media.storage.googleapis.com/video/cre_80/encoded/6f3599f7-5e8b-45a7-a647-2107245514a3.mp4"/>
        <figcaption>Mattarella: "Scorta a Segre è segno che intolleranza non è retorica"&amp;pub_custom_params=department=ferrara</figcaption>
      </figure>
      <p>Ferrara, 11 novembre 2019 - Approvata all’unanimità <a href="https://www.ilrestodelcarlino.it/ferrara/cronaca/segre-ferrara-cittadinanza-1.4875683"><b>la cittadinanza onoraria</b></a> per <a href="https://www.ilrestodelcarlino.it/ferrara/cronaca/segre-1.4878426"><b>Liliana Segre</b></a>, figura simbolo dell’impegno civile e sociale, oltre che sopravvissuta alla <b>Shoah</b>. Il Consiglio ha accolto la proposta del sindaco <b>Alan Fabbri</b> con 31 voti su 31.</p>
      <p>«Sono particolarmente lieto che il Consiglio comunale di Ferrara abbia risposto in modo positivo e unanime – dice Fabbri –. Ho voluto proporre personalmente il conferimento per evitare qualsiasi strumentalizzazione, in quanto si tratta di un atto che per il suo valore di coesione sociale non può, e non deve, avere un colore politico né tantomeno un’appartenenza partitica».</p>
      <p>Fabbri prosegue: «Abbiamo deciso di proporre la cittadinanza ad honorem ad una testimone della tragedia dell’olocausto con l’intenzione di tenere viva la memoria e di unire le coscienze di tutti. Ferrara è da sempre una città in cui la rappresentanza della comunità ebraica è forte e importante e con questo atto intendiamo riconoscere ancora una volta il profondo legame della nostra città con la tragica storia di questo popolo e di tutti i perseguitati. Ora sarà mia premura contattare la senatrice a vita per organizzare i prossimi passi e poter presto formalizzare l’atto con una cerimonia ufficiale».</p>
      <p>Non è mancata però <b>la polemica</b>, per la bocciatura dell’ordine del giorno di Azione Civica e Partito Democratica: nel documento, oltre al sostegno e alla solidarietà alla Segre, si chiedeva di dichiare la «necessità di far fronte contro l’intolleranza, l’odio, il razzismo e l’antisemitismo». Il collegamento con la proposta di istituire una Commissione particolare su questo argomento, che al Senato aveva registrato l’adesione del<b> centrodestra</b>, ha spinto anche in Consiglio Lega e alleati a non votare questo testo. Protesta l’opposizione: «Una contraddizione clamorosa». Per Fabbri, invece, «la cittadinanza onoraria alla Segre coglie lo spirito della richiesta, ed è addirittura di più di quanto invocato dall’opposizione».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/politica/video/mattarella-scorta-a-segre-%C3%A8-segno-che-intolleranza-non-%C3%A8-retorica-1.4875775"/>
        <a href="https://www.ilrestodelcarlino.it/ferrara/cronaca/segre-ferrara-cittadinanza-1.4875683"/>
        <a href="https://www.ilrestodelcarlino.it/ferrara/cronaca/segre-1.4878426"/>
      </related>
    </article>
  </body>
</html>