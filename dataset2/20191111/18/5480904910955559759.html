<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/atlantik-vyplavuje-na-zapade-francie-cisty-kokain/1819866?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T18:20:00+00:00"/>
    <meta property="og:title" content="Atlantik vyplavuje na západě Francie čistý kokain"/>
    <meta property="og:description" content="Paříž - Už několik týdnů nacházejí obyvatelé francouzského atlantického pobřeží při procházkách na pláži balíčky s kokainem. Dohromady úřady zatím shromáždily 763 kilogramů této drogy, informovala agentura AFP. Dnes podle ní další balíčky, jejichž původ není zatím jasný, hledaly desítky policistů a dobrovolníků na pláži nedaleko Bordeaux."/>
  </head>
  <body>
    <article>
      <h1>Atlantik vyplavuje na západě Francie čistý kokain</h1>
      <address><time datetime="2019-11-11T18:20:00+00:00">11 Nov 2019, 18:20</time> by <a rel="author" href="http://www.ctk.cz/" target="_blank">ČTK</a></address>
      <p>Paříž - Už několik týdnů nacházejí obyvatelé francouzského atlantického pobřeží při procházkách na pláži balíčky s kokainem. Dohromady úřady zatím shromáždily 763 kilogramů této drogy, informovala agentura AFP. Dnes podle ní další balíčky, jejichž původ není zatím jasný, hledaly desítky policistů a dobrovolníků na pláži nedaleko Bordeaux.</p>
      <p>Podle vyšetřovatelů přináší příliv balíčky již několik týdnů na různá místa francouzského pobřeží Atlantického oceánu - od hranice se Španělskem na jihu až po ústí řeky Loiry na severu.</p>
      <p>Nález prvního balíčku s kokainem úřady podle prokurátora Philippa Astruka zaznamenaly v polovině října, od minulého pondělí se jich ale objevuje stále více. Droga je podle prokurátora "obzvlášť nebezpečná", neboť je velmi čistá - z 83 procent. Případný konzument by se tak mohl snadno předávkovat.</p>
      <p>Úřady obyvatele i návštěvníky pláží na západě Francie vyzvaly, aby se v případě nálezu podezřelých balíčků nedotýkali a okamžitě přivolali policii. "Obaly i jejich obsah může být zdraví nebezpečný," uvedly. Kromě možného ohrožení zdraví by se nálezci, kteří k sobě balíčky vezmou, dopustili trestného činu přechovávání drog, za nějž hrozí až desetiletý trest vězení.</p>
      <p>V departamentu Gironde, jehož hlavním městem je Bordeaux, dokonce několik měst zakázalo vstup na pláže. Agentura AFP informovala, že například na uzavřené pláži u obce Le Porge, která leží asi 40 kilometrů západně od Bordeaux, dnes po dalších balíčcích s drogou pátraly navzdory dešti desítky policistů a dobrovolníků. Lidem, kteří nerespektovali zákaz vstupu na pláž, prohledávali policisté tašky a batohy.</p>
      <p>Jak se drogy do oceánu dostaly, není jasné. Vyšetřovatelé předpokládají, že mohlo jít o důsledek nehody na lodi, balíčky ale mohl do vody někdo hodit i záměrně. Podle Astruka se prokuratura zatím přiklání k verzi, že se kontraband do moře dostal kvůli silné bouři.</p>
    </article>
  </body>
</html>