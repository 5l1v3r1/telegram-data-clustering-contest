<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T18:41:03+00:00"/>
    <meta property="og:title" content="Референдум щодо продажу землі іноземцям: реальний вихід чи спосіб влади підіграти українцям"/>
    <meta property="og:description" content="Зеленський хоче провести референдум щодо продажу землі іноземцям. Наскільки це питання в компетенції народу?"/>
  </head>
  <body>
    <article>
      <h1>Референдум щодо продажу землі іноземцям: реальний вихід чи спосіб влади підіграти українцям</h1>
      <address><time datetime="2019-11-11T18:41:03+00:00">11 Nov 2019, 18:41</time> by <a rel="author">Олександр Москалюк</a></address>
      <p>
        <b>Президент Володимир <a href="https://www.slovoidilo.ua/2019/11/11/novyna/polityka/prezydent-rozpoviv-yakym-bude-zakon-pro-referendum">Зеленський у черговому відеозверненні пообіцяв, що найближчим часом буде ухвалено закон про референдум.</a> Ця заява прозвучала в контексті питання продажу української землі іноземцям. Чи потрібно обов’язково проводити референдум щодо продажу землі та наскільки це відповідає Конституції, «Слово і Діло» спитало експерта з конституційного права Олександра Москалюка.</b>
      </p>
      <p><i>«В статті 13 Конституції України вказано, що земля та її надра, атмосферні та водні ресурси, які знаходяться на території України, є правом власності українського народу. Але ж далі йдеться, що від імені українського народу право власника здійснюють органи державної влади і місцевого самоврядування»,</i> – сказав юрист.</p>
      <p>Москалюк підкреслив, що треба зважати на той факт, що коли це записували до Конституції, деякі положення мали декларативний характер, оскільки в 1996 році, коли ухвалювався основний закон України, це був компроміс із комуністами.</p>
      <related>
        <a href="https://www.slovoidilo.ua/2019/09/19/stattja/polityka/ukrayini-hotuyutsya-vidkryty-rynok-zemli-obicyaly-partiyi-kabmin-prezydent"/>
      </related>
      <p>Як відзначив експерт, референдум вигідний владі, оскільки він легітимізує будь-яке рішення: <i>«Потім завжди можна посилатися на референдум, мовляв, народ так вирішив. Свого часу так робилося у багатьох країнах. До того ж, поки референдум готується, можна сформувати громадську думку, а нинішня українська влада показала, що вона вміє це робити».</i></p>
      <p>З іншої сторони, на думку юриста, залишається незрозумілим, наскільки питання продажу землі іноземцям може бути винесене на розсуд народу, тоді як фахівці не завжди можуть дійти однієї думки, тим більше що вони досить неоднозначні.</p>
      <p><i>«Можна констатувати, що не допускається референдум з приводу податків, амністії і бюджету, тому що всі захочуть скасувати ті самі податки. Щодо зміни території, то має відбуватися всеукраїнський референдум. Якщо вносяться зміни до першого розділу Конституції, тоді обов’язково слід проводити референдум. Якраз в ньому міститься стаття 13, яку ми згадували»,</i> – сказав правник.</p>
      <p>Тобто намір Зеленського спитати у людей, чи можна продавати іноземцям землю, не суперечить Конституції, але чи знає народ правильну відповіть? «<i>Відсотків на 20-25% результати референдуму залежать від того, як поставлене питання. Багато що залежить від інформаційної кампанії</i>», – зауважив Москалюк.</p>
      <p>Він нагадав, що в США в одному зі штатів Верховний суд скасував референдум, який мав би вирішити питання, чи дозволити гомосексуалістам реєструвати шлюб. <i>«Суддя заявив, що долю особистого життя гомосексуалістів не мають вирішувати всі. Так само й тут, чому долю землі мають вирішувати ті, хто її не оброблятиме, просто виходячи з бажання все розділити та поділити нарівно. Так можна дійти й до казарменого комунізму, в тому сенсі, що ну ж бо не будемо продавати, бо я нічого не отримав»,</i> – пояснив юрист.</p>
      <p>Москалюк зауважив, що коли люди отримали приватизоване житло, вони змогли його продавати за ринковою ціною, натомість у селах не змогли продавати землю, яку отримали після приватизації.</p>
      <p><i>«Зараз дехто заявляє, що не отримав землю, а якщо це власність народу, то чого ж обмежене коло селян має розпоряджатися землею. При цьому більшість з них отримали приватизовані квартири, і якщо подивитись вартість квартир і землі, то це неспівставні речі. Вважається, що гектар землі може коштувати кілька тисяч доларів. Але ж у руках пайовиків перебуває не більше 2-4 га. Отже, ті, хто були в містах, опинилися у більш виграшному становищі»,</i> – пояснив він.</p>
      <p>На думку юриста, за допомогою референдуму влада хоче використати спосіб легітимізації певного рішення з однієї сторони та зняття з себе відповідальності з іншої.</p>
      <p><i>«Що стосується землі, це ледве не перше рішення, яке, умовно кажучи, більшість не підтримує. Тому у влади є кілька варіантів: або вирішувати, як вони хочуть і втратити популярність, або за допомогою вдалого референдуму провести те, що вони хотіли зробити, і третій варіант – програти і тоді цього не робити, мотивуючи тим, що ми не можемо йти проти волі народу»,</i> – зауважив Олександр Москалюк.</p>
      <p>Нагадаємо, ми писали, що <a href="https://www.slovoidilo.ua/2019/11/11/novyna/polityka/sluzi-narodu-obhovoryat-skasuvannya-zemelnoho-moratoriyu">в «Слузі народу» обговорять скасування земельного мораторію.</a></p>
      <p>Також ми розбиралися з експертом, <a href="https://www.slovoidilo.ua/2019/04/18/novyna/polityka/referendumy-ta-vidklykannya-deputativ-rozbyrayemosya-ekspertom-chy-hotova-ukrayina-narodovladdya">чи готова Україна до народовладдя та проведення референдумів.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/polityka/prezydent-rozpoviv-yakym-bude-zakon-pro-referendum"/>
        <a href="https://www.slovoidilo.ua/2019/09/19/stattja/polityka/ukrayini-hotuyutsya-vidkryty-rynok-zemli-obicyaly-partiyi-kabmin-prezydent"/>
        <a href="https://www.slovoidilo.ua/2019/10/24/kolonka/aleksandr-radchuk/polityka/zakony-vulyczi-ryzyky-ta-mozhlyvosti-zakonu-pro-narodovladdya"/>
      </related>
    </article>
  </body>
</html>