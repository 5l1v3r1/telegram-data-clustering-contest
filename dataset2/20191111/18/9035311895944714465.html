<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/johnsona-secim-hediyesi-anlasmasiz-brexit-isteyen-parti-muhafazakarlara-karsi-aday-cikarm"/>
    <meta property="og:site_name" content="euronews"/>
    <meta property="article:published_time" content="2019-11-11T18:34:27+00:00"/>
    <meta property="og:title" content="İngiltere'de yapılacak erken seçimde siyasi hesapları değiştiren adım"/>
    <meta property="og:description" content="İngiltere siyaseti ülkenin geleceği açısından kritik gelişmelere sahne olmaya devam ediyor. Avrupa Birliği'nden anlaşmasız ayrılmayı savunan Brexit Partisi'nin lideri Nigel Farage erken seçim yarışından Muhafazakar Parti lehine çekildiğini açıklaması ile Başbakan Boris Johnson'ın eli güçlendi."/>
  </head>
  <body>
    <article>
      <h1>İngiltere'de yapılacak erken seçimde siyasi hesapları değiştiren adım</h1>
      <address><time datetime="2019-11-11T18:34:27+00:00">11 Nov 2019, 18:34</time> by <a rel="author">Sertaç Aktan</a></address>
      <p>İngiltere siyaseti ülkenin geleceği açısından kritik gelişmelere sahne olmaya devam ediyor. Son olarak Avrupa Birliği'nden (AB) anlaşmasız olarak çıkılmasını savunan Brexit Partisi'nin lideri Nigel Farage erken seçimde Muhafazakar Parti lehine çekildiğini açıklaması ile Başbakan Boris Johnson çok ciddi bir avantaj elde etmiş oldu.</p>
      <p>317 sandalyeye sahip olan Muhafazakar Parti'nin erken seçimlerde Brexit Partisi'ne önemli sayıda kayıp vereceği düşünülüyordu ki bu da kendi yaptığı anlaşma ile AB'den ayrılmak isteyen Johnson'ın elini zora sokacaktı.</p>
      <p>Farage gücünü ve zamanını AB'den ayrılmak isteyen tarafa karşı harcamaktansa AB'de kalma taraftarı olan partilere karşı kullanacağını açıklayarak dengeleri bir kez daha alt üst etti. Johnson da Farage'ın bu hamlesini memnuniyetle karşıladığını açıkladı.</p>
      <h3>Brexit'in gerçekleşme olasılığı arttı</h3>
      <p>Bu son duruma göre Johnson'ın tüm Brexit taraftarlarını tek bir çatı altında toplayarak başbakanlık görevine devam etmesi daha büyük bir olasılık haline geldi. Bu aynı zamanda Muhafazakar Parti'nin mecliste çoğunluğu alarak Johnson anlaşması ile Brexit'i gerçekleştirebileceği anlamına gelecek.</p>
      <p>Liberal Demokratların ve Yeşillerin güç kazandığını gören Farage 600 adayını sahaya sürmekten vazgeçti. Farage bu hamle ile 2016 referandumunda çıkan Brexit sonucunu gerçekleştirmenin önünde engel kalmayacağını düşünüyor.</p>
      <h3>Farage en kritik sandalyelere sahip olabilir</h3>
      <p>Farage, Johnson'a karşı yarışmayacak olsa da ana muhalefet İşçi Partisi'nden sandalye çalmak için Muhafazakar Parti'nin zayıf olduğu bölgelerde yarışa girecek. Farage alacağı olası birkaç sandalye ile meclisin kaderini belirleyecek kritik bir pozisyona gelebilir.</p>
      <p>2017'den bu yana Brexit konusunda kilitlenmiş halde bulunan parlamentonun nasıl bir şekil alacağı merakla bekleniyor.</p>
      <h3>Sterlin değer kazandı</h3>
      <p>Brexit olasılığını yükselten bu gelişme sonrası Sterlin dolar karşısında yüzde 1'lik değer kazandı ve Euro karşısında da son 6 ayın en yüksek seviyesine geldi. Oluşan değer artışı son iki yıldır yaşanan kaybı karşılamasa da piyasalar gelişmeyi 'belirsizliğin azaldığı' şeklinde yorumladı.</p>
      <h3>Trump da bunu istiyordu</h3>
      <p>Amerika Birleşik Devletleri Başkanı Donald Trump da bir süredir Johnson ve Farage'ın güç birliği yapması gerektiğini ileri sürüyordu. Trump bu arzusunu birkaç defa çeşitli fırsatlarda dile getirmişti.</p>
      <p>Farage açıklamasında "Trump bu işe çok ama çok sevinecek" ifadelerini kullandı. Daha önceki konuşmalarında "Johnson'ın anlaşması ile ayrılmaktansa AB üyesi olarak kalmayı tercih ederim" diyen Farage Johnson'ın avantajına yarıştan çekildiğin açıklarken "Bir akşam düşündüm ve aslında bu anlaşmanın tam da 2016'da oy verdiğimiz Brexit gibi göründüğünü anladım" dedi.</p>
      <ul>
        <li>
          <b>
            <a href="https://tr.euronews.com/2019/11/06/ingiltere-de-secim-kampanyasi-resmen-basladi-liderler-ne-mesaj-veriyor">İngiltere'de seçim kampanyası resmen başladı: Liderler ne mesaj veriyor?</a>
          </b>
        </li>
        <li>
          <b>
            <a href="https://tr.euronews.com/2019/11/03/ingilterede-brexit-partisi-lideri-farage-secimde-milletvekili-aday-olmayacak">İngiltere’de Brexit Partisi lideri Farage seçimde milletvekili adayı olmayacak</a>
          </b>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>