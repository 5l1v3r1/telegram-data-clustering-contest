<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/mRxj8E/boeings-737-max-fly-trolig-paa-vingene-igjen-etter-nyttaar"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T18:06:40+00:00"/>
    <meta property="og:title" content="Boeings 737 MAX-fly trolig på vingene igjen etter nyttår"/>
    <meta property="og:description" content="737 MAX-flyene kan være på vingene igjen i januar, mener flyprodusenten Boeing."/>
  </head>
  <body>
    <article>
      <h1>Boeings 737 MAX-fly trolig på vingene igjen etter nyttår</h1>
      <h2>737 MAX-flyene kan være på vingene igjen i januar, mener flyprodusenten Boeing.</h2>
      <address><time datetime="2019-11-11T18:06:40+00:00">11 Nov 2019, 18:06</time> by <a rel="author">NTB-AFP</a></address>
      <p>– Parallelt med dette jobber vi for å få på plass endelig godkjennelse av oppdaterte krav til opptrening, noe som må finne sted før MAX er tilbake i kommersiell drift, og som vi nå regner med vil bli gjenopptatt i januar, heter det i en uttalelse fra Boeing mandag.</p>
      <p>Opprinnelig hadde Boeing sett for seg at flytypen skulle være på vingene igjen i desember.</p>
      <p>Boeing 737-MAX var Boeings mestselgende flymodell fram til de to ulykkene i oktober i fjor og mars i år der til sammen 346 mennesker omkom. Ulykkene førte til at om lag 370 slike fly nå har stått på bakken i over sju måneder over hele verden i påvente av en løsning.</p>
      <p>Granskingen av den første av de to ulykkene har avdekket at feil med manøvreringssystemet MCAS, manglende trening og feil vedlikehold er blant årsakene.</p>
      <p>Alle 737 MAX-fly ble satt på bakken etter den andre ulykken.</p>
      <p>Norske Norwegian er blitt hardt rammet av at flyene ble satt på bakken. I sommer varslet daværende konsernsjef Bjørn Kjos et tap på 500 millioner kroner som følge av Norwegians 18 737 MAX-fly ble satt på bakken. Selskapets flyruter mellom Irland og USA ble også lagt ned ettersom de ikke kan bruke flytypen på strekningen.</p>
      <p>Før helgen opplyste det amerikanske flyselskapet American Airlines at det vil sette flytypen Boeing 737 MAX 8 tilbake i trafikk fra 5. mars neste år.</p>
    </article>
  </body>
</html>