<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/berlin-predupredi-tekheran-za-yadrenata-sdelka-406475.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T18:47:30+00:00"/>
    <meta property="og:title" content="Берлин предупреди Техеран за ядрената сделка"/>
    <meta property="og:description" content="Съгласно ядрената сделка Иран има правото да произвежда по около 450 грама нискообогатен уран за денонощие"/>
  </head>
  <body>
    <article>
      <h1>Берлин предупреди Техеран за ядрената сделка</h1>
      <address>
        <time datetime="2019-11-11T18:47:30+00:00">11 Nov 2019, 18:47</time>
      </address>
      <p>Външният министър на Германия Хайко Маас прикани днес Иран да започне отново да спазва ангажиментите си по ядрената сделка, защото в противен случай световните сили може да започнат да обсъждат механизмите в споразумението и това да доведе до евентуално връщане на санкциите, предаде БТА.</p>
      <p>В събота Иран обяви, че е подновил дейностите по обогатяване на уран в своята ядрена инсталация „Фордо”, което е нарушение на т.нар.”Съвместен всеобхватен план за действие” (ядрената сделка), подписан с Великобритания, Германия, Китай, Русия, САЩ и Франция.</p>
      <p>Целта на плана е Иран да бъде лишен от възможността да се сдобие с ядрено оръжие в замяна на силно облекчаване на санкциите. Миналата година САЩ денонсираха договора и върнаха санкциите си срещу Техеран.</p>
      <p>По думите на Маас световните сили искат запазване на сделката, но Иран трябва да се придържа към своите задължения. "В противен случай си запазваме правото да използваме всички механизми, споменати в споразумението", каза германският пръв дипломат преди среща в Брюксел с колегите си от ЕС.</p>
      <p>Маас добави, че по-късно днес в Париж ще обсъди темата с външните министри на Франция и Великобритания.</p>
      <p>Шефът на иранската Организация за атомна енергия Али Акбар Салехи е заявил днес, че Техеран произвежда най-малко по 5,5 килограма нискообогатен уран дневно. Той поясни, че това се дължи на задействането на апаратурите в подземния комплекс „Фардо”.</p>
      <p>Съгласно ядрената сделка Иран има правото да произвежда по около 450 грама нискообогатен уран за денонощие.</p>
    </article>
  </body>
</html>