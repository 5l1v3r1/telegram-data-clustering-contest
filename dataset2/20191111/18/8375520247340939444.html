<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zmi-odesku-mitnicyu-mozhe-ocholiti-specialist-z-auditu-639251.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T18:20:00+00:00"/>
    <meta property="og:title" content="ЗМІ: Одеську митницю може очолити спеціаліст з аудиту"/>
    <meta property="og:description" content="На новій посаді Євген Кодіс вирішуватиме завдання боротьби з контрабандою"/>
  </head>
  <body>
    <article>
      <h1>ЗМІ: Одеську митницю може очолити спеціаліст з аудиту</h1>
      <address>
        <time datetime="2019-11-11T18:20:00+00:00">11 Nov 2019, 18:20</time>
      </address>
      <h4>На новій посаді Євген Кодіс вирішуватиме завдання боротьби з контрабандою</h4>
      <p>Новостворену Одеську митницю Держмитслужби очолить Євген Кодіс. Інформація про це з'явилася в реєстрі юридичних осіб Мін'юсту.</p>
      <p>Реєстрація регіональних митниць як окремих юросіб і призначення нових керівників є частиною реформи митної служби, запущеної головою ДМС Максимом Нефьодовим. За його словами, далі почнеться процес переведення фахівців у новостворені структури з ліквідованої Державної фіскальної служби. Після чого Кабмін надасть на Держмитниці повноважень ДФС, яка припинить своє існування.</p>
      <p>Євген Кодіс раніше очолював Дніпропетровську митницю, де за час його роботи завдяки широкомасштабним операціям з перекриття контрабандних каналів платежі до держбюджету збільшилися на понад 50%.</p>
      <p>Також працював у податкових службах Вінницької та Херсонської областей і в Раді національної безпеки і оборони.</p>
      <p>Донедавна Кодіс був керівником відділу митного аудиту ГУ ДФС у Києві. Протягом 2018 року під його керівництвом кількість аудиторських перевірок для боротьби з незаконним оформленням імпорту зросла більш ніж у два рази. Кодіс публічно виступав за розширення практики постаудиту, називаючи його засобом зниження адміністративного тиску на бізнес.</p>
      <p>«Враховуючи, що сучасна митниця – це в основному автоматична реєстрація митних декларацій та автовыпуск (без участі інспектора) товарів (в окремих країнах відсоток автоматичного оформлення сягає 90%), пріоритетність розвитку постмитного контролю є беззаперечною», - заявляв Кодіс.</p>
      <p>Євген Кодіс здобув три вищих освіти, навчався в Единбурзькій школі бізнесу, проходив сертифікацію за стандартом Міжнародної асоціації проектного менеджменту. Володар звання Почесного митника України.</p>
      <p>На новій посаді Кодіса чекає вирішення завдання боротьби з контрабандою, масштаби якої кілька місяців тому стали предметом критики президента Володимира Зеленського під час його візиту в Одесу.</p>
      <p>Нагадаємо, 5 липня на посаду голови Державної митної служби був призначений Максим Нефьодов, який оголосив про те, що всю митну систему чекають радикальні реформи і підвищення прозорості її роботи за зразком системи закупівель ProZorro.</p>
      <p>Представники Європейської бізнес-асоціації після зустрічі з Нефьодовим 18 липня заявили, що бізнес-спільнота підтримує пріоритети, які ставить перед собою новий керівник, готова долучатися до розвитку митниці та очікує на активну взаємодію.</p>
      <related>
        <a href="https://glavcom.ua/columns/amakarenko/yakshcho-krajina-hoche-buti-silnoyu-to-vona-zobovyazana-mati-silnu-ta-suchasnu-mitnicyu-636983.html"/>
        <a href="https://glavcom.ua/news/nefodrov-horoshkovskiy-tochno-ne-vplivaje-na-moji-rishennya--636558.html"/>
        <a href="https://glavcom.ua/news/u-zelenskogo-viznali-noviy-kerivnik-mitnici-ne-spravlyajetsya-tomu-yomu-na-dopomogu-poklikali-horoshkovskogo-636797.html"/>
      </related>
    </article>
  </body>
</html>