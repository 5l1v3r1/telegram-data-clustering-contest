<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621023/%D8%AA%D8%B1%D8%A7%D9%85%D9%BE-%D8%A8%D9%87-%D8%B1%D9%88%D8%A7%DB%8C%D8%AA-%D9%BE%D8%B1%D8%B3-%D8%AA%DB%8C-%D9%88%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T18:33:00+00:00"/>
    <meta property="og:title" content="ترامپ به روایت پرس تی وی"/>
    <meta property="og:description" content="تولید برنامه‌هایی را که محوریت آن ترامپ است، به طور کلی می‌توان به دو دسته تقسیم کرد. برنامه‌هایی که به سیاست‌های کلان آمریکا یا اقدامات و موضع گیری‌های این کشور در مناسبات بین المللی می‌پردازد و از نگاهی کلان‌تر، نقد ترامپ را دستمایه روایت خود قرار می‌دهد و دوم برنامه‌هایی که به شکل مستقیم‌تر به تصمیم‌ها، سخنان و اقدامات ترامپ می‌پردازد"/>
  </head>
  <body>
    <article>
      <h1>ترامپ به روایت پرس تی وی</h1>
      <address>
        <time datetime="2019-11-11T18:33:00+00:00">11 Nov 2019, 18:33</time>
      </address>
      <p>
        <i>تولید برنامه‌هایی را که محوریت آن ترامپ است، به طور کلی می‌توان به دو دسته تقسیم کرد. برنامه‌هایی که به سیاست‌های کلان آمریکا یا اقدامات و موضع گیری‌های این کشور در مناسبات بین المللی می‌پردازد و از نگاهی کلان‌تر، نقد ترامپ را دستمایه روایت خود قرار می‌دهد و دوم برنامه‌هایی که به شکل مستقیم‌تر به تصمیم‌ها، سخنان و اقدامات ترامپ می‌پردازد</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ترامپ فقط رئیس جمهور آمریکا نیست، یک سوژه پرحاشیه برای هر رسانه‌ای است. بینش و منش او قابلیت پرداخت چند لایه دارد. از طنز و شوخی گرفته تا برنامه‌های تحلیلی و کارشناسانه!</p>
      <p>فارغ از سیاست‌ها و اظهارنظرهایش درباره هر چیزی، چهره و رفتار‌های ظاهری‌اش هم دستمایه‌ای رسانه‌ای دارد و در واقع او به غیر از اینکه منشاء بسیاری از تنش‌های سیاسی در سطح جهان است، سوژه داغی برای کنش‌های رسانه‌ای هم هست. البته گاهی این واکنش‌های رسانه‌ای به کنش‌های او یک ضرورت است نه صرفا سوژه یابی رسانه‌ای!</p>
      <figure>
        <img src="https://aftabnews.ir/files/fa/news/1398/8/20/357987_467.jpg"/>
      </figure>
      <p>دیدگاه‌های عجیب و غریب او درباره بسیاری از مسائل داخلی و خارجی ایجاب می‌کند تا با ساخت برنامه‌های رسانه‌ای به روشنگری افکار عمومی پرداخت و سره را از ناسره باز کرد تا واقعیت پشت دروغ پراکنی‌های او پنهان نماند. به عبارتی دیگر حرف‌ها و سیاست‌های ترامپ، راستی آزمایی رسانه‌ای را به یک ضرورت بدل می‌کند. از این رو وقتی نگاهی اجمالی به تولیدات شبکه پرس تی وی می‌اندازیم می‌توانیم رد پای پررنگ این رئیس جمهور دیوانه را در آن شاهد باشیم و این نشان می‌دهد که یکی از رویکرد‌ها و اهداف این شبکه، روشنگری و نقد سخنان و سیاست‌های مردی است که آشفتگی هایش، جهانی را به آشوب کشانده.</p>
      <p>در ادامه این مطلب به نمونه‌هایی از این برنامه‌ها که یک سر آن به سودای ترامپ ربط داشته می‌پردازیم. مثلا در برنامه مستند «۱۰ دقیقه» ضمن پرداختن به شکست مذاکرات طالبان و آمریکا، مروری بر توئیت ترامپ مبنی بر لغو مذاکره پنهانی با طالبان در کمپ دیوید صورت گرفت و اقدام ترامپ به عنوان تاکتیک برای کسب امتیازات بیشتر در مذاکرات، واکاوی شد. یا در مستندی به اسم «بی اثر شدن تحریم‌های ضد ایرانی» دیدگاه‌های ترامپ درباره تحریم علیه ایران مورد نقد و بررسی قرار گرفت. همچنین در یکی از برنامه‌های هفتگی «ما مردم» به اختلاف نظر‌های موجود بین ترامپ و سران کشور‌های گروه هفت پرداخته شد و ادعای ترامپ مبنی بر استقبال کشور‌های گروه هفت از جنگ تجاری آمریکا با چین مورد نقد و بررسی قرار گرفت. همچنین اقدامات ترامپ در اعمال تعرفه‌های سنگین بر محصولات چینی بررسی شد.</p>
      <p>در برنامه «شکاف اقتصادی» نیز گسترش روابط روسیه و چین علیه آمریکا مورد بررسی قرار گرفت و در آن به موضع گیری‌ها و سیاست‌های ترامپ در برابر این دو رقیب سیاسی-اقتصادی پرداخته شد.</p>
      <p>تولید برنامه‌هایی را که محوریت آن ترامپ است، به طور کلی می‌توان به دو دسته تقسیم کرد. برنامه‌هایی که به سیاست‌های کلان آمریکا یا اقدامات و موضع گیری‌های این کشور در مناسبات بین المللی می‌پردازد و از نگاهی کلان‌تر، نقد ترامپ را دستمایه روایت خود قرار می‌دهد و دوم برنامه‌هایی که به شکل مستقیم‌تر به تصمیم‌ها، سخنان و اقدامات ترامپ می‌پردازد و در واقع محور برنامه شخص ترامپ است. به عنوان نمونه در یکی از برنامه‌های هفتگی «جریان خاورمیانه» تصمیم ترامپ برای فروش ۸ میلیارد دلار اسلحه به کشور‌های عربی مورد بررسی قرار گرفت. یا در یکی از قسمت‌های دیگر برنامه «ما مردم» که به فساد در میان روسای جمهور آمریکا می‌پرداخت، به سوءاستفاده‌های جنسی، رسوایی‌های اخلاقی، پرداخت رشوه و حق السکوت و کسب و کار‌های غیر قانونی ترامپ پرداخته شد. در این برنامه همچنین وعده‌های انتخاباتی ترامپ مبنی بر از بین بردن فساد و لابی گری در کاخ سفید و میزان تحقق این وعده‌ها مورد بررسی قرار گرفت و به مسائلی مثل انتصاب‌های نزدیکان ترامپ در موقعیت‌ها و جایگاه‌های حساس همانند ایوانکا ترامپ و جرد کوشنر همسر وی و اتهامات مطرح شده علیه نزدیکان وی از زمان تصدی گری سمت ریاست جمهوری در شغل‌های مختلف مورد نقد و بررسی قرار گرفت.</p>
      <p>باز هم در یکی دیگر از قسمت‌های برنامه «ما مردم» شاهد مروری بر عملکرد ترامپ در دو سال اخیر و واکاوی سیاست خارجی و داخلی او بودیم. در این برنامه هم وعده‌های انتخاباتی ترامپ مبنی بر تغییر وضعیت زندگی مردم، نحوه پیروزی ترامپ در انتخابات، سیاست‌های مهاجرتی ترامپ، نحوه برخورد وی با پناهجویان، تفرقه و جدایی میان مردم آمریکا به دلیل تصمیمات ترامپ و تیره شدن روابط این کشور با دیگر کشور‌های جهان به دلیل تصمیات و عملکرد ترامپ مورد نقد و بررسی قرار گرفت.</p>
      <p>واقعیت این است که شبکه پرس تی وی با رصد تصمیمات، سیاست‌ها و عملکرد رئیس جمهور آمریکا، فرصت و کلاس ترامپ شناسی برای مخاطبان داخلی و برون مرزی خود فراهم کرده و در واقع عملکرد او دور از چشم رسانه‌ای این شبکه قرار نمی‌گیرد. در واقع ترامپ یکی از پرتراکم‌ترین سوژه‌های برنامه سازی در شبکه پرس تی وی است و منتقدان این رئیس جمهور در همه جای جهان می‌توانند، ردپای نقد‌های خود را بر ترامپ در این شبکه ردیابی کنند.</p>
      <p>*سید رضا صائمی</p>
    </article>
  </body>
</html>