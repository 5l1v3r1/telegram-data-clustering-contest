<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697873/%D8%AF%D8%A7%D8%AF%D8%B3%D8%AA%D8%A7%D9%86%DB%8C-%DA%A9%D9%84-%DA%A9%D8%B4%D9%88%D8%B1-%D8%B3%D8%B9%DB%8C-%D9%85%DB%8C-%DA%A9%D9%86%DB%8C%D9%85-%D9%85%D9%88%D8%A7%D8%B1%D8%AF-%D9%81%DB%8C%D9%84%D8%AA%D8%B1%DB%8C%D9%86%DA%AF-%D8%B1%D8%A7-%D8%AA%D8%A7-%D8%AD%D8%AF-%D8%A7%D9%85%DA%A9%D8%A7%D9%86-%DA%A9%D8%A7%D9%87%D8%B4-%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="دادستانی کل کشور: سعی می کنیم موارد فیلترینگ را تا حد امکان کاهش دهیم"/>
    <meta property="og:description" content="سرپرست معاونت فضای مجازی دادستانی کل کشور، گفت: سعی می کنیم موارد فیلترینگ را تا حد امکان کاهش دهیم ولی در برابر افرادی که بخواهند بدون توجه به حدود قانونی و صرفاً بر اساس فشار رسانه‌ای از مسئولیت خود سر باز بزنند، می ایستیم."/>
  </head>
  <body>
    <article>
      <h1>دادستانی کل کشور: سعی می کنیم موارد فیلترینگ را تا حد امکان کاهش دهیم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035959_433.jpg"/>
      </figure>
      <p>سرپرست معاونت فضای مجازی دادستانی کل کشور، گفت: سعی می کنیم موارد فیلترینگ را تا حد امکان کاهش دهیم ولی در برابر افرادی که بخواهند بدون توجه به حدود قانونی و صرفاً بر اساس فشار رسانه‌ای از مسئولیت خود سر باز بزنند، می ایستیم.</p>
      <p>به گزارش ایسنا، جواد جاوید نیا سرپرست معاونت فضای مجازی دادستانی کل کشور، با اشاره به فیلترینگ سایت های دانلود فیلم در هفته های اخیر گفت: این اقدام به دلیل تخلفات متعدد در انتشار محتوای غیر اخلاقی و پس از بارها طرح در کارگروه محتوای مجرمانه و تصویب فیلترینگ آنها صورت پذیرفت.</p>
      <p>وی ادامه داد: این سایت‌ها برای فرار از اجرای قانون با تغییر دامنه و فضای میزبانی خود تلاش کردند در برابر فیلترینگ مقاومت کنند و به تذکرات دادستانی در این خصوص توجه نمی کردند.</p>
      <p>جاوید نیا با اشاره به مطرح شدن موضوع فیلترینگ سایت‌های اینترنتی اظهار داشت: باید عرض کنم که تنها این سایت‌ها فیلتر نشدند. تعداد دیگری از سایت‌های متخلف همزمان با آنها فیلتر شدند ولی برخی تلاش کردند با فضا سازی رسانه‌ای این موضوع را برجسته کنند و به نوعی در برابر اقدام قانونی دادستانی، فشار رسانه‌ای ایجاد کنند.</p>
      <p>وی افزود: بر این اساس ما طبق قانون جرایم رایانه‌ای به ارائه دهندگان خدمات میزبانی اعلام کردیم که از میزبانی محتوای این سایت‌ها خودداری کنند که همین مسأله هم صورت پذیرفت.</p>
      <p>سرپرست معاونت فضای مجازی دادستانی کل کشور با اشاره به سخنان مطرح شده از سوی وزیر ارتباطات در خصوص علت فیلترینگ سایت‌های دانلود فیلم، گفت: همانگونه که قبلا نیز اعلام شده است برای این اقدام شکایت از سوی دستگاه خاصی مطرح نشده بود بلکه بر اساس رصد دوره‌ای و نظام مند در طول زمان، این تخلفات شناسایی شده بود و قبل از اقدام به فیلترینگ بارها به آنها برای حذف محتوای مجرمانه تذکرات لازم داده شده بود.</p>
      <p>این مقام قضایی اظهار داشت: ما نه تنها در برابر این سایت‌ها بلکه در قبال مابقی سایت هایی که تخلفاتی را انجام داده اند پیش از هر گونه اقدامی به آنها تذکر می دهیم. بالای 95 درصد از تخلفات سایت‌های داخلی بدون نیاز به فیلترینگ و صرفا با تذکر، موارد غیر قانونی حذف می شد ولی در مورد اخیر آنها راضی به انجام قانون نبودند به همین دلیل مسأله به صورت قانونی پیگیری شد.</p>
      <p>وی ادامه داد: ولی بعد از این مرحله، خود آنها مراجعه کردند و ما به آنها راهکار دادیم که به شرط حذف محتوای مجرمانه و همچنین اخذ مجوز از نهاد قانونی می توانیم با تسریع در فرآیند رفع فیلتر، مشکل آنها را در اسرع وقت حل نماییم. بر همین اساس تعدادی از سایت‌ها با کسب مجوز در فرآیند رفع فیلتر قرار گرفته اند.</p>
      <p>جاوید نیا در پایان اظهار داشت: به صراحت اعلام می کنیم که تلاش دادستانی حمایت از کسب و کارهای سالم در کشور است و سعی می کنیم موارد فیلترینگ را تا حد امکان کاهش دهیم و با تذکر و تعامل با فعالین، موجب مسدود شدن آنها نباشیم ولی در برابر افرادی که بخواهند بدون توجه به حدود قانونی و صرفاً بر اساس فشار رسانه‌ای از مسئولیت خود سر باز بزنند، می ایستیم.</p>
    </article>
  </body>
</html>