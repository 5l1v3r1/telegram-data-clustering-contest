<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697839/%D9%88%D8%A7%DA%A9%D9%86%D8%B4-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D9%88%D9%85-%D9%BE%D8%B2%D8%B4%DA%A9%DB%8C-%D8%AA%D9%87%D8%B1%D8%A7%D9%86-%D8%A8%D9%87-%D8%AE%D8%A8%D8%B1-%D8%B3%D9%88%D8%B2%D8%A7%D9%86%D8%AF%D9%86-%D8%AD%DB%8C%D9%88%D8%A7%D9%86%D8%A7%D8%AA-%D8%A2%D8%B2%D9%85%D8%A7%DB%8C%D8%B4%DA%AF%D8%A7%D9%87%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="واکنش دانشگاه علوم پزشکی تهران به خبر سوزاندن حیوانات آزمایشگاهی"/>
    <meta property="og:description" content="دوستانی که این خبر را اعلام کرده اند از لفظ جسد استفاده کرده اند در حالی که جسد برای انسان استفاده می شود و در این کوره بهداشتی فقط بقایای لاشه حیوانات آزمایشگاهی آن هم نیم ساعت در هفته برای از بین بردن ۵ تا حداکثر ۱۰ لاشه حیوانات کوچک استفاده می شود."/>
  </head>
  <body>
    <article>
      <h1>واکنش دانشگاه علوم پزشکی تهران به خبر سوزاندن حیوانات آزمایشگاهی</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>دوستانی که این خبر را اعلام کرده اند از لفظ جسد استفاده کرده اند در حالی که جسد برای انسان استفاده می شود و در این کوره بهداشتی فقط بقایای لاشه حیوانات آزمایشگاهی آن هم نیم ساعت در هفته برای از بین بردن ۵ تا حداکثر ۱۰ لاشه حیوانات کوچک استفاده می شود.</b>
      </p>
      <figure>
        <img src="https://cdn.asriran.com/files/fa/news/1398/8/20/1035842_358.jpg"/>
      </figure>
      <p>مدیر روابط عمومی دانشگاه علوم پزشکی تهران، در واکنش به اخبار مربوط به سوزاندن حیوانات آزمایشگاهی و با تکذیب سوزاندن اجساد انسان گفت: سوزاندن لاشه حیوانات آزمایشگاهی در کوره ای استاندارد که به همین منظور خریداری شده بهداشتی تر از دفن آنهاست و به محیط زیست نیز کمتر آسیب می زند.</p>
      <p>علیرضا پارساپور روز دوشنبه در گفت و گو با ایرنا افزود: این کوره حدود هشت سال پیش از یکی از کشورهای پیشرفته بر اساس آخرین متدهای روز دنیا برای از بین بردن لاشه حیوانات آزمایشگاهی که در دانشکده پزشکی دانشگاه علوم پزشکی تشریح می شوند، خریداری و نصب شده و در حال حاضر روش بهتر و جایگزینی بهداشتی تر برای از بین بردن لاشه حیوانات آزمایشگاهی نمی شناسیم.</p>
      <p>وی گفت: از این کوره فقط برای از بین بردن بقایای حیوانات آزمایشگاهی کوچک مثل موش و خرگوش استفاده می شود و بوی چندانی هم ندارد. قبل از خرید این کوره لاشه و بقایای حیوانات آزمایشگاهی دفن می شد و روی آن آهک ریخته می شود که هم برای محیط زیست ایجاد آلودگی می کرد و هم بوی بسیار بیشتر و آزاردهنده تری داشت.</p>
      <p>فردین عمیدی، معاون دانشکده پزشکی دانشگاه علوم پزشکی تهران نیز در این باره به خبرنگار ایرنا گفت: دوستانی که این خبر را اعلام کرده اند از لفظ جسد استفاده کرده اند در حالی که جسد برای انسان استفاده می شود و در این کوره بهداشتی فقط بقایای لاشه حیوانات آزمایشگاهی آن هم نیم ساعت در هفته برای از بین بردن ۵ تا حداکثر ۱۰ لاشه حیوانات کوچک استفاده می شود و بوی چندانی هم ندارد و در نهایت از لاشه این حیوانات حدود ۳۰۰ گرم پودر باقی می ماند که به صورت بهداشتی دفن می شوند.</p>
      <p>وی گفت: این روش در تمام دنیا استفاده می شود و به سازمان محیط زیست نامه نوشته ایم که بیایند فیلترها و خروجی این کوره را بررسی کنند. اگر آلایندگی داشت، می پذیریم و هر روش جایگزین بهتری را که اعلام کردند به کار می گیریم. البته بعد از هشت سال کار این کوره، هفته گذشته یکی از فیلترهای آن دچار مشکل شده بود و مقداری بو نامطبوع ایجاد کرد که اکنون این فیلتر نیز تعویض و مشکل بر طرف شده اما یکی از خانم های که در خانه های اطراف ساکن است، شاکی شده است.</p>
      <p>عمیدی افزود: هفته گذشته این خانم شاکی به همراه مامور شهرداری منطقه ۶ از کوره بازدید کردند. ما به شهرداری منطقه ۶ نیز اعلام کردیم که این کوره کاملا استاندارد است و هیچ آلودگی زیست محیطی ندارد به خصوص اینکه حجم لاشه حیوانات آزمایشگاهی بسیار اندک است و فقط هفته ای نیم ساعت کار می کند. نگهداری این کوره و خرید فیلترهای آن سالی ۱۵ میلیون تومان هزینه دارد برای ما هم بهتر است که از روش های ارزانتر استفاده کنیم اگر کارشناسان شهرداری و محیط زیست روش بهتری دارند، اعلام کنند تا از آن استفاده کنیم.</p>
    </article>
  </body>
</html>