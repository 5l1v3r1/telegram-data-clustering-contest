<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/kevin-feige-doorbreekt-stilte-over-zijn-star-wars-klus-super-power-unlimited/"/>
    <meta property="og:site_name" content="Power Unlimited"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Kevin Feige doorbreekt stilte over zijn Star Wars-klus - Super Power Unlimited "/>
    <meta property="og:description" content="Let op: vanaf morgen moet je betalen voor je Disney Plus-abo! Dus heb je de streaming-service nodig voor de komende, donkere maanden? Super Power Unlimited denkt met je mee en heeft natuurlijk ook een hoop nieuws uit de superheldenwereld!"/>
  </head>
  <body>
    <article>
      <h1>Kevin Feige doorbreekt stilte over zijn Star Wars-klus - Super Power Unlimited </h1>
      <address><time datetime="2019-11-11T00:00:00+00:00">11 Nov 2019</time> by <a rel="author">Wimpie</a></address>
      <p>
        <b>Let op: vanaf morgen moet je betalen voor je Disney Plus-abo! Dus heb je de streaming-service nodig voor de komende, donkere maanden? Super Power Unlimited denkt met je mee en heeft natuurlijk ook een hoop nieuws uit de superheldenwereld!</b>
      </p>
      <p>Welkom bij Super Power Unlimited, dé rubriek met al het superheldennieuws van de afgelopen dagen. Vandaag lees je over Kevin Feige’s eerste verklaringen omtrent zijn nieuwe Star Wars-klus en is er flink wat nieuws over Disney+ content, want vanaf morgen lanceert de streamingdienst officieel met de release van The Mandalorian!<br/>     </p>
      <h3>Let op! Vanaf morgen betaal je voor Disney+</h3>
      <p>Je zal ongetwijfeld afgeteld hebben de afgelopen weken, maar voor de goede orde toch even een korte heads-up: vanaf morgen moet je keiharde flappen neerleggen voor Disney+. Het proefabonnement waar je de afgelopen twee maanden gebruik van hebt gemaakt wordt omgezet in een betaald abonnement, wat betekent dat je vanaf morgen €6,99 per maand of €69,99 per jaar betaalt voor het gebruik van de dienst.</p>
      <figure>
        <img src="https://cdn2.pu.nl/media/wimpie/disney-plus-kijktips-nieuwe-films-en-series-vanaf-12-november.jpg"/>
      </figure>
      <p>In ruil voor je betaling krijg je een hoop nieuwe content die niet tijdens de proefperiode te zien was, waaronder de gloednieuwe Star Wars-serie The Mandalorian. Mocht je na de afgelopen twee maanden helemaal klaar zijn met Disney+, dan geeft de mediagigant je nog een extra dagje om op te zeggen; tot en met <b>13 november</b> kan je het abonnement namelijk kosteloos stopzetten. Doe je dat niet, dan begint de teller te lopen. Tijd om te beslissen dus! <br/>     </p>
      <h3>Kevin Feige vertelt eindelijk iets over zijn Star Wars-klus</h3>
      <p>Het Marvel Cinematic Universe is sinds de première van Iron Man enorm succesvol en dat is grotendeels te danken aan de begeleiding van Kevin Feige, het creatieve brein achter de franchise. Tijdens D23 werd bekend dat de Marvel Studios-chief ook een hoop zou gaan doen voor Lucasfilm en diens Star Wars-saga, maar sinds de aankondiging hield Feige zijn lippen stijf op elkaar over de nieuwe samenwerking. Tot afgelopen weekend.</p>
      <p>Feige was gisteren namelijk te gast bij The Hollywood Reporter, waar hij aanschoof bij de <a href="https://www.hollywoodreporter.com/race/awards-chatter-podcast-kevin-feige-avengers-endgame-1253678">Awards Chatter podcast</a>. Hij vertelde een hoop over zijn eigen levensverhaal, het succes van Avengers: Endgame en de uitspraken van Martin Scorsese, maar hij haalde ook nog even kort de samenwerking met Lucasfilm aan. Over zijn Star Wars-klus zei hij het volgende:</p>
      <blockquote>I love that world and I love the notion of exploring new people and new places in that universe. But that’s sort of all that can be said for now.</blockquote>
      <figure>
        <img src="https://cdn2.pu.nl/media/wimpie/1163270491.jpg.0.jpg"/>
      </figure>
      <p>Dat is dus weer een sterk staaltje geluid maken, maar inhoudelijk niets zeggen van Feige. Hij wilde nog wel iets kwijt over de vermeende 'Star Wars-moeheid' bij fans van de saga. Feige is het niet eens met die stelling en gebruikt het financiële succes van de meest recente Star Wars-films als argument:</p>
      <blockquote>Well they’ve made about five movies in about five years and it’s made over five billion dollars, so I think they’re doing just fine with Star Wars. And Rise of Skywalker looks incredible to me.</blockquote>
      <p>Volgens Feige hoeven we ons dus totaal geen zorgen te maken over Star Wars en de toekomst van de films. Het is overigens nog onduidelijk wanneer Feige’s projecten te zien zullen zijn in de bioscoop, vooral nu de beoogde schrijvers David Benioff and D.B. Weiss zijn afgehaakt door een conflict in hun planning. Lucasfilm heeft nog wel een Star Wars-film op de planning staan voor december 2022, maar het is nog niet bekend of Feige met zijn project in dat tijdblok zal springen.<br/><b>     </b></p>
      <h3>Umbrella Academy-schrijver wordt showrunner voor Moon Knight</h3>
      <p>Marvel Studios heeft <a href="https://www.hollywoodreporter.com/heat-vision/marvels-moon-knight-series-finds-head-writer-umbrella-academy-series-creator-1252850">een showrunner aangetrokken voor Moon Knight</a>, een serie die deel zal uitmaken van Marvels Phase 4. Jeremy Slater, die schrijver en showrunner is voor de Umbrella Academy-serie op Netflix, zal het Marvel-project in goede banen moeten leiden en verantwoordelijk zijn voor een groot deel van het script. De aanstelling van Slater is het eerste creatieve wapenfeit voor Moon Knight, dat werd aangekondigd tijdens de D23 Expo.</p>
      <figure>
        <iframe src="https://www.youtube.com/embed/ZrkfMP6YC5M" width="608" height="370" data-service="Youtube" scrolling="no"/>
      </figure>
      <p>Naast Umbrella Academy heeft Slater meegeschreven aan het geflopte Fantastic Four van Josh Trank, de Netflix-adaptie van Death Note en de Exorcist-serie. De Moon Knight comics gaan over Mark Spector, een huurling met meerdere persoonlijkheden en alter ego’s die zijn skills gebruikt om tegen criminelen te vechten. In latere uitgaven kreeg Spector zijn krachten van de Egyptische maangod Konshu en in de meest recente verhalen staat Spector bekend als Mr. Knight, een adviseur die gekleed gaat in een wit maatpak en zijn gezicht bedekt met een wit masker.</p>
      <p>Verwacht wordt dat Moon Knight pas in 2022 zal verschijnen op Disney+, dus Slater heeft nog genoeg tijd om de serie te gaan ontwikkelen.<br/>     </p>
      <h3>Deadpool-films komen niet naar Disney+</h3>
      <p>Vanaf morgen kan je op Disney+ genieten van nieuwe content waaronder The Mandalorian, maar ook vanuit de aangekochte Fox-catalogus gaat het een en ander toegevoegd worden aan de nieuwe streamingservice van Disney. <a href="https://www.bloomberg.com/news/features/2019-11-07/inside-disney-bob-iger-on-star-wars-pixar-and-more">Bloomberg</a> sprak afgelopen week met Disney-CEO Bob Iger om de line-up van content die vanaf morgen naar Disney+ komt, te bespreken.</p>
      <figure>
        <iframe src="https://www.youtube.com/embed/gKc6PyU_O2s" width="608" height="370" data-service="Youtube" scrolling="no"/>
      </figure>
      <p>Iger noemde dertig seizoenen van The Simpsons en de klassieker The Sound of Music als voorbeelden die naar Disney+ komen, maar stipte ook aan dat R-rated content als Family Guy en de Deadpool-films achterblijft op Hulu. Met dit gegeven in het achterhoofd is het aannemelijk dat ook films als Alien, Logan en Kingsman niet naar Disney+ komen. Waarschijnlijk is die beslissing genomen omdat het streamingplatform een familieservice wordt en R-rated films passen uiteraard niet bij die gedachte.</p>
      <p>Disney+ is al twee maanden te testen in Nederland en zoals je eerder al las lanceert het platform officieel morgen op 12 november.<br/>     </p>
      <h3>Rick and Morty-schrijver aangetrokken als showrunner voor She-Hulk</h3>
      <p>Waar Moon Knight zijn showrunner vond in Umbrella Academy-schrijver Jeremy Slater, gaat de schrijver van de bekende Rick and Morty-aflevering ‘Pickle Rick’, Jessica Gao, <a href="https://www.hollywoodreporter.com/heat-vision/rick-morty-scribe-write-marvels-she-hulk-1253300">aan de slag als showrunner</a> bij een andere Marvel-serie op Disney+: She-Hulk. Net als Slater gaat Gao sturing geven aan de productie en leiding geven aan het scenaristenteam. Gao’s <i>track record </i>bestaat, naast haar werk aan Rick and Morty, uit schrijfwerk voor de series Silicon Valley (HBO), Lazy Rich Asians (ABC) en The Mighty B (Nickelodeon).</p>
      <figure>
        <iframe src="https://www.youtube.com/embed/Rw6BrzB1drs" width="608" height="370" data-service="Youtube" scrolling="no"/>
      </figure>
      <p>She-Hulk, het alter ego van Jennifer Walters, is het laatste grote Marvel-personage dat mede is gecreëerd door Stan Lee. Walters, advocaat van beroep en het nichtje van Bruce Banner, krijgt dezelfde krachten als haar neef na een bloedtransfusie. Net zoals Professor Hulk behoudt de groene vorm van Walters haar intelligentie en persoonlijkheid. De nadruk lag in She-Hulk voornamelijk op komedie, met het bijzondere gegeven van een groene, gespierde en veelzijdige advocaat als uitgangspunt.</p>
      <p>Naar verwachting komt She-Hulk eind 2020 of begin 2021 naar Disney+. Haar verhaal speelt zich, net als Moon Knight, af in Phase 4.</p>
      <p>Dit was hem alweer, de Super Power Unlimited van deze week. Check hier de Super Powerpraat van twee weken geleden als je dat nog niet gedaan hebt. Luister je liever naar de meest geeky podcast van Power Unlimited? Check dan onze kanalen op <a href="https://open.spotify.com/show/2WyWqjqNpFaxuDu9TpnP6q">Spotify</a>, <a href="https://podcasts.apple.com/nl/podcast/power-unlimited/id1326165878">Apple Podcasts</a> en <a href="https://soundcloud.com/powerunlimitedtv">SoundCloud</a>!</p>
      <p>
        <a href="https://www.pu.nl/artikelen/feature/watchmen-pilot-getoond-op-new-york-comic-con-2019/">
          <b>Super Power Unlimited 46</b>
        </a>
      </p>
      <p>
        <a href="https://www.pu.nl/artikelen/feature/deadpool-3-wacht-op-groen-licht-van-marvel-studios-super-power-unlimited/">
          <b>Super Power Unlimited 47</b>
        </a>
      </p>
      <p>
        <a href="https://www.pu.nl/artikelen/feature/paul-dano-speelt-riddler-in-the-batman-super-power-unlimited/">
          <b>Super Power Unlimited 48</b>
        </a>
      </p>
      <p>
        <a href="https://www.pu.nl/artikelen/feature/martin-scorsese-verduidelijkt-marvel-standpunt/">
          <b>Super Power Unlimited 49</b>
        </a>
      </p>
      <p>
        <b>
          <a href="https://www.pu.nl/artikelen/feature/ant-man-3-verschijnt-in-phase-5-super-power-unlimited/">Super Power Unlimited 50</a>
        </b>
      </p>
    </article>
  </body>
</html>