<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741014"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:43:00+00:00"/>
    <meta property="og:title" content="เริ่มดื่มคือมิตรพอเมาเป็นศัตรู 'พี่เขย'รัว5นัดดับ'น้องเมีย'"/>
    <meta property="og:description" content="จากมิตรภาพกลายเป้นศัตรูไปจนได้ พี่เขย-น้องเมีย นั่งดื่มสุรากันสนุกสนาน แต่พอเมากลับเริ่มตาขวาง พูดไม่เข้าหู ฝ่ายพี่เขยคว้าปืนรัวยิง 5 นัด ดับน้องเมีย"/>
  </head>
  <body>
    <article>
      <h1>เริ่มดื่มคือมิตรพอเมาเป็นศัตรู 'พี่เขย'รัว5นัดดับ'น้องเมีย'</h1>
      <address>
        <time datetime="2019-11-11T00:43:00+00:00">11 Nov 2019, 00:43</time>
      </address>
      <p>
        <b>จากมิตรภาพกลายเป้นศัตรูไปจนได้ พี่เขย-น้องเมีย นั่งดื่มสุรากันสนุกสนาน แต่พอเมากลับเริ่มตาขวาง พูดไม่เข้าหู ฝ่ายพี่เขยคว้าปืนรัวยิง 5 นัด ดับน้องเมีย</b>
      </p>
      <p>เมื่อวันที่ 11 พ.ย. พ.ต.ท.พนัส หมุนวงศ์ รอง ผกก.สส.สภ.นาสัก อ.สวี จ.ชุมพร รับแจ้งมีเหตุยิงกันในบ้านเลขที่ 260/4 หมู่ 7 ต.นาสัก จึงรุดไปตรวจสอบพร้อม พ.ต.อ.เสกสิทธิ์ สุวรรณฤทธิ์ รอง ผบก.ภ.จว.ชุมพร และพ.ต.ท.อุดร แก้วสุขศรี ผกก. ที่เกิดเหตุเป็นบ้านครึ่งปูนครึ่งไม้ พบเพียงกองเลือดจำนวนมาก ส่วนคนเจ็บถูกนำส่ง รพ.ทุ่งตะโก ทราบชื่อคือ นายสุระ ซ่อนกลิ่น อายุ 41 ปี อาชีพทำสวนทุเรียน ก่อนที่จะเสียชีวิตระหว่างนำส่งอย่างน่าสลดใจ แพทย์ชันสูตรพบว่าถูกยิงด้วยกระสุนปืนขนาด 7.65 เข้าที่ลำตัว 5 นัด<br/><br/>ต่อมา พ.ต.อ.อุดร สั่งให้ไล่ล่าหาตัวผู้ก่อเหตุ กระทั่งรู้ว่ามือปืนคือ นายถาวร พรหมวิเศษ อายุ 50 ปี เจ้าของบ้านหลังที่เกิดเหตุและเป็นพี่เขยของผู้เสียชีวิต หลังจ่อยิงเสร็จได้ขึ้นไปหลบซ่อนตัวอยู่ในห้องพักบนบ้าน ตำรวจได้เกลี้ยกล่อมอยู่นานจนเจ้าตัวยอมให้ควบคุมตัวแล้วนำตัวไปสอบปากคำที่โรงพัก</p>
      <figure>
        <img src="https://www.dailynews.co.th/admin/upload/20191111/news_arvCqhnkdI075636_533.jpg?v=20191111093?v=2009"/>
      </figure>
      <p>สอบสวนทราบว่า ก่อนเกิดเหตุ พี่เขยกับน้องเมียทั้งคู่ได้นั่งดื่มสุรากันที่ร้านค้าข้างบ้าน ตอนแรกๆก็ยังพูดคุยกันดีเป็นปกติ แต่พอมีอาการมึนเมาหนักขึ้นก็เริ่มพูดจาไม่เข้าหู ก่อนที่ฝ่ายน้องเขยจะถามพี่เขยว่ามีเงินพาพี่สาวของตนซึ่งเป็นภรรยา นายถาวร ไปหาหมอที่ รพ.หรือไม่ ถ้าไม่มีเงินก็จะเอาเงินให้หยิบยืม ทำให้ฝั่งพี่เขยที่มึนเมาแล้วไม่พอใจพูดตะคอกกลับไปทำนองว่าพูดอย่างนี้ดุถูกกันนี่หว่า จากนั้นก็วิ่งเข้าบ้านไปหยิบปืนมายิงใส่ นายสุระ 1 นัด กระสุนถูกลำตัววิ่งมาล้มที่สนามหญ้าหน้าบ้าน พี่เขยจึงตามมายิงซ้ำอีก 4 นัด ดังกล่าว<br/><br/>โดยตำรวจแจ้งข้อหาฆ่าผู้อื่นโดยเจตนาและได้ควบคุมตัวไว้ดำเนินคดีต่อไป.</p>
      <figure>
        <img src="https://www.dailynews.co.th/admin/upload/20191111/news_dedMDazTPU075637_533.jpg?v=20191111093?v=2146"/>
      </figure>
      <figure>
        <img src="https://www.dailynews.co.th/admin/upload/20191111/news_YxHjQbeWfL075829_533.jpg?v=20191111093?v=5888"/>
      </figure>
      <figure>
        <img src="https://www.dailynews.co.th/admin/upload/20191111/news_ylDzAMzeOy075828_533.jpg?v=20191111093?v=5651"/>
      </figure>
    </article>
  </body>
</html>