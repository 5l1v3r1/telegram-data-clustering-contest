<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773431,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="הדלפות בשידור חי: &quot;לא להגיד כלום לאף אחד. חשוב. גם ככה חושדים&quot;"/>
    <meta property="og:description" content="שאול אלוביץ' אמור היה להיות ממודר מהדיונים על עסקת בזק־yes, למרות זאת, קיבל הדלפות מדיונים סגורים. כך נראית הראייה המרכזית בפרשת החפרפרת: מנכ&quot;לית בזק ומזכירת החברה מדווחות מהשטח"/>
  </head>
  <body>
    <article>
      <h1>הדלפות בשידור חי: "לא להגיד כלום לאף אחד. חשוב. גם ככה חושדים"</h1>
      <h2>שאול אלוביץ' אמור היה להיות ממודר מהדיונים על עסקת בזק־yes, למרות זאת, קיבל הדלפות מדיונים סגורים. כך נראית הראייה המרכזית בפרשת החפרפרת: מנכ"לית בזק ומזכירת החברה מדווחות מהשטח</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">תומר גנון וליטל דוברוביצקי</a></address>
      <figure>
        <img src="http://www.calcalist.co.il/PicServer3/2019/11/10/946356/9.jpg"/>
      </figure>
      <p>אחת משלוש הפרשיות שמרכיבות את תיק בזק שנחקר ברשות ניירות ערך עוסקת בפעולות פליליות לכאורה שנקטו בעל השליטה לשעבר שאול אלוביץ' ומקורביו ב־2014 כדי לאשר בדירקטוריון בזק עסקת בעלי עניין מפוקפקת, שבה <a href="https://www.calcalist.co.il/markets/articles/0,7340,L-3769518,00.html">בזק תרכוש מאלוביץ' את מלוא מניותיו ב־yes.</a></p>
      <p>
        <b>עוד כתבות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773429,00.html">"בזק צריכה להודות למשרד התקשורת. אתה כאזרח צריך לקלל אותו"</a>
        </li>
      </ul>
      <p> </p>
      <ul>
        <li>
          <a href="https://www.calcalist.co.il/local/articles/0,7340,L-3773437,00.html">"וואלה הוא אתר שמשתף פעולה עם הלשכה, כמו 'ישראל היום'"</a>
        </li>
      </ul>
      <p> </p>
      <figure>
        <img src="https://images1.calcalist.co.il/PicServer3/2019/11/10/946347/6_l.jpg"/>
        <figcaption>מימין לינור יוכלמן ושאול אלוביץ' <br/>צילומים: מוטי קמחי, אוהד צויגנברג</figcaption>
      </figure>
      <p>המחיר הגבוה בעסקת המיזוג (1.05 מיליארד שקל); הסינרגיה המוטלת בספק בין חברת טלפונים קוויים ואינטרנט לבין חברת טלוויזיה רב־ערוצית; והעובדה שאלוביץ' היה חייב להיפטר בכל מקרה ממניותיו ב־yes כדי לעמוד בתנאי לקבלת היתר שליטה בבזק מרשות התחרות - כל אלה אותתו שהעסקה לא ממש טובה לבזק. בטח לא במחיר כזה.</p>
      <p>אבל אלוביץ' התעקש. מאות מיליוני שקלים שיוזרמו ליורוקום שבשליטתו ושליטת אחיו יוסי מקופת בזק בתמורה למניותיו ב־yes, היו עבורו כמו אוויר לנשימה. הוא היה צריך לשרת את חוב החברה לבנקים. גם אם זה יבוא על חשבון קופת בזק הבורסאית והמשקיעים בה.</p>
      <p>באמצעות נציגי יורוקום – בהם בנו אור אלוביץ' ויד ימינו עמיקם שורר – ניסה אלוביץ' לעשות הכל כדי לאשר את העסקה הבעייתית. עד כמה הלך רחוק? בעל השליטה, שהיה הצד הנגדי לעסקה, היה אמור להיות ממודר לחלוטין מהדיונים והחלטות ועדה מיוחדת שהוקמה לבחינת כדאיות העסקה. מה שטוב לכיס שלו לא טוב בהכרח לבזק.</p>
      <figure>
        <img src="https://images1.calcalist.co.il/PicServer3/2019/11/10/946361/13_l.jpg"/>
        <figcaption>מימין עמיקם שורר ואור אלוביץ'</figcaption>
      </figure>
      <p>אבל אלוביץ' רצה לדעת מה הולך בדיונים. על מי ללחוץ, מי מתנגד, מה המספרים, איך לשכנע. ולכן הוא הפעיל חפרפרת: מזכירת החברה והממונה על האכיפה הפנימית בבזק, עו"ד לינור יוכלמן. באמצעות מיילים, הודעות ווטסאפ ושיחות חשאיות, היא הדליפה לו ולמקורביו מידע, מסמכים ונתונים מסווגים מהדיונים, וכך סייעה להם לרמות לכאורה את חברי הוועדה.</p>
      <p>צילומי ההתכתבויות בקבוצת הווטסאפ "היועצים", שאותה פתחו האלוביצ'ים ושורר, הם בין הראיות המרכזיות להדלפות השיטתיות שקיבלו מדיוני הוועדה. הדלפות שלחלקן הקטן, כך לפי החשד, היתה אחרית גם מנכ"לית בזק סטלה הנדלר.</p>
      <p>"אם לשאול יש מידע לגבי העסקה מהצד של בזק זה ניגוד עניינים מבחינתו?", שאלו החוקרים את הנדלר. "לכאורה כן", ענתה. "ההתכתבויות של לינור מהוות ניגוד עניינים או מידע פנים?", נשאלה. הנדלר כבר לא יכלה להכחיש: "כן, לפי מה שהראתם לי". על אף שבכתבי החשדות ציינה הפרקליטות במפורש שהנדלר הדליפה מידע, היא החליטה שלא להגיש נגדה אישומים בפרשה זאת, אלא בפרשת ההדלפות ממשרד התקשורת.</p>
      <figure>
        <img src="https://images1.calcalist.co.il/PicServer3/2019/11/10/946363/16.jpg"/>
      </figure>
      <figure>
        <img src="https://images1.calcalist.co.il/PicServer3/2019/11/10/946364/17.jpg"/>
      </figure>
      <figure>
        <img src="https://images1.calcalist.co.il/PicServer3/2019/11/10/946365/18.jpg"/>
      </figure>
      <figure>
        <img src="https://images1.calcalist.co.il/PicServer3/2019/11/10/946366/19.jpg"/>
      </figure>
    </article>
  </body>
</html>