<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773485,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="60% מהחברות הרשומות בארץ לא חויבו במס"/>
    <meta property="og:description" content="לפי הדו&quot;ח ל-2018 שפורסם ע&quot;י הכלכלנית הראשית באוצר, החברות לא הגיעו לסף המס בגלל הפסדים שצברו; 90% ממס החברות שהגיע לקופת המדינה בסכום של כ-38.6 מיליארד שקל, הגיע מ-2,010 החברות החזקות במשק"/>
  </head>
  <body>
    <article>
      <h1>60% מהחברות הרשומות בארץ לא חויבו במס</h1>
      <h2>לפי הדו"ח ל-2018 שפורסם ע"י הכלכלנית הראשית באוצר, החברות לא הגיעו לסף המס בגלל הפסדים שצברו; 90% ממס החברות שהגיע לקופת המדינה בסכום של כ-38.6 מיליארד שקל, הגיע מ-2,010 החברות החזקות במשק</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">אדריאן פילוט</a></address>
      <p>כ-60% מהחברות במשק לא דיווחו על רווח ב-2018 ולכן לא שילמו מס. כך עולה מפרק בדו"ח הכנסות המדינה שפירסמה היום הכלכלנית הראשית באוצר שירה גרינברג, המוקדש למס חברות.</p>
      <p>נתון נוסף שעולה מהדו"ח: 2,010 החברות החזקות במשק הישראלי אחראיות ליצירת 92% מהכנסה של החברות בישראל, כאשר 90% ממס החברות בסך של כ-38.6 מיליארד שקל, הגיע לקופת המדינה. זאת כאשר בסך הכל ב-2018, עמדו ההכנסות ממס החברות על כ-43 מיליארד שקל. </p>
      <p>נתון נוסף שמופיע בדו"ח וממחיש עד כמה המשק הישראלי הוא ריכוזי: 2,010 החברות הגדולות, דהיינו 0.1% מכלל החברות, מרכזות כ-40% מההכנסה (למדינה מחברות) אך הן משלמות 35% מהמס בלבד. כמו כן, העשירונים השביעי עד התשיעי, מייצרים 8% מההכנסה ומשלמים 10% מהמס.</p>
      <figure>
        <img src="https://images1.calcalist.co.il/PicServer3/2019/04/02/896485/1NL.jpg"/>
        <figcaption>אילוסטרציה <br/>צילום: Pixabay</figcaption>
      </figure>
      <p> </p>
      <p>עוד עולה מהסקירה כי מס חברות תנודתי למדי וכתוצאה מכך הוא קשה יותר לחיזוי, כאשר מקור התנודתיות הוא בגבייה על חשבון העבר - כלומר הפרשי המס בניכוי החזרים. בניגוד למה שמקובל לחשוב, מס חברות הוא המקור השלישי בחשיבותו להכנסות המדינה ממסים, אחרי המע"מ ומס ההכנסה על יחידים, כאשר הוא מהווה רק 13.4% מסך הכנסות המדינה ממסים והוא מהווה כ-3% מהתמ"ג.</p>
      <p>לגבי שיעור מס חברות, זו השנה השניה בה מס חברות הסטטוטורי (הכתוב בחוק ללא הנחות והטובת) <a href="https://www.calcalist.co.il/local/articles/0,7340,L-3693535,00.html">עומד על 23% </a>כאשר ב-26 מדינות מתוך 36 מדינות ה-OECD וביניהן ישראל, שיעור מס חברות הוא יחסי, בעוד שב-10 המדינות הנותרות חל מס פרוגרסיבי, קרי, שיעור מס מופחת על רווחים נמוכים.</p>
      <figure>
        <img src="https://images1.calcalist.co.il/PicServer3/2019/10/06/939657/4L.jpg"/>
        <figcaption>שירה גרינברג, הכלכלנית ראשית במשרד האוצר <br/>צילום: אלכס קולומויסקי</figcaption>
      </figure>
      <p>למס חברות פרוגרסיבי יתרונות מדומים וחסרונות ברורים. בין שנת 2003 לשנת 2017, חלה ירידה ממוצעת של כ-8 נקודות האחוז בשיעור הסטטוטורי ב-27 מדינות, ביניהן ישראל, מתוך 34 מדינות החברות ב-OECD. בתקופה הזו, ירד שיעור המס בישראל ב-12 נקודות האחוז. לעומת זאת, השיעור עלה ב-3 מדינות (צרפת, צ'ילה ואיסלנד) ונותר ללא שינוי ב-4 מדינות נוספות.</p>
      <p>למרות שביקורת השומות שהגישו החברות הניבו תוספת של בין 3.8 מיליארד ועד ל-2.2 מיליארד שקל בשנים האחרונות, נכון לשנת 2019, רק כ-25 אלף דו"חות נבדקו מתוך אלה שהוגשו בשנת 2014, כ-18 אלף דו"חות של שנת 2015 וכ-12 אלף דו"חות של שנת 2016.</p>
      <p>קרי, שיעור ביקורת עומד על כ-13% מכלל הדו"חות בלבד, כאשר ההסתברות ליפול בשומה היא של 4% בלבד. מכאן, כי תוספת הביקורת, עשויה להניב תוספת הכנסות ממסי חברות. ובכל זאת כ-97% מהביקורות מסתיימות ללא תוספת מס.</p>
    </article>
  </body>
</html>