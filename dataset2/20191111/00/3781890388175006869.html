<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740947"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:26:00+00:00"/>
    <meta property="og:title" content="&quot;พปชร.&quot;ยันไม่ใช้วิธีดึงเกม ตั้งกมธ.ศึกษาแก้รธน. 60"/>
    <meta property="og:description" content="“พปชร.”ยันไม่ดึงเกมตั้งกมธ.ศึกษาฯ ระบุ เป็นไปตามขั้นตอน เมิน “เทพไท”เย้ยคนพปชร.คุณสมบัติไม่เทียบ “มาร์ค”เชื่อ ไม่เป็นชนวนทำพรรคร่วมร้าว"/>
  </head>
  <body>
    <article>
      <h1>"พปชร."ยันไม่ใช้วิธีดึงเกม ตั้งกมธ.ศึกษาแก้รธน. 60</h1>
      <address>
        <time datetime="2019-11-11T00:26:00+00:00">11 Nov 2019, 00:26</time>
      </address>
      <p>
        <b>“พปชร.”ยันไม่ดึงเกมตั้งกมธ.ศึกษาฯ ระบุ เป็นไปตามขั้นตอน เมิน “เทพไท”เย้ยคนพปชร.คุณสมบัติไม่เทียบ “มาร์ค”เชื่อ ไม่เป็นชนวนทำพรรคร่วมร้าว</b>
      </p>
      <p>เมื่อวันที่ 10 พ.ย.นายสมศักดิ์ พันธ์เกษม ส.ส.นครราชสีมา พรรคพลังประชารัฐ(พปชร.)ในฐานะวิปรัฐบาล กล่าวถึงการวิพากษ์วิจารณ์การตั้งคณะกรรมาธิการ(กมธ.)วิสามัญเพื่อศึกษาแนวทางและวิธีแก้ไขรัฐธรรมนูญ ที่ยังไม่ลงตัว อาจเป็นการดึงเวลาของรัฐบาล ว่า การตั้งกมธ.ศึกษาเป็นเพียงขั้นเริ่มต้นของการพูดคุยเพื่อนำไปสู่การแก้ไขรัฐธรรมนูญ ยังไม่รู้ว่าจะแก้หรือไม่แก้ และจะแก้ไขในประเด็นใด จึงไม่น่าจะถูกนำมาเป็นประเด็นอะไรเรากำลังทำความเข้าใจศึกษาสิ่งที่เป็นปัญหาของรัฐธรรมนูญและกว่าจะแก้ไขได้ก็ไม่ใช่เรื่องง่ายเพราะต้องดูปัญหาต่าง รวมถึงประโยชน์ที่ประชาชนจะได้รับด้วย ส่วนจะแก้เมื่อใดนั้นก็เป็นอีกเรื่องหนึ่ง ไม่อยากให้มาตั้งธงคิดกันไปก่อน แสดงความเห็นเชิงการเมืองกันไปมา จนอาจถูกหยิบยกไปเป็นประเด็นความขัดแย้งรอบใหม่ขึ้นอีก<br/><br/>ผู้สื่อข่าวถาม กรณีที่พล.อ.สมเจตน์ บุญถนอม ส.ว. ปฏิเสธร่วมเป็นกรรมาธิการในโควตาของรัฐบาล นายสมศักดิ์ กล่าวว่า การแสดงความของพล.อ.สมเจตน์ ที่ระบุว่าไม่ควรทำหน้าที่ข้ามสภาฯนั้นก็ถูกของท่าน เพราะส.ว.มีหน้าที่ในการกลั่นกรองเรื่องต่างๆมิใช่เป็นผู้ที่ออกกฏหมาย และการตั้งกมธ.ถือเป็นเรื่องของส.ส. และที่ผ่านมาวิปรัฐบาลรวมไปถึงวิปส.ว.ก็มีการพูดคุยกันเพื่อแลกเปลี่ยนความคิดเห็นมาตลอดดังนั้นการที่จะไม่มีส.ว.ไปร่วมไม่น่าจะเป็นปัญหา<br/><br/>เมื่อถามถึง ข้อสังเกตว่ารัฐบาลกำลังดึงเกมเรื่องการแก้ไขรัฐธรรมนูญ โดยใช้เหตุผลเรื่องความไม่ลงตัวของผู้ที่จะมาเป็นกมธ.และประธานกมธ.นายสมศักดิ์ กล่าวว่า รายชื่อที่ออกมาผ่านสื่อนั้น ยังไม่มีใครทราบ ไม่รู้มาจากไหน และพรรคพปชร.ยังไม่ได้ข้อสรุปเลย ตนเห็นว่าไม่ควรออกมาพูดกันก่อน เพราะเรื่องต่างๆเรามีกฎ กติกา กำหนดไว้ เมื่อได้ข้อยุติค่อยมาพูดคุยกัน ไม่อยากให้ใช้เชิงทางการเมืองทำให้เกิดความระหองระแหงเกิดขึ้น<br/><br/>“เชื่อว่ารัฐบาลไม่ได้ดึงเกมกรณีที่เกิดขึ้นเป็นเรื่องของสภาฯที่ต้องมาคุยมาศึกษาว่าจะแก้ไขหรือไม่อย่างไร ในเมื่อคนร่างไม่ใช่ คนใช้ไม่ได้ร่างแล้ว อาจเป็นภาระให้กับคนอื่นก็ต้องมาตั้งกมธ.ศึกษากัน ไม่ใช่ปัญหาอะไร”นายสมศักดิ์ กล่าว<br/><br/>เมื่อถามถึง กรณีที่นายเทพไท เสนพงศ์ ส.ส.นครศรีธรรมราช พรรคประชาธิปัตย์ ระบุว่ารายชื่อบุคคลของพรรคพปชร.ที่ปรากฏว่าจะมานั่งเป็นประธานกมธ.ศึกษาฯอาจสู้นายอภิสิทธิ์ เวชาชาชีวะ อดีตนายกรัฐมนตรี ไม่ได้ นายสมศักดิ์ กล่าวว่า นายเทพไทอยากพูดอะไรก็พูดไป ถือเป็นความเห็น เป็นลีลาเฉพาะตัวของนายเทพไท ไม่ใช่เรื่องของพรรค การแสดงความเห็นเช่นนั้นอาจเพราะอยู่ใกล้ชิดกับนายอภิสิทธิ์ ก็ต้องการสนับสนุนให้มาทำหน้าที่ แต่ตพแหน่งประธาน ต้องดูความเหมาะสมและกติกาต่างๆเ้วยก็จะเห็นคำตอบ ส่วนที่ระบุว่าเป็นมติของพรรคประชาธิปัตย์ที่สนับสนุนนายอภิสิทธิ์ ก็ถือเป็นมติของพรรคนั้นๆไม่ได้หมายความว่าพรรคอื่นจะต้องยอมรับมติดังกล่าวด้วย ทั้งนี้เชื่อว่าการแสดงความเห็นของสมาชิกประชาธิปัตย์และพรรคพลังพปชร.ที่มีการตอบโต้กันนั้นไม่น่าจะเป็นปัญหาทำให้เกิดความขัดแย้งระหว่างพรรคร่วมรัฐบาลแต่อย่างใดเพราะที่ผ่านมาแกนนำระดับผู้ใหญ่ก็มีการพูดคุยกันตลอดว่าจะเดินหน้าอย่างไร.<br/> </p>
    </article>
  </body>
</html>