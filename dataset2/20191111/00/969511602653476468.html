<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/black-friday-si-craciunul-aduc-35-din-cifra-de-afaceri-libris-ro-pe-2019-18567416"/>
    <meta property="og:site_name" content="BusinessMagazin"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Black Friday şi Crăciunul aduc 35% din cifra de afaceri Libris.ro pe 2019"/>
    <meta property="og:description" content="Libris.ro, cea mai mare librărie online din România, a înregistrat o cifră de afaceri de 38 de milioane de lei după primele 9 luni ale anului şi estimează că va încheia 2019 cu o cifră de afaceri ce va depăşi 55 milioane de lei. Dinamica pozitivă se datorează inclusiv finalului de an, marcat de Black Friday şi sărbătorile de iarnă, care generează 30-35% din cifra de afaceri totală, spun reprezentanţii companiei."/>
  </head>
  <body>
    <article>
      <h1>Black Friday şi Crăciunul aduc 35% din cifra de afaceri Libris.ro pe 2019</h1>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Black Friday şi Crăciunul aduc 35% din cifra de afaceri Libris.ro pe 2019</h3>
      <p>Libris.ro, cea mai mare librărie online din România, a înregistrat o cifră de afaceri de 38 de milioane de lei după primele 9 luni ale anului şi estimează că va încheia 2019 cu o cifră de afaceri ce va depăşi 55 milioane de lei. Dinamica pozitivă se datorează inclusiv finalului de an, marcat de Black Friday şi sărbătorile de iarnă, care generează 30-35% din cifra de afaceri totală, spun reprezentanţii companiei.</p>
      <p>În perioada ianuarie –septembrie 2019, Libris.ro a înregistrat o creştere de peste 35% faţă de perioada similară a lui 2018, iar cele mai mari vânzări de carte s-au înregistrat la categoriile „Carte în limba engleză” (o creştere de 215% faţă de ianuarie-septembrie 2018), „Beletristică – literatură universală” (+140%) şi „Beletristică – autori români” (75%). O dinamică deosebită s-a înregistrat şi pe segmentul „Carte pentru copii şi Biografii/Jurnale/Memorii”, unde creşterile au depăşit 60-70% faţă de 2018. Printre cei mai bine vânduţi autori români se numără Stelian Tănase, Petronela Rotar, Irina Binder şi Ioana Chicet-Macoveiciuc pe segmentul Carte pentru copii. </p>
      <p>„Ne bucurăm să constatăm că anul acesta românii chiar au citit mai mult. Acest lucru se poate observa nu doar din numărul de volume vândute, ci şi din faptul că media comenzii a crescut cu 10%. Printre factorii care au influenţat această tendinţă putem sublinia şi dinamica din literatura română, iar în ceea ce ne priveşte pe noi mărirea portofoliului disponibil, unde am ajuns la 19.000 titluri, a declarat Laura Ţeposu, co-fondator şi director de dezvoltare Libris.ro.</p>
      <p>Cele mai multe comenzi s-au înregistrat în primele 9 luni ale anului în Bucureşti, Timiş, Cluj, Iaşi şi Braşov, iar numărul vânzărilor de pe mobil a depăşit 50%, o creştere cu 10% faţă de 2018.</p>
      <p>Pentru finalul anului, Libris.ro estimează o creştere de peste 30% faţă de 2018, un motor important fiind perioada Black Friday – Crăciun. Astfel, anul acesta, Libris.ro a pregătit pentru 15 noiembrie reduceri până la 95%, timp de 24 de ore, la 99% din produsele de pe site. </p>
      <p>Citiţi mai multe pe <a href="http://www.mediafax.ro/">www.mediafax.ro</a>.</p>
    </article>
  </body>
</html>