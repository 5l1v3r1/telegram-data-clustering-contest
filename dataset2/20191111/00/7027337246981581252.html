<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697891/%D8%A8%D8%A7%D8%B2%D8%AF%D8%A7%D8%B4%D8%AA-%D9%85%D8%AD%DA%A9%D9%88%D9%85%DB%8C%D9%86-%D9%85%D8%B1%D8%A8%D9%88%D8%B7-%D8%A8%D9%87-%D9%85%D9%87%D8%B1%DB%8C%D9%87-%D9%85%D9%85%D9%86%D9%88%D8%B9-%D9%85%DB%8C-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="بازداشت محکومین مربوط به مهریه ممنوع می شود؟"/>
    <meta property="og:description" content="رئیس کمیسیون قضایی مجلس از مصوبه این کمیسیون برای ممنوعیت بازداشت و حبس محکومین مالی در مورد عدم پرداخت مهریه خبر داد."/>
  </head>
  <body>
    <article>
      <h1>بازداشت محکومین مربوط به مهریه ممنوع می شود؟</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035987_910.jpg"/>
      </figure>
      <p>رئیس کمیسیون قضایی مجلس از مصوبه این کمیسیون برای ممنوعیت بازداشت و حبس محکومین مالی در مورد عدم پرداخت مهریه خبر داد.</p>
      <p>الهیار ملکشاهی نماینده مردم کوهدشت در مجلس شورای اسلامی در گفت‌وگو با فارس با اشاره به نشست امروز کمیسیون قضایی مجلس گفت:‌ در جلسه امروز چهار ماده لایحه اصلاح قانون تجارت اعاده شده از صحن علنی مجلس به کمیسیون مورد بررسی قرار گرفت و اصلاحات لازم در مورد آن انجام شد.</p>
      <p>وی افزود: همچنین در این جلسه طرح مجازات توهین‌کنندگان به ادیان و مذاهب پذیرفته در قانون اساسی بررسی و یک ماده از آن به تصویب اعضای کمیسیون رسید.</p>
      <p>رئیس کمیسیون قضایی مجلس اظهار داشت: براساس مصوبه امروز کمیسیون توهین‌کنندگان به ادیان و مذاهب پذیرفته شده در قانون اساسی به حبس بین 2 تا 5 سال و پرداخت جریمه نقدی بین 8 تا 18 میلیون تومان و یا یکی از این دو مورد محکوم خواهند شد.</p>
      <p>ملکشاهی خاطرنشان کرد: علاوه بر این در جلسه امروز اعضای کمیسیون کلیات طرحی را تصویب کردند که دستگیری و حبس محکومین مسائل مالی در مورد عدم پرداخت مهریه را ممنوع کرده است.</p>
    </article>
  </body>
</html>