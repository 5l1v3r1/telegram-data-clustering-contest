<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-zamku-ve-valticich-posedme-zasednou-spolecne-vlady-cr-a-sr/1819485?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T00:16:00+00:00"/>
    <meta property="og:title" content="Na zámku ve Valticích posedmé zasednou společně vlády ČR a SR"/>
    <meta property="og:description" content="Valtice (Břeclavsko) - Záležitosti Evropské unie včetně víceletého finančního rámce na roky 2021 až 2027, klimatickou politiku, otázku migrace i bilaterální vztahy proberou dnes na společném zasedání vlády České republiky a Slovenska. Setkání na zámku ve Valticích bude sedmým společným jednáním kabinetů v rámci tradice, která začala v roce 2012."/>
  </head>
  <body>
    <article>
      <h1>Na zámku ve Valticích posedmé zasednou společně vlády ČR a SR</h1>
      <address><time datetime="2019-11-11T00:16:00+00:00">11 Nov 2019, 00:16</time> by <a rel="author" href="http://www.ctk.cz/" target="_blank">ČTK</a></address>
      <p>Valtice (Břeclavsko) - Záležitosti Evropské unie včetně víceletého finančního rámce na roky 2021 až 2027, klimatickou politiku, otázku migrace i bilaterální vztahy proberou dnes na společném zasedání vlády České republiky a Slovenska. Setkání na zámku ve Valticích bude sedmým společným jednáním kabinetů v rámci tradice, která začala v roce 2012.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573467132_P201911110364801.jpg"/>
        </figure>
        <figure>
          <img src="https://i3.cn.cz/6/1573471549_P201911110453301.jpg"/>
        </figure>
        <figure>
          <img src="https://i3.cn.cz/6/1573478252_P201911110572701.jpg"/>
        </figure>
      </slideshow>
      <p>Ministři vlád Andreje Babiše (ANO) a Petera Pellegriniho naposledy společně zasedli loni v září v Košicích. Dnešní jednání bude mít obvyklý scénář, kdy se po úvodním společném zasedání uskuteční separátní jednání premiérů a jednotlivých ministrů s jejich protějšky. Babiš a Pellegrini by měli podle úřadu vlády mluvit o přeshraničních projektech i prohlubování vzájemné spolupráce mezi zeměmi.</p>
      <p>Slovenské ministerstvo zahraničí v materiálu k dnešní schůzce uvedlo, že by se jednání měla týkat výstavby nových rychlostních silnic, spolupráce v ekonomice či obraně. Politici obou stran dlouhodobě zmiňují potřebu nových silničních propojení mezi Českem a Slovenskem. Ke stávající dálnici z Brna do Bratislavy Slovensko dříve naplánovalo rychlostní silnice k hranicím s ČR na západě i severu země, s jejich budováním se ale dosud nezačalo.</p>
      <p>Zatímco loni se schůzka konala v Košicích před 100. výročím vzniku Československa a čtvrtstoletím samostatnosti ČR a Slovenska, tentokrát se uskuteční ve znamení připomínky na 30. výročí takzvané sametové revoluce. Ta v roce 1989 vedla v tehdejším Československu k pádu komunistického režimu.</p>
    </article>
  </body>
</html>