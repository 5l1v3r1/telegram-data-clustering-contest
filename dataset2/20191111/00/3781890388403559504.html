<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741012"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:48:00+00:00"/>
    <meta property="og:title" content="'ผู้นำโบลิเวีย'ลาออกหลังโดนบีบหนักเรื่อง'ผลเลือกตั้ง'"/>
    <meta property="og:description" content="ประธานาธิบดีอีโว โมราเลส ลาออกจากตำแหน่งผู้นำโบลิเวีย ท่ามกลางแรงกดดันอย่างหนักจากกองทัพและตำรวจ หลังเกิดข้อกังขาเรื่องการนับคะแนนเลือกตั้งประธานาธิบดีเมื่อเดือนที่แล้ว"/>
  </head>
  <body>
    <article>
      <h1>'ผู้นำโบลิเวีย'ลาออกหลังโดนบีบหนักเรื่อง'ผลเลือกตั้ง'</h1>
      <address>
        <time datetime="2019-11-11T00:48:00+00:00">11 Nov 2019, 00:48</time>
      </address>
      <p>
        <b>ประธานาธิบดีอีโว โมราเลส ลาออกจากตำแหน่งผู้นำโบลิเวีย ท่ามกลางแรงกดดันอย่างหนักจากกองทัพและตำรวจ หลังเกิดข้อกังขาเรื่องการนับคะแนนเลือกตั้งประธานาธิบดีเมื่อเดือนที่แล้ว</b>
      </p>
      <p>สำนักข่าวต่างประเทศรายงานจากกรุงลาปาซ ประเทศโบลิเวีย เมื่อวันที่ 10 พ.ย. ว่าประธานาธิบดีอีโว โมราเลส แถลงผ่านสถานีโทรทัศน์แห่งชาติ เมื่อวันอาทิตย์ ลาออกจากตำแหน่งผู้นำโบลิเวีย และเรียกร้องให้ผู้ประท้วงต่อต้านรัฐบาลยุติการใช้ความรุนแรง เพื่อคืนความสงบสุขกลับสู่บ้านเมือง แต่การที่รองประธานาธิบดีอัลวาโร การ์เซีย ลิเนรา น.ส.เอเดรียนา ซัลวาเตียร์รา ประธานวุฒิสภา และนายลูอิส อัลแบร์โต ซานเชซ ประธานสภาผู้แทนราษฎร  ตลอดจนรัฐมนตรีแทบทั้งหมด พร้อมใจกันลาออกจากตำแหน่งด้วย ส่งผลให้ตอนนี้โบลิเวียยังไม่มีผู้นำรักษาการ และส่งผลให้เสถียรภาพทางการเมืองในประเทศตกอยู่ในภาวะสุญญากาศ อย่างไรก็ตาม ฝ่ายผู้ประท้วงต่อต้านรัฐบาลพากันเฉลิมฉลองแสดงความยินดีและ "ประกาศชัยชนะ"<br/> </p>
      <figure>
        <iframe data-src="https://twitter.com/telesurenglish/status/1193686007889190914?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_OUXHmzdQBv072544_533.jpg?v=20191111103?v=1985"/>
      </figure>
      <p><b>อดีตประธานาธิบดีคาร์ลอส เมซา<br/></b> <br/>ทั้งนี้ การชุมนุมประท้วงต่อต้านรัฐบาลโบลิเวียเกิดขึ้นแทบทันทีหลังคณะกรรมการการเลือกตั้งประกาศผลการนับคะแนน "อย่างเป็นทางการ" ของการเลือกตั้งประธานาธิบดี ซึ่งมีขึ้นเมื่อวันอาทิตย์ที่ 20 ต.ค. ที่ผ่านมา ว่าโมราเลชนะผู้สมัครซึ่งมีคะแนนตามมาใกล้เคียงที่สุด คืออดีตประธานาธิบดีคาร์ลอส เมซา "ด้วยคะแนนเสียงฉิวเฉียด" จึงไม่ต้องมีการเลือกตั้งรอบชิงดำ ทั้งที่ก่อนหน้านั้นคณะกรรมการการเลือกตั้งกำหนดวันลงคะแนนรอบชิงดำไว้แล้วคือวันที่ 15 ธ.ค. นี้ ซึ่งจะเป็นครั้งแรกสำหรับโมราเลส ผู้นำโบลิเวียคนแรกซึ่งมีเชื้อสายกลุ่มชาติพันธุ์ และยังเป็นผู้นำประเทศซึ่งครองอำนาจยาวนานที่สุดในอเมริกาใต้ โดยโมราเลส วัย 60 ปี ดำรงตำแหน่งผู้นำโบลิเวียตั้งแต่ปี 2549</p>
      <figure>
        <img src="https://www.dailynews.co.th/admin/upload/20191111/news_bBjaLisfQb072029_533.jpg?v=20191111103?v=7093"/>
      </figure>
      <p> <br/>ด้านองค์การนานารัฐอเมริกัน ( โอเอเอส ) เข้ามาไกล่เกลี่ยและทำการตรวจสอบผลการนับคะแนนใหม่ทั้งหมด และประกาศก่อนการแถลงลาออกของโมราเลสเพียงไม่กี่ชั่วโมง ว่า "มีการทุจริตอย่างชัดเจน" แม้โมราเลสยอมรับและจะจัดการเลือกตั้งใหม่ แต่ผู้บัญชาการกองทัพและผู้บัญชาการตำรวจแห่งชาติออกแถลงการณ์ร่วมกันว่าโมราเลส "ควรสละอำนาจ"<br/> <br/>ในเวลาเดียวกัน บรรดาประเทศในลาตินอเมริกาที่มีรัฐบาลฝ่ายซ้ายพากันวิจารณ์สถานการณ์ในฌบลิเวีย "คือการรัฐประหาร" ขณะที่กระทรวงการต่างประเทศเม็กซิโกเสนอการมอบสถานะผู้ลี้ภัยให้แก่โมราเลส หลังมีรายงานว่าเจ้าหน้าที่รัฐหลายสิบคนพากันเข้าไปหลบภัยในสถานเอกอัครราชทูตเม็กซิโกประจำกรุงลาปาซ ด้วยความหวั่นเกรง "อันตราย" จากการประท้วงซึ่งส่งผลให้มีผู้เสียชีวิตแล้วอย่างน้อย 3 คน แต่ต่อมาปรากฏว่าโมราเลสและอดีตเจ้าหน้าที่ระดับสูงหลายคนในรัฐบาล "อยู่ภายใต้การควบคุมตัว" ของกองทัพ.<br/><br/><b>เครดิตภาพ : AP, REUTERS</b></p>
    </article>
  </body>
</html>