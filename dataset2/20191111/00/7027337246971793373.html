<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697892/%D9%84%D8%BA%D9%88-%D9%85%D8%B5%D9%88%D8%A8%D9%87-%D8%AA%D8%BA%DB%8C%DB%8C%D8%B1-%D8%B1%D8%B4%D8%AA%D9%87-%D9%81%D8%B1%D8%B2%D9%86%D8%AF%D8%A7%D9%86-%D9%87%DB%8C%D8%A7%D8%AA-%D8%B9%D9%84%D9%85%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D9%87-%D8%B4%D8%B1%D8%A7%DB%8C%D8%B7-%D8%AA%D8%AD%D8%B5%DB%8C%D9%84%DB%8C-%D9%82%D8%A8%D9%84-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="لغو مصوبه تغییر رشته فرزندان هیات علمی دانشگاه آزاد/ دانشجویان به شرایط تحصیلی قبل برمی‌گردند"/>
    <meta property="og:description" content="سخنگوی کمیسیون آموزش و تحقیقات مجلس از لغو مصوبه مربوط به امکان تغییر رشته فرزندان اعضای هیات علمی دانشگاه آزاد به رشته‌های علوم پزشکی خبر داد و گفت: دانشجویان متخلف که تغییر رشته داده‌اند به شرایط تحصیلی قبل برمی‌گردند."/>
  </head>
  <body>
    <article>
      <h1>لغو مصوبه تغییر رشته فرزندان هیات علمی دانشگاه آزاد/ دانشجویان به شرایط تحصیلی قبل برمی‌گردند</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035988_109.jpg"/>
      </figure>
      <p>سخنگوی کمیسیون آموزش و تحقیقات مجلس از لغو مصوبه مربوط به امکان تغییر رشته فرزندان اعضای هیات علمی دانشگاه آزاد به رشته‌های علوم پزشکی خبر داد و گفت: دانشجویان متخلف که تغییر رشته داده‌اند به شرایط تحصیلی قبل برمی‌گردند.</p>
      <p>سید حمایت میرزاده، روز دوشنبه در گفت‌وگو با ایرنا خاطرنشان کرد: نحوه پذیرش دانشجویان گروه پزشکی از سال تحصیلی ۱۳۹۶ تاکنون با حضور محمد مهدی طهرانچی رئیس دانشگاه آزاد اسلامی، محمدباقر لاریجانی معاون آموزشی وزیر بهداشت و ابراهیم خدایی رئیس سازمان سنجش برگزار شد.</p>
      <p>وی، مصوبه مربوط به امکان تغییر رشته فرزندان اعضای هیات علمی دانشگاه آزاد به رشته های پزشکی را خلاف قانون اساسی عنوان کرد و یادآورشد: بر اساس گزارش مرکز پژوهش های مجلس شورای اسلامی، حتی در مواردی از تغییر رشته، این مصوبه غیرقانونی نیز رعایت نشده است.</p>
      <p>وی افزود: در کمیسیون آموزش مجلس، مقرر شد که با افراد متخلف برخورد و به کمیسیون آموزش هم گزارش شود و افرادی که خارج از ضوابط در جایگاهی مشغول به کار یا در رشته‌ای مشغول به تحصیل هستند به شرایط قبل برگردند و مصوبه مزبور نیز لغو شود.</p>
      <p>میرزاده به حضور وزیر آموزش پرورش و معاونین وی در کمیسیون نیز اشاره کرد و مطالبات انباشته فرهنگیان خارج از کشور را موضوع این نشست عنوان کرد.</p>
      <p>وی به نقل از وزیر آموزش پرورش از آماده پرداخت بودن ۲۵ درصد از مطالبات فرهنگیان خبر داد و گفت: نزدیک به ۷۵ درصد مطالبات انباشته فرهنگیان نیازمند تخصیص بودجه است.</p>
      <p>بر اساس امتیاز "فرزندان هیات علمی"، فرزندان هیات علمی دانشگاه آزاد در صورت کسب ۹۰ درصد نمره کل آخرین فرد پذیرفته شده در کنکور، می توانستند از دانشگاه مبدا به یکی از دانشگاه‌های محل خدمت یکی از والدین خود و یا در صورت نبودن آن رشته در آن شهر به دانشگاه نزدیکترین شهر محل خدمت والدین خود، با تعیین سازمان در همان مقطع و گروه آزمایشی و دارا بودن حد نصاب انتقال یابند. آنچه، به صورت خاص، باعث ورود رسانه‌ها به این موضوع شد، این تخلف بود که افرادی بدون رعایت ضوابط، از رشته‌های غیرپزشکی به رشته‌های پزشکی منتقل شده بودند.</p>
    </article>
  </body>
</html>