<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697797/%DA%A9%D8%A7%D8%B1%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D8%A7%D8%B3%D9%84%D8%AD%D9%87-%D8%B3%D8%A7%D8%B2%DB%8C-%D9%88-%DA%A9%D8%AA%D8%A7%D8%A8%E2%80%8C%D9%87%D8%A7%DB%8C-%DA%A9%D9%86%DA%A9%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کارخانه‌های اسلحه سازی و کتاب‌های کنکور"/>
    <meta property="og:description" content="به آنها تلقین شده است تنها راه رسیدن به دانشگاه خوب از کتاب‌های موسسه فلان یا جزوه‌های بهمان می‌گذرد."/>
  </head>
  <body>
    <article>
      <h1>کارخانه‌های اسلحه سازی و کتاب‌های کنکور</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>به آنها تلقین شده است تنها راه رسیدن به دانشگاه خوب از کتاب‌های موسسه فلان یا جزوه‌های بهمان می‌گذرد.</b>
      </p>
      <p>عصرایران؛ مصطفی داننده- در زمانی که ما مدرسه می‌رفتیم، استفاده از<a href="https://www.asriran.com/fa/news/690208/%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D9%85%D8%AF%D8%A7%D8%B1%D8%B3-%D8%B1%D8%A7-%D8%AA%D8%A8%D8%B1%DB%8C%DA%A9-%D9%86%D9%85%DB%8C-%DA%AF%D9%88%DB%8C%DB%8C%D9%85-%D8%A8%D9%87-%D9%87%D9%81%D8%AA-%D8%AF%D9%84%DB%8C%D9%84"><b> کتاب‌های کمک آموزشی</b></a> که معروف به «حل المسائل» کاری مثل فرار از <a href="https://www.asriran.com/fa/news/697240/%D8%B4%D9%84%D8%A7%D9%82-%D9%85%D8%B9%D9%84%D9%85-%D8%A8%D8%B1-%D8%AA%D9%86%D9%90-%D9%85%D8%AD%D8%B5%D9%84-%D8%AA%D8%B1%D8%B3%D8%A7%D9%86%D8%AF%D9%86-%DB%8C%D8%A7-%D8%B4%DA%A9%D9%88%D9%81%D8%A7-%DA%A9%D8%B1%D8%AF%D9%86"><b>مدرسه</b></a> بود. معلم‌ها، دانش آموزان را به خاطر استفاده از این کتاب‌ها مواخذه می‌کردند.</p>
      <p>چندی پیش در خیابان انقلاب تهران که تنها خیابان ایران است که با کتاب سروکار دارد به دنبال کتابی می‌گشتم، دیدم که خانواده‌ها در پاساژهای کتاب فروشی در به در، در پی خرید کتاب‌های کمک آموزشی هستند. به ویژه آنهایی که فرزندان کنکوری دارند.</p>
      <p>با یکی از پدران این بچه‌ها که بیرون مغازه ایستاده بود تا دختر و همسرش کتاب بخرند، پرسیدم چه اصراری به خرید این کتاب‌ها دارید؟ گفت:  دست به دلم نگذار که خون است. معلم دخترم گفته است بدون خواندن کتاب‌های فلان موسسه، در <a href="https://www.asriran.com/fa/news/696486/%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%B3%D8%A7%D8%B9%D8%AA-%D8%A2%D9%85%D9%88%D8%B2%D8%B4%DB%8C-%D8%A8%D8%A7%DB%8C%D8%AF-%D8%A8%D9%87-%DA%A9%D9%85%D8%AA%D8%B1-%D8%A7%D8%B2-8-%D9%87%D8%B2%D8%A7%D8%B1-%DA%A9%D8%A7%D9%87%D8%B4-%DB%8C%D8%A7%D8%A8%D8%AF"><b>کنکور</b></a> قبول نخواهید شد یا حداقل جای خوبی قبول نخواهید شد.</p>
      <figure>
        <img src="https://cdn.asriran.com/files/fa/news/1398/8/20/1035753_286.jpg"/>
      </figure>
      <p> </p>
      <p>حتی شما در سایت‌هایی مثل دیوار هم می‌توانید رد پای این کتاب‌ها را ببیند. بخشی از مردم به خاطر قیمت بالای این کتاب‌ها، دست به دامن کتاب‌های دست دومی شده‌اند که در این سایت‌ها به فروش گذاشته شده است.</p>
      <p>بله، به همین راحتی مردم مجبور می‌شوند برای رفتن بچه‌هایشان به دانشگاه، از این کتاب‌ها استفاده کنند. چون به آنها تلقین شده است تنها راه رسیدن به دانشگاه خوب از کتاب‌های موسسه فلان یا جزوه‌های بهمان می‌گذرد.</p>
      <p>این یعنی کتاب‌هایی که بچه‌ها در دوران تحصیل به عنوان کتاب‌های رسمی آموزش و پرورش می‌خوانند، به هیچ دردی نمی‌خورد و با خواندن آنها دانش آموزان به توفیقی دست پیدا نمی‌کنند. واقعا اگر این کتاب‌ها به درد نخور است بهتر است آنها را جمع کنید و به بچه‌ها از دوران ابتدایی چند کتاب تست بدهید تا آنها برای کنکور آماده شوند.</p>
      <p>این کتاب‌ها به بچه‌ها می‌آموزند که احتیاجی نیست، مسئله‌ای را یاد بگیرید. احتیاجی نیست علمی را فرابگیرید کافی فقط حفظ کنید تا مثلا در دانشگاه تهران قبول شوید.</p>
      <p>برنامه‌های کنکوری تلویزیون را ببیند تا متوجه شوید چه می‌گویم. آنها یکسری فرمول را به مخ بچه‌ها پیچ می‌کنند و می‌گویند اگر از این روش استفاده کنید، حتما در دانشگاه قبول می‌شوید .</p>
      <p>بچه‌هایی که فقط حفظ کرده‌اند و یاد نگرفته‌اند به دانشگاه می‌روند و آنجا تازه می‌فهمند که چقدر نمی‌دانند.</p>
      <p>دلیل حذف نشدن کنکور در ایران خیلی واضح است. صنعتی به راه افتاده است که حسابی پول ساز است. درست مثل کارخانه‌های اسلحه سازی آمریکایی یا روسی . آنها اگر جهان در آرامش باشد و همه با صلح کنار هم زندگی کنند، بیکار می‌شوند. آنها وقتی آتش جنگی به پا می‌شود، لبخند می‌زنند چون  نان خود را در خون مردم می‌زنند  و زندگی می‌کنند.</p>
      <p>خانواده‌های کنکوری در ایران هم هزینه می‌کنند، استرس می‌کشند، سرکوفت فرزندان خود را برای عدم تهیه کامل این کتاب‌ها تحمل می‌کنند تا جیب برخی پر از پول شود و آنها به ثروت‌های آنچنانی دست پیدا کنند.</p>
      <p>دردناک تر این که چندی پیش دوستی یک سری از این کتاب ها را می خواست اینترنتی سفارش بدهد و یکی از گزینه ها تخفیف مدیران مدارس بود! این گزینه ناخواسته این شایبه را ایجاد می کند که انگار برخی از مدیران مدارس هم با این شبکه در ارتباط اند. حدسی که امیدوارم درست نباشد چون داستان را اسف بارتر می کند.</p>
      <p>تا وقتی سیستم آموزشی در ایران بر این منوال است و کنکور با این شیوه برقرار، نمی‌شود امید داشت که در این روند تغییر ایجاد شود.</p>
    </article>
  </body>
</html>