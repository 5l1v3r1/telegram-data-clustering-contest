<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/sta-igra-sergej-on-kaze-da-je-desetka-ali-da-je-povucen-legenda-intera-ga-kritikuje-da-ne-igra-odbranu/342227"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Šta igra Sergej? On kaže da je “desetka”, ali da je povučen, legenda Intera ga kritikuje da ne igra odbranu"/>
    <meta property="og:description" content="A Englezi pišu o interesovanju Čelsija"/>
  </head>
  <body>
    <article>
      <h1>Šta igra Sergej? On kaže da je “desetka”, ali da je povučen, legenda Intera ga kritikuje da ne igra odbranu</h1>
      <h2>A Englezi pišu o interesovanju Čelsija</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Lacio je u naletu forme. Uprkos posrtanjima u Ligi Evrope i skoro sigurnoj eliminaciji iz grupne faze, Nebeskoplavi blistaju u Seriji A. Vezali su četiri pobede, popeli se na tereće mesto prvenstvene lestvice i istakli ozbiljnu kandidaturu za plasman u Ligu Šampiona.</p>
      <p>Sve to sa timom za koji su mnogi uoči sezone rekli da je limitiran i doveden do maksimalnih granica, pa su prednost davali Napoliju, Romi, Atalanti, čak i Milanu. Gazda <b>Klaudio</b> <b>Lotito</b> ne želi da uloži u pojačanja i Lacio zavisi od učinka trojice ofanzivnih vezista <b>Luis</b> <b>Alberta</b>, <b>Sergeja</b> <b>Milinković</b> <b>Savića</b>, <b>Hoakina</b> <b>Koree</b> i napadača <b>Ćira</b> <b>Imobilea</b>. Ovaj ofanzivni kvartet je najzaslužniji za većinu golova i pobeda. <b>Imobile</b> i <b>Korea</b> su po broju golova (20) najefikasniji tandem u “ligama petice”, <b>Luis Alberto</b> je sa osam asistencija ubedljivo prvi asistent Serije A, a probudio se i <b>Sergej</b> <b>Milinković</b> <b>Savić</b> koji ima tri gola i pet asistencija na 16 utakmica u svim takmičenjima od početka sezone. Od 27 postignutih golova Lacija u Seriji A (plus jedan autogol), njih četvorica su dali 23. Od 24 asistencija Lacija u prvenstvu, <b>Imobile</b>, <b>Alberto</b> i <b>Milinković</b> <b>Savić</b> su upisali 18.</p>
      <p>Srbin je juče golom za 2:1 prelomio pobedu protiv Lećea, skrivio je i iznudio penal, ostavio dobar utisak. Ipak, u fazi odbrane bi mogao da pruži veći doprinos. Tako smatra Interov legendarni defanzivac i kapiten <b>Đuzepe</b> <b>Bergomi</b> koji radi kao stručni konsultant na italijanskoj teleiziji.<br/><b>“Lacio je briljantan napred sa brzim promenama pozicija njegovih ofanzivnih igrača. Igra spektakularan fudbal, ali u defanzivi mu fale Sergej Milinković Savić i Luis Alberto. Oni su dvojica ofanzivnih vezista koji izazivaju nepredvidivost celog tima. Lacio zbog toga pati pozadi i primio je od Lećea dva gola, a mogao je i još neki. Moraju da se poboljšaju u tom segmentu”,</b> smatra <b>Bergomi</b>.</p>
      <p>Sa druge strane, <b>Milinković</b> <b>Savić</b> ima durgačije mišljenje i smatra da igra defanzivnije od svoje prirodne pozicije.<br/><b>“Ove sezone igram povučenije i zato me nema toliko u ofanzivi. Nije neka velika razlika, osim što me nema tako često u protivničkom šesanestercu kao ranije i to je jedina stvar koju radim manje nego prošlih sezona. Po mom mišljenju, moja pozicija je “desetka”, odnosno plejmejker. Ali u timu imamo igrače koji vole da imaju loptu u nogama, a posed lopte je jako važan. Ako krećete u napad iz poslednje linije, uvek ste okrenuti licem prema protivničkom golu i otvara vam se prilika da napadnete. Značio mi je gol, ali najbitnije je da smo pobedili”,</b> rekao je <b>Milinković</b> <b>Savić</b>.</p>
      <p>Srpski vezista se polako vraća u formu posle nešto lošijeg starta sezone, a ostrvski tabloidi pišu o inetersovanju Čelsija. Britanski <i>San</i> javlja da Čelsi čeka zeleno svetlo od UEFA za registraciju novih igrača i ukidanje zabrane transfera u januaru da bi krenuo u kupovinu, a prva meta je navodno <b>Milinković Savić.</b> I spremni su da plate oko 70.000.000 evra za njega. <b>Sergej</b> ima ugovor u Rimu do 2023. godine, a Lacio mu od letos nudi produžetak, saradnje za još jednu sezonu uz povišicu plate koja trenutno iznosi 2.500.000 evra godišnje. Ipak, Srbin još nije prihvatio novi ugovor… O njemu ozbiljno razmišlja i Inter kao o kapitalnom pojačanju za sledeće leto.</p>
      <p>(FOTO: reuters)</p>
    </article>
  </body>
</html>