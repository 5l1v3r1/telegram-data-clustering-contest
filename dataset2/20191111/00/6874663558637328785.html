<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773522,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="בן משה קיבל רישיון הפעלה לתחנת הכוח בקריית גת"/>
    <meta property="og:description" content="דור אלון קיבלה מרשות החשמל רישיון ייצור ואספקה לתחנת הכוח. להערכת החברה, היא תניב EBIDTA ממוצע של 64 מיליון שקל בשנה"/>
  </head>
  <body>
    <article>
      <h1>בן משה קיבל רישיון הפעלה לתחנת הכוח בקריית גת</h1>
      <h2>דור אלון קיבלה מרשות החשמל רישיון ייצור ואספקה לתחנת הכוח. להערכת החברה, היא תניב EBIDTA ממוצע של 64 מיליון שקל בשנה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">ליאור גוטמן</a></address>
      <p>חברת דור אלון מקבוצת רבוע כחול קיבלה מרשות החשמל רישיון ייצור ואספקה חשמל לתחנת הכוח שלה בקריית גת. מדובר בתחנת כוח שפועלת בכוח גז טבעי עם כושר ייצור של כ-73 מגה וואט (כחצי אחוז מכושר הייצור של חברת החשמל).</p>
      <p>לטענת דור אלון, הפעלת תחנת הכוח תניב לאורך שנות הפרויקט EBITDA (רווח לפני ריבית, מסים, פחת והפחתות) ממוצע בהיקף של כ-64 מיליון שקל בשנה, זאת בהנחה שהסכם הגז הנוכחי שלה מול מאגר תמר, כמו גם תמחורו, יישארו ללא שינוי.</p>
      <p>במשק האנרגיה מעריכים שהחברה מנהלת מו"מ מול שותפות לווייתן כמו גם מול אנרג'יאן היוונית-בריטית בניסיון להוריד את מחיר הגז שלה לתחומי ההגבלות של מתווה הגז הממשלתי (כ-4.8 דולר ליחידת חום), ובמידה וחוזה גז חדש ייחתם, ההוזלה האפשרית של עלות הגז תנוע עד 25% - מהלך שיתרום לגידול ברווח התפעולי של תחנת הכוח.</p>
      <figure>
        <img src="https://images1.calcalist.co.il/PicServer3/2017/11/21/773417/CAL048936_l.jpg"/>
        <figcaption>מוטי בן משה <br/>צילום: עמית שעל</figcaption>
      </figure>
      <p>בדור אלון מכוונים למנף את הרפורמה במשק החשמל, והתחנה הנוכחית אינה היחידה שהם מתכננים לבנות. החברה אף נכנסה לאחרונה לתחום ייצור החשמל ממתקנים סולאריים שהותקנו על גגות מבני החברה, תחת הסדרת "מונה נטו" (ייצור החשמל העצמי מתקזז עם הרכש מחברת החשמל) ובהיקף של כ-2 מגה וואט. עוד בתוכניות החברה - כניסה להקמת והפעלת תחנות כוח זעירות ("מיקרו גנרציה") במפעלים ואזורי מסחר, עם צבר חוזים של כ-40 מגה שכבר נחתמו.</p>
      <p>מוטי בן משה, יו"ר אלון רבוע כחול ובעל השליטה צוטט היום באומרו ש"דור אלון ממשיכה להרחיב בהתמדה את זרוע פעילות האנרגיה בקבוצה, וקבלת הרישיון תאפשר לנו לממש את הפוטנציאל העסקי הרב שאנו מזהים בתחום תחנות הכוח".</p>
      <p>מנכ"ל דור אלון עמית זאב אמר שהרשיון מהווה "אבן דרך משמעותית בפעולות שאנו מבצעים להגדלת כושר הייצור בתחום האנרגיה. לצד הפעילות בתחנת הכוח בקריית גת, דור אלון עוסקת בייזום תחנות כוח זעירות והשלמנו התקנת גגות סולאריים (PV) ביותר מ-30 אתרים. אנו ממשיכים ופועלים להגדלת כושר הייצור בתחום זה".</p>
    </article>
  </body>
</html>