<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140561/%D8%AC%D8%B2%D8%A6%DB%8C%D8%A7%D8%AA-%D8%AA%D9%81%D8%A7%D9%87%D9%85-%D9%86%D8%A7%D9%85%D9%87-%D8%B1%D8%A7%D9%87%D8%AF%D8%A7%D8%B1%DB%8C-%D8%A8%D8%A7-%D8%B4%D8%B1%DA%A9%D8%AA-%D9%BE%D8%B1%D8%AD%D8%A7%D8%B4%DB%8C%D9%87-%D9%81%D8%B1%D8%A7%D8%A8%D9%88%D8%B1%D8%B3%DB%8C-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="جزئیات تفاهم نامه راهداری با شرکت پرحاشیه فرابورسی اعلام شد"/>
    <meta property="og:description" content="رئیس سازمان راهداری از جزئیات انعقاد تفاهم نامه جدید با هپکو برای ساخت و تحویل ۳۰۰ دستگاه انواع ماشین آلات خبر داد."/>
  </head>
  <body>
    <article>
      <h1>جزئیات تفاهم نامه راهداری با شرکت پرحاشیه فرابورسی اعلام شد</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <i>رئیس سازمان راهداری از جزئیات انعقاد تفاهم نامه جدید با هپکو برای ساخت و تحویل ۳۰۰ دستگاه انواع ماشین آلات خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، عبدالهاشم حسن‌نیا با اشاره به اینکه سازمان راهداری و حمل و نقل جاده‌ای، پیش از این‌ دو قرارداد با شرکت هپکو بابت تولید ماشین‌آلات راهداری و راهسازی داشت‌ به فارس گفت: این شرکت به دلیل مشکلات نتوانست قرارداد‌ها را اجرایی کند. یکی از قرارداد‌ها شامل 75 دستگاه ادوات و ماشین‌آلات بود که ‌با پیگیری و ترک تشریفات واگذار شد اما آنها این پروژه را انجام ندادند.</p>
      <p>وی افزود: همچنین مناقصه‌ای درباره 34 دستگاه گریدر برای اقدامات ویژه راهداری زمستانی داشتیم که آن هم اجرا نشد. در راستای حمایت از این شرکت دوباره با آنها قرارداد ساخت 300 دستگاه ماشین‌آلات راهداری و راهسازی منعقد می‌کنیم منوط به اینکه بهره‌وری را در سیستم افزایش دهند، ضمن آنکه کارآمدی را به روز کنند.</p>
      <p>این مقام مسئول ادامه داد: مذاکرات در این‌باره در حال انجام است و مقرر شده هپکو آنالیز قیمت ارائه دهد اما انتظار داریم نظیر دو قرارداد قبلی رفتار نکنند. در فعالیت‌های راهداری خصوصاً راهداری زمستانی در سیل، برف و غیره ‌به این ماشین‌آلات بسیار نیاز داریم. اگر هپکو چند سال گذشته ماشین‌آلاتی را که قرارداد بسته بودیم ارائه می کرد، امروز مشکلات کمتری داشتیم. گریدرها آن زمان حدود یک میلیارد تومان قیمت داشت‌ اما اکنون 4 میلیارد تومان قیمت دارد و تهیه آن هم قطعا مشکل‌تر است.</p>
      <p>حسن‌نیا اظهار امیدواری کرد هپکو بتواند بخشی از این ماشین‌آلات را تا شب عید تحویل دهد در غیر این صورت مجبور هستیم ماشین‌آلات لازم را از بخش خصوصی اجاره کنیم. تا پایان هفته هپکو قیمت رقابتی و مورد تأکید وزارت صنعت را اعلام می کند تا تفاهم‌نامه به قرارداد برسد.</p>
      <p>انتهای پیام</p>
    </article>
  </body>
</html>