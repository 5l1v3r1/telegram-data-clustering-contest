<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/violeta-urmana-interpreta-lieder-de-schubert-i-strauss-a-les-arts"/>
    <meta property="og:site_name" content="Cultur Plaza"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Violeta Urmana interpreta ‘Lieder’ de Schubert i Strauss a les Arts"/>
    <meta property="og:description" content="La diva lituana protagonitza, acompanyada al piano pel reputat repertorista Helmut Deutsch, la segona sessió de ‘Les Arts és Lied’"/>
  </head>
  <body>
    <article>
      <h6 class="kicker">diumenge 17 de novembre</h6>
      <h1>Violeta Urmana interpreta ‘Lieder’ de Schubert i Strauss a les Arts</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">Culturplaza</a></address>
      <p>
        <b>La diva lituana protagonitza, acompanyada al piano pel reputat repertorista Helmut Deutsch, la segona sessió de ‘Les Arts és Lied’</b>
      </p>
      <p>VALÈNCIA.<b> V</b><b>ioleta Urmana </b>protagonitza el diumenge 17 de novembre, a les 18.00 hores, la segona sessió de ‘Les Arts és Lied’, el primer cicle que el Palau de les Arts dedica íntegrament a aquesta forma musical, en què participen algunes de les veus de major reconeixement en el panorama líric. Acompanyada per <b>Helmut Deutsch</b>, considerat el repertorista de major prestigi en l’actualitat, la mezzosoprano lituana descobreix la seua faceta de ‘liederista’ amb obres de <b>Franz Schubert i de Richard Strauss</b> en el seu retorn a la sala principal.</p>
      <p>Violeta Urmana és una de les veus més apreciades per al públic de les Arts, teatre amb què manté una estreta relació des de les seues primeres temporades. Veu de referència en el repertori alemany i italià, entre els seus èxits a València destaquen <i>Parsifal, Iphigénie en Tauride, Medea i Don Carlo</i>, així com el concert <i>Homenaje a Puccini</i>, que va commemorar el 150é aniversari del naixement del compositor italià.</p>
      <p>Convidada habitual del Metropolitan de Nova York, del Teatro Real, del Liceu i de l’Opéra National de París, entre altres, ha treballat amb directors de la talla de <b>Claudio Abbado, Daniel Barenboim, Bertrand de Billy, Pierre Boulez, Semyon Bychkov, Riccardo Chailly, James Conlon, James Levine, Jesús López Cobos, Fabio Luisi, Zubin Mehta, Riccardo Muti, Simon Rattle, Donald Runnicles, Esa-Pekka Salonen, Franz Welser-Möst </b><b>i</b><b> Christian Thielemann.</b></p>
      <p>Violeta Urmana cultiva, així mateix, una reeixida carrera com a intèrpret de recital, que l’ha portat a les sales de concerts més importants d’Europa, els Estats Units i el Japó amb pàgines de Berlioz, Mahler, Richard Strauss, Schönberg, Verdi i Wagner. El contratenor <b>Philippe Jaroussky </b>(12 de gener), el baríton<b> Simon Keenlyside </b>(1 de febrer) i la soprano <b>Ainhoa Arteta</b> (15 de març) protagonitzaran les pròximes sessions de ‘Les Arts és Lied’.</p>
      <related>
        <h4>Noticias relacionadas</h4>
        <a href="https://valenciaplaza.com/william-christie-debuta-a-les-arts-amb-la-finta-giardiniera-de-mozart-en-versio-semiescenificada"/>
        <a href="https://valenciaplaza.com/la-tabernera-del-puerto-zarzuela-grande-en-les-arts"/>
        <a href="https://valenciaplaza.com/los-directores-de-la-tabernera-del-puerto-se-encuentran-con-el-publico"/>
      </related>
    </article>
  </body>
</html>