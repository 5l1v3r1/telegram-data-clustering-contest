<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-obloze-nastane-vzacny-ukaz-merkur-prejde-pred-sluncem/1819484?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T00:15:00+00:00"/>
    <meta property="og:title" content="Na obloze nastane vzácný úkaz, Merkur přejde před Sluncem"/>
    <meta property="og:description" content="Praha - Přechod Merkuru před Sluncem bude dnes odpoledne k vidění z území Česka. K úkazu dochází maximálně čtrnáctkrát za století. Lidé ho mohou sledovat jen se speciálními pomůckami, jinak hrozí poškození zraku. Pozorování pro veřejnost pořádá řada hvězdáren. Přechod planety bude znovu vidění až v listopadu 2032, uvedl mluvčí Astronomického ústavu Akademie věd Pavel Suchan."/>
  </head>
  <body>
    <article>
      <h1>Na obloze nastane vzácný úkaz, Merkur přejde před Sluncem</h1>
      <address><time datetime="2019-11-11T00:15:00+00:00">11 Nov 2019, 00:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Přechod Merkuru před Sluncem bude dnes odpoledne k vidění z území Česka. K úkazu dochází maximálně čtrnáctkrát za století. Lidé ho mohou sledovat jen se speciálními pomůckami, jinak hrozí poškození zraku. Pozorování pro veřejnost pořádá řada hvězdáren. Přechod planety bude znovu vidění až v listopadu 2032, uvedl mluvčí Astronomického ústavu Akademie věd Pavel Suchan.</p>
      <p>Lidé v Česku spatří jen první polovinu přechodu, který začne ve 13:35 a skončí se západem Slunce. Samotný vstup před sluneční okraj podle Suchana potrvá minutu a 40 sekund. Posléze se planeta v podobě černého puntíku bude zvolna sunout před levou polovinou Slunce mírně dolů, zatímco Slunce bude klesat na obzoru. Maximální fáze tranzitu nastane 20 minut po 16:00, z Česka už ho však lidé prakticky nespatří. Celý přechod o délce pěti hodin a 28 minut bude viditelný především z Jižní Ameriky.</p>
      <p>Pro vzácnou podívanou se lidé musí vybavit dalekohledem s bezpečným filtrem. "Alternativně si Slunce s Merkurem můžeme promítnout pomocí čočkového dalekohledu na bílou plochu a sledovat, jak se pomalu pohybující planeta postupně v průběhu několika hodin posouvá od jednoho okraje slunečního kotouče k druhému," doplnil Suchan. Nejbezpečnější je však podle něj navštívit hvězdárny, které disponují kvalitní technikou.</p>
      <p>Veřejná pozorování s výkladem odborníků dnes pořádají hvězdárny po celé republice. Ty pražské budou mít otevřeno od 13:00 minimálně do 16:00. Ve Štefánikově hvězdárně připravili i výstavu, která doplní pozorování Merkuru v hlavní kopuli. V případě špatného počasí jsou v plánu komentovaná sledování online přenosů ze světových observatoří.</p>
      <p>K přechodu Merkuru před Sluncem dochází tehdy, když se Země, Merkur a Slunce seřadí do jedné přímky. Naposledy byl úkaz pozorovatelný v květnu 2016, znovu se tak stane 13. listopadu 2032.</p>
      <h3>Viditelnost úkazu nad vybranými městy v Česku </h3>
      <ul>
        <li><b>Město</b> | <b>První kontakt [hh:mm:ss] / Výška nad obzorem</b> | <b>Druhý kontakt [hh:mm:ss] / Výška nad obzorem</b> | <b>Střed úkazu [hh:mm:ss] / Výška nad obzorem</b> | <b>Západ Slunce [hh:mm]</b></li>
        <li>Havířov | 13:35:27 / 17,3° | 13:37:08 / 17,2° | 16:19:37 / -02,3° | 16:06</li>
        <li>Ostrava | 13:35:27 / 17,4° | 13:37:08 / 17,2° | 16:19:38 / -02,2° | 16:06</li>
        <li>Frýdek-Místek | 13:35:27 / 17,4° | 13:37:08 / 17,3° | 16:19:37 / -02,2° | 16:06</li>
        <li>Opava | 13:35:27 / 17,4° | 13:37:08 / 17,2° | 16:19:38 / -02,1° | 16:07</li>
        <li>Valašské Meziříčí | 13:35:27 / 17,7° | 13:37:08 / 17,6° | 16:19:37 / -01,9° | 16:08</li>
        <li>Zlín | 13:35:27 / 18,1° | 13:37:08 / 17,9° | 16:19:37 / -01,6° | 16:10</li>
        <li>Olomouc | 13:35:27 / 17,9° | 13:37:08 / 17,7° | 16:19:37 / -01,5° | 16:11</li>
        <li>Brno | 13:35:27 / 18,4° | 13:37:08 / 18,3° | 16:19:37 / -01,0° | 16:15</li>
        <li>Hradec Králové | 13:35:28 / 17,8° | 13:37:09 / 17,7° | 16:19:38 / -01,0° | 16:15</li>
        <li>Pardubice | 13:35:28 / 18,0° | 13:37:09 / 17,8° | 16:19:38 / -00,9° | 16:15</li>
        <li>Liberec | 13:35:28 / 17,5° | 13:37:09 / 17,4° | 16:19:39 / -00,2° | 16:16</li>
        <li>Ústí nad Labem | 13:35:29 / 17,9° | 13:37:10 / 17,8° | 16:19:39 / -00,2° | 16:20</li>
        <li>Praha | 13:35:28 / 18,3° | 13:37:09 / 18,2° | 16:19:38 / -00,1° | 16:21</li>
        <li>Tábor | 13:35:28 / 18,8° | 13:37:09 / 18,7° | 16:19:38 / -00,0° | 16:22</li>
        <li>Most | 13:35:29 / 18,2° | 13:37:10 / 18,1° | 16:19:37 / +00,0° | 16:22</li>
        <li>České Budějovice | 13:35:28 / 19,3° | 13:37:09 / 19,2° | 16:19:38 / +00,2° | 16:24</li>
        <li>Plzeň | 13:35:29 / 18,9° | 13:37:10 / 18,8° | 16:19:39 / +00,5° | 16:26</li>
        <li>Karlovy Vary | 13:35:29 / 18,6° | 13:37:10 / 18,5° | 16:19:39 / +00,6° | 16:26</li>
      </ul>
    </article>
  </body>
</html>