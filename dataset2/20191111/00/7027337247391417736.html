<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697833/%D8%AC%D8%B2%D8%A6%DB%8C%D8%A7%D8%AA-%D8%A7%D8%B9%D8%B7%D8%A7%DB%8C-%DA%A9%D9%85%DA%A9-%D9%85%D8%B9%DB%8C%D8%B4%D8%AA-%D8%A8%D9%87-18-%D9%85%DB%8C%D9%84%DB%8C%D9%88%D9%86-%D8%AE%D8%A7%D9%86%D9%88%D8%A7%D8%B1-%D8%A7%DB%8C%D8%B1%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="جزئیات اعطای کمک معیشت به 18 میلیون خانوار ایرانی"/>
    <meta property="og:description" content="طرح پیش‌بینی شده با ضریب ۳.۲ درصد خانوار بخش عمده خانوار را تحت‌پوشش قرار می‌دهد که بخش عمده‌ای از دهک‌های ما پوشش داده می‌شود."/>
  </head>
  <body>
    <article>
      <h1>جزئیات اعطای کمک معیشت به 18 میلیون خانوار ایرانی</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>طرح پیش‌بینی شده با ضریب ۳.۲ درصد خانوار بخش عمده خانوار را تحت‌پوشش قرار می‌دهد که بخش عمده‌ای از دهک‌های ما پوشش داده می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/20/1035827_778.jpg"/>
      </figure>
      <p>سخنگوی دولت جزئیات اعطای کمک معیشت به 18 میلیون خانوار ایرانی را تشریح کرد، اما اطلاعات تکمیلی در این خصوصی را موکول به جلسه این هفته هیات دولت کرد.</p>
      <p>به گزارش فارس از تبریز، علی ربیعی در نشست خبری هفتگی دوشنبه‌ها که این هفته در حسینیه روستای ورنکش میانه برگزار شد، با اشاره به سخنان رئیس جمهور در یزد مبنی بر اینکه برنامه‌ای داریم تا 18 میلیون ایرانی به صورت هدفمند از حمایت‌های اجتماعی و معیشتی برخوردار شوند، اظهار کرد: دولت برنامه‌ای برای بیش از 18 میلیون خانوار ایرانی به صورت هدفمند دارد تا از حمایت‌های اجتماعی و معیشتی بهره‌مند شوند.</p>
      <p>وی افزود: زیرساخت‌های لازم این طرح برنامه‌ریزی و آماده شده و به زودی اعلام خواهد شد و تلاش بر این است که با حساب‌های افراد که وزارت رفاه، تعاون و کار آنها را در اختیار دارد می‌تواند اعلام کند که چه افرادی دچار کار و مشکلاتی هستند با شارژ کارت قبلی خود از آنها استفاده کنند که مرحله اول به صورت ترکیبی و مراحل بعدی متمرکز خواهد بود.</p>
      <p>سخنگوی دولت توضیح داد: همانگونه که قبلا توضیح داده بودیم برنامه دولت در شرایط تحریم افزایش تاب‌آوری اجتماعی، افزایش مقاومت اجتماعی و بهبود معیشت مردم است و جزو برنامه‌های دولت در شرایط تحریم می‌باشد.</p>
      <p>وی ادامه داد: همچنین جلوگیری از ریزش نیرو در کارخانه‌ها و حفظ سطح اشتغال در کارخانه و حل مشکلات صنایع دارای معضل و توسعه مبتنی بر مزیت‌های محلی نیز از برنامه‌های دیگر دولت می‌باشد تا با استفاده از مزایای لازم از ظرفیت همسایگی در تبادلات تجاری و ایجاد ثبات و آرامش در بخش بین‌الملل و تلاش برای شکستن تحریم و اتکا به مقاومت داخلی از عهده این تحریم‌ها بر بیاییم.</p>
      <p>ما هیچگاه برای تحریم سر تعظیم فرود نمی‌آوریم ولی برای عقب‌راندن تحریم‌کنندگان از هیچ تلاشی فرو گذار نخواهیم کرد.</p>
      <p>وی اضافه کرد: ما تحریم‌های ظالمانه را حق مردم نمی‌دانیم در حالیکه عده‌ای چنان توصیه می‌کنند که ما باید همیشه در تحریم باشیم ولی ما هیچگاه برای تحریم سر تعظیم فرود نمی‌آوریم ولی برای عقب‌راندن تحریم‌کنندگان از هیچ تلاشی فرو گذار نخواهیم کرد.</p>
      <p>ربیعی گفت: طرح پیش‌بینی شده با ضریب ۳.۲ درصد خانوار بخش عمده خانوار را تحت‌پوشش قرار می‌دهد که بخش عمده‌ای از دهک‌های ما پوشش داده می‌شود.</p>
      <p>سخنگوی دولت بیان کرد: در جلسات لازم برای انجام این طرح جدید جهت بهبود معیشت مردم تصمیم‌های لازم اتخاذ شده است و امیدواریم به طور هدفمند این طرح را اجرا کنیم و به طوری پیش‌بینی شده است که آثار تورمی نخواهد داشت.</p>
      <p>وی ادامه داد: این طرح آثار تورمی حداقل خواهد داشت اگر این طرح صورت نگیرد آثار تورمی ناشی از افزایش نقدینگی بیشتر خواهد شد بنابراین آثار تورمی محاسبه شده و در چند دوره که این طرح اجرا شده، در برخی موارد آثار تورمی منفی نیز داشته و این موضوعی است که در جلسات آینده بیشتر توضیح خواهیم داد.</p>
      <p>ربیعی یادآور شد: این طرح در چند دوره با گروه‌های هدف اجرا شده است و الحمدالله بدون کمترین مشکل در 6 سال گذشته به اجرا در آمده است و از این به بعد نیز با برنامه‌ریزی‌های صورت گرفته طوری خواهد بود تا مردم بدون مشکل از این طرح‌ها بهره‌مند شوند.</p>
      <p>سخنگوی دولت جزئیات بیشتر و تکمیلی در باره منابع اعطای کمک معیشت به 18 میلیون خانوار ایرانی روز چهارشنبه در نشست خبری حیاط هیات دولت اعلام خواهم کرد.</p>
    </article>
  </body>
</html>