<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697750/10-%D9%88%DB%8C%DA%98%DA%AF%DB%8C-%DB%8C%DA%A9-%D8%B1%D8%A7%D8%A8%D8%B7%D9%87-%D8%B3%D8%A7%D9%84%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="10 ویژگی یک رابطه سالم"/>
    <meta property="og:description" content="در یک رابطه سالم هرگز نباید وفاداری طرف مقابلتان را آزمایش کنید.. زمانی که شریک زندگیتان به حریم خصوصی شما مثل گوشی موبایلتان احترام می‌گذارد عملا در حال انتقال حس اعتماد به شماست."/>
  </head>
  <body>
    <article>
      <h1>10 ویژگی یک رابطه سالم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>در یک رابطه سالم هرگز نباید وفاداری طرف مقابلتان را آزمایش کنید.. زمانی که شریک زندگیتان به حریم خصوصی شما مثل گوشی موبایلتان احترام می‌گذارد عملا در حال انتقال حس اعتماد به شماست.</b>
      </p>
      <p><a href="http://www.asriran.com/">عصرایران-</a> روابط سالم، روابطی هستند که بهترین‌ حس را در شما برانگیزند. با وجود اینکه هیچ رابطه‌ای بی‌عیب و نقص و کامل نیست، اما روابط سالم باعث می‌شود تمام وقت از بودن در کنار همسر خود احساس خوبی داشته باشید. مهم‌تر از همه وقتی در کنار او هستید باید احساس بزرگی و اعتماد به نفس کنید نه اینکه خودتان را کوچک بشمارید.</p>
      <p>در ادامه مقاله برخی از ویژگی‌های یک رابطه سالم آورده شده است. فقط نکته مهم اینکه به خاطر داشته باشید همه این رفتارهای خوب و اخلاقی اندازه و میزان خاص خود را دارد که اگر از آن میزان تجاوز کند ممکن است نتیجه کاملا عکسی داشته باشد. به عنوان مثال، وفاداری و تعهد نسبت به ادامه رابطه ویژگی بسیار خوبی است، اما تصور کنید با فردی رو به رو هستید که هیچ اهمیت و احترامی برای شما در رابطه قائل نیست در این صورت ماندن در آن رابطه به هیچ روی مناسب نخواهد بود.</p>
      <p>
        <b>عجله نکنید</b>
      </p>
      <p>وقتی تازه با فردی آشنا شده‌اید و هنوز در مرحله نامزدی و آشنایی هستید، احتمالا علاقه دارید تمام زمان خود را با او بگذرانید و حتی هر دو شما از این موضوع لذت می‌برید، در این مواقع سعی می‌کنید با عجله رابطه خودتان را جلو ببرید، غافل از اینکه این عجله می‌تواند خود آفت رابطه باشد. در یک رابطه سالم، هیچ کس نباید دیگری را مجبور به انجام کاری کند، این که مثلا الان باید خانواده من را ببینی، حالا وقت ازدواج یا بعد ازدواج الان زمان بچه‌دار شدن است، باید بدانید که هیچ چیز مهم‌تر از همراهی با شریک زندگی نیست شما باید در کنار هم آهسته و پیوسته پیش روید تا رابطه‌ای سالم را شکل دهید.</p>
      <p>
        <b>اعتماد</b>
      </p>
      <p>اعتماد داشتن به شریک زندگی به این معنا است که شما باور دارید او کاری انجام نمی‌دهد که شما را ناراحت کرده و یا رابطه‌تان را خراب کند. مثلا وقتی شریک زندگی‌تان به شما اجازه می‌دهد گاهی تنها باشید، او ایمان دارد که شما خیانت نخواهید کرد یا زمانی که به حریم خصوصی شما مثل گوشی موبایلتان احترام می‌گذارد عملا در حال انتقال حس اعتماد به شماست و این یعنی اینکه شما چند قدم جلو هستید چرا که نیازی به تلاش برای جلب اعتماد او ندارید، فقط کاری که باید انجام دهید این است که نباید این اعتماد را خدشه‌دار کنید.</p>
      <p>
        <b>صداقت</b>
      </p>
      <p>با شریک زندگی خود راستگو و صادق باشید. مهم است که در یک رابطه افراد بتوانند در مورد خواسته‌های واقعی‌شان با هم گفتگو کنند. رابطه‌ای سالم است که شما در آن بدون ترس از قضاوت شدن یا پاسخ احتمالی طرف مقابل با وی صحبت کنید. گاهی ممکن است حرفی که شریک زندگی ما می‌زند خوشایندمان نباشد، اما پاسخی که به آن می‌دهیم باید کاملا سنجیده باشد. نباید هرگز مجبور به پنهان کردن موضوعی از همسر خود شوید چرا که این موضوع می‌تواند به ضرر رابطه‌تان تمام شود.</p>
      <figure>
        <img src="https://cdn.asriran.com/files/fa/news/1398/8/20/1035612_705.jpg"/>
      </figure>
      <p>
        <b>استقلال</b>
      </p>
      <p>همه ما در روابطمان به حد مشخصی از استقلال و آزادی برای انجام برخی کار‌ها نیاز داریم. مثلا همه ما دوستانی داریم که گاهی نیاز است با آن‌ها در ارتباط باشیم وقت بگذرانیم و جدا از همسرمان آن‌ها را ببینیم، رابطه‌ای سالم است که در آن طرف مقابل این موضوع را درک کند.</p>
      <p>
        <b>توجه و احترام قائل شدن</b>
      </p>
      <p>اگر احترامی بین شما حاکم باشد بدون شک شریک زندگی‌تان برای اعتقادات، عقاید و نظرات شما ارزش و احترام قائل است. باید گفت که در یک رابطه سالم او از شما تعریف کرده و از تلاش و رؤیای شما حمایت می‌کند، به نوعی همسر شما سعی نمی‌کند که نظراتش را به شما تحمیل نماید.</p>
      <p>
        <b>برابری</b>
      </p>
      <p>شما و هسرتان باید مدام با یکدیگر گفتگو کرده و درباره تصمیماتی که قرار است بگیرید تبادل نظر کنید. رابطه‌ای که در آن یک فرد خود را از دیگری برتر ببیند و سعی کند صرفا نظرات خودش را به کرسی بنشاند، رابطه رابطه سالمی نیست.</p>
      <p>
        <b>دلسوزی</b>
      </p>
      <p>احساس مراقبت و نگرانی نسبت به احوالات همسرتان حسی است که باید در شما وجود داشته باشد. اگر در رابطه‌ای که هستید، همسرتان با شما مهربان است و در سختی‌ها از شما حمایت می‌کند یا حتی به لحاظ مالی در کنار شماست پس باید به شما تبریک گفت چرا که یکی از مولفه‌های مهم یک رابطه سالم را دارا هستید. البته فراموش نکنید که شما هم دقیقا باید همین حس را نسبت به او داشته باشید چرا که همه چیز در یک رابطه دو طرفه است.</p>
      <p>
        <b>مسئولیت‌پذیری</b>
      </p>
      <p>هر یک از شما دو نفر خودش مسئول گفتار و رفتارش است. سعی کنید همیشه نسبت به کردارتان مسئولیت پذیر باشید و اگر هم اشتباهی از طرف مقابل سر زد او را سرزنش نکنید. رابطه‌ای سالم است که در آن هر یک از طرف‌ها بعد از اینکه اشتباهی از وی سر زد عذرخواهی کند و سعی داشته باشد برای بهبود رابطه‌اش آن را جبران نماید.</p>
      <p>
        <b>وفاداری</b>
      </p>
      <p>وفاداری یعنی اینکه شریک زندگی شما شخص قابل اعتمادی است و شما به طور کلی اطمینان دارید که او همیشه پشت شماست. وقتی شریک زندگی شما وفادار باشد، نسبت به حفظ اسرار شما هم احساس تعهد می‌کند، چنین فردی هرگز پشتتان را خالی نمی‌کند. در ضمن در یک رابطه سالم هرگز نباید وفاداری طرف مقابلتان را آزمایش کنید. گاهی اوقات مردم فقط برای آنکه کار اشتباه خودشان را توجیه کنند، می‌گویند "همه ما اشتباه می‌کنیم" یا اینکه "هیچ کس کامل نیست". اگر شما  هم  این باور را در خودتان تقویت کنید که خوب اشتباه ایرادی ندارد چون همه اشتباه می‌کنند، باید بگویم که سنگ بنای داشتن رابطه‌ای ناسالم را خودتان با دستان خودتان نهادید.</p>
      <p>
        <b>ارتباط دو طرفه</b>
      </p>
      <p>اگر می‌توانید در مورد هر چیزی چه خوب و چه بد با شریک زندگی خود صحبت کنید، باید گفت دست مریزاد! همانطور که پیش‌تر هم گفته شد باید همیشه برای همسرتان یک گوش شنوا باشید و توجه کنید که این ارتباط باید دو طرفه باشد، یکی از رازهای مهم داشتن رابطه‌ای خوب همین برقراری ارتباط دو طرفه است.</p>
      <p>همه ما ممکن است برخی از ویژگی‌های بالا در روابطمان را داشته باشیم و برخی را هم نداشته باشیم، الان احتمالا شما بعد از خواندن این مقاله به این فکر افتاده‌اید که چگونه می‌توانید رابطه خود را بر اساس این مولفه‌ها بهبود ببخشید، خوب این عالی است از همین الان تلاش برای این اتفاق را آغاز کنید. به یاد داشته باشید که همه ما می‌توانیم با تلاش و گفتگو روابطمان را بهبود ببخشیم.</p>
      <p>
        <b>منبع:وب سایت: onelove</b>
      </p>
    </article>
  </body>
</html>