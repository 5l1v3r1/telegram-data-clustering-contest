<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773449,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="67 שנים אחרי שנפתחה: מסעדת &quot;כתר המזרח&quot; ברחוב אבן גבירול בת&quot;א נסגרת"/>
    <meta property="og:description" content="אריק איינשטיין היה כותב שם שירים, אמנים רבים היו עולים לרגל כדי לטעום מהשווארמה המיתולוגית, ושחקני הפועל תל־אביב הפכו את המקום למעוז האדומים; אבל בימים אלה, 67 שנה אחרי שנפתחה, המסך יורד על מסעדת &quot;כתר המזרח&quot; ברחוב אבן גבירול בתל־אביב. נסים שמאי: &quot;החלטנו שזהו זה. נשכיר את המקום ואם יבוא קליינט רציני, אולי גם נמכור&quot;"/>
  </head>
  <body>
    <article>
      <h1>67 שנים אחרי שנפתחה: מסעדת "כתר המזרח" ברחוב אבן גבירול בת"א נסגרת</h1>
      <h2>אריק איינשטיין היה כותב שם שירים, אמנים רבים היו עולים לרגל כדי לטעום מהשווארמה המיתולוגית, ושחקני הפועל תל־אביב הפכו את המקום למעוז האדומים; אבל בימים אלה, 67 שנה אחרי שנפתחה, המסך יורד על מסעדת "כתר המזרח" ברחוב אבן גבירול בתל־אביב. נסים שמאי: "החלטנו שזהו זה. נשכיר את המקום ואם יבוא קליינט רציני, אולי גם נמכור"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">רז שכניק</a></address>
      <p>הכל התחיל ב־1952. בתיה שמאי פתחה ברחוב אבן גבירול בתל־אביב את כתר המזרח, מקום שמגיש תבשילים ביתיים ובמרוצת הזמן גם שווארמה שהפכה מיתולוגית, עם פיסטוקים בפנים. לאט־לאט התחילו להגיע האמנים הגדולים כדי לאכול, והשאר היסטוריה.  </p>
      <figure>
        <img src="https://images1.calcalist.co.il/PicServer3/2019/11/11/946406/22L.jpg"/>
        <figcaption>מסעדת כתר המזרח. משמאל אריק איינשטיין שהיה מבאי המקום <br/>צילום: מיכאל קרמר, רועי חביב</figcaption>
      </figure>
      <p>באמצע שנות ה־60 פתח אריק איינשטיין משרד הפקות במקום ביחד עם חברו הקרוב צבי שיסל. "לא הרבה יודעים, אבל אולפן ההקלטות של אריק היה בחצר המסעדה שלנו", סיפר משה שמאי, בנם של בתיה ונסים. "שם הוא הכיר את אבא שלי, ומהר מאוד הם הפכו לחברים. בכל פעם שאריק היה גומר להקליט, הוא היה סוגר את האולפן ונכנס מהדלת האחורית למסעדה שלנו לאכול. הוא אהב מאוד את השווארמה בפיתה ואת המבושלים של דוד שלי, אבל יותר מאשר את האוכל הוא אהב פשוט לבוא ולשבת עם כולם. אחרי שהאולפן נסגר, אבא שלי לקח את השטח והפך אותו לבר, בר סודי, ששימש כפרלמנט של אריק. רק הם ידעו שהבר הזה קיים, ואריק היה מביא את כולם לראות איתו כאן משחקים של NBA־ה מאוחר בלילה.</p>
      <p>"כשהוא היה מגיע לאכול היה לו שולחן קבוע על המדרכה, תמיד על המדרכה. כולם היו באים לשבת איתו: יצחק קלפטר, שלמה יידוב, מתי סרי, יוסי זאנה, הכוכב של הפועל תל־אביב, אלי ישראלי, מוני מושונוב ואבי קושניר". ושמאי הוסיף: "אריק מופיע בכל זיכרונות הילדות שלי. אני לא אשכח איך הוא התעקש וחיכה לי 45 דקות כשכל המשפחה הצטלמה לעטיפה של התקליט שלו, 'יושב על הגדר .' אני הילד הקטן שיושב מקדימה, וכל הפרלמנט של אריק וכל המשפחה שלנו מסביב על העטיפה. אני לא הגעתי לצילומים ואריק התעקש, לא מצלמים בלי מושיק", סיפר שמאי.</p>
      <p>לימים הגיעו לכתר המזרח גם שלום חנוך, גידי גוב, שם טוב לוי, דיוויד ברוזה, שימי ריגר, עו"ד ארי שמאי, אריק הניג ז"ל, יגאל בשן ז"ל ושחקני הפועל ת"א בכדורסל, בהם בארי לייבוביץ', לבאן מרסר וג׳ון וויליס, וגם מהכדורגל, שבתאי יחבס, יעקב אקהויז, מוריס ז'אנו ושבתאי לוי.</p>
      <p>כיום המסעדה מנוהלת על ידי בני משפחת שמאי, שבימים אלה מקיימים מגעים להשכרת המקום. בבעלותם סניף נוסף, ברמת החייל, שימשיך לפעול. נסים שמאי: "אחי חיים, השף של המסעדה, כבר בן 72 ורוצה לפרוש. הגענו להחלטה שזהו זה. אנחנו נשכיר את המקום ואם יבוא קליינט רציני, אולי גם נמכור".</p>
      <p>"עצוב שמקומות כאלה נסגרים אבל זה כנראה טבעו של עולם", אמר אתמול זאנה בתגובה לחדשות על הסגירה, "הבעלים הגיעו לגיל מסוים, הבנתי שהם בחרו לא להמשיך, וזה עצוב להרבה אנשים. את הגביע של הפועל הבאתי לשם אחרי היד של גילי לנדאו בגמר, כשניצחנו את מכבי. היום עצוב לנו במיוחד כי המקום היה בשבילנו הרבה יותר ממסעדה".</p>
    </article>
  </body>
</html>