<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697745/%DA%A9%D8%A7%D9%87%D8%B4-%D8%B4%D8%AF%D8%AA-%D8%AC%D9%85%D8%B9%E2%80%8C%D8%A2%D9%88%D8%B1%DB%8C-%DA%A9%D9%88%D8%AF%DA%A9%D8%A7%D9%86-%DA%A9%D8%A7%D8%B1-%D9%88-%D8%AE%DB%8C%D8%A7%D8%A8%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کاهش شدت جمع‌آوری کودکان کار و خیابان در تهران"/>
    <meta property="og:description" content="معاون اجتماعی بهزیستی استان تهران از تشکیل جلسات هم اندیشی با سازمان‌های مردم نهاد و نمایندگان شهرداری برای مرور و رفع نواقص و دستورالعمل طرح جمع آوری کودکان کار و خیابان خبر داد."/>
  </head>
  <body>
    <article>
      <h1>کاهش شدت جمع‌آوری کودکان کار و خیابان در تهران</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035601_730.jpg"/>
      </figure>
      <p>معاون اجتماعی بهزیستی استان تهران از تشکیل جلسات هم اندیشی با سازمان‌های مردم نهاد و نمایندگان شهرداری برای مرور و رفع نواقص و دستورالعمل طرح جمع آوری کودکان کار و خیابان خبر داد.</p>
      <p>مهشید موقر در گفت‌وگو با ایسنا، با بیان اینکه فرآیند جمع‌آوری کودکان کار و خیابان مانند گذشته پیگیری می‌شود، افزود: براساس گزارش اورژانس اجتماعی تهران، اتومبیل‌های سیار این مرکز هرجا شاید این کودکان باشند آنها را به مراکز سازمان بهزیستی برای پیگیری وضعیتشان منتقل می‌کنند. مراکز غیردولتی نیز همچنان آمادگی پذیرش این کودکان را دارند با این وجود از شدت و سرعت جمع‌آوری مرحله اول کاسته شده و اعتبار جدیدی برای این منظور در نظر گرفته نشده است.</p>
      <p>وی با بیان اینکه جلسات مشورتی از سوی سازمان بهزیستی با سازمان‌های مردم نهاد فعال در حوزه کودک، شهرداری و مجموعه‌های همکار در برگزاری مرحله اول طرح امسال به شکل هفتگی در محل شیرخوارگاه آمنه در حال برگزاری است، ادامه داد: سازمان بهزیستی در تلاش است تا با این اقدام به مرور دستورالعمل‌های طرح جمع آوری کودکان کار و خیابان بپردازد و نسبت به بهبود و رفع نواقص آن اقدام کند به این ترتیب اورژانس اجتماعی نیز با رویکرد تخصصی در این طرح مشارکت خواهد داشت.</p>
      <p>معاون امور اجتماعی بهزیستی استان تهران با انتقاد از برخی نواقص موجود در این طرح نیز گفت: برای مثال هنوز سامانه‌ای برای ثبت اطلاعات کودکان جمع‌آوری شده وجود ندارد به همین دلیل مشخص نیست هر کودک چند بار جمع‌آوری و به مراکز بهزیستی منتقل شده است.</p>
      <p>موقر همچنین با تاکید بر اینکه باید مشکل کودکان کار و خیابان به شکل ریشه‌ای برطرف شود توضیح داد: بخشی از این کودکان مورد سوءاستفاده خانواده‌هایشان قرار می‌گیرند که در این حالت باید مشکل آنها نه به شکل مقطعی بلکه ریشه‌ای برطرف شود. براساس اطلاعات جمع آوری شده از این کودکان در مجموع بیش از ۷۵ درصد کودکان جمع آوری شده از اتباع غیر ایرانی بوده‌اند که باید بررسی کنیم آیا حضور آنها در خیابان به شکل باندی است یا نه؟ همچنین باید ببینیم برای رصد و برخورد با وضعیت این گروه‌ها باید چه تدابیری اندیشیده شود؟.</p>
      <p>وی افزود: به عبارت دیگر باید این رویکرد را دنبال کنیم که کودک اساسا نباید کار کند و اگر این کودک به دلیل شرایط مالی مجبور به کار شده است باید کاری کنیم خانواده وی توانمند شود. بررسی و کار موردی روی این خانواده‌ها یکی از راهکارهایی است که می توان در این زمینه دنبال کرد.</p>
    </article>
  </body>
</html>