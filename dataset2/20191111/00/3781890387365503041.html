<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740905"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:38:00+00:00"/>
    <meta property="og:title" content="ยันปี63ทุกโรงเรียนใช้เน็ตความเร็วสูง ความเร็ว1กิ๊กกะไบต์"/>
    <meta property="og:description" content="สพฐ.ขอโอนงบฯและการบำรุงรักษายูนิเน็ต​จาก สกอ.มาดูแลเอง​ ​ตั้งเป้าภาคเรียนที่ 1 ปีการศึกษา 2563 ทุกโรงเรียนมีอินเทอร์เน็ต​ความเร็วสูง 1 กิ๊กกะไบต์ใช้​"/>
  </head>
  <body>
    <article>
      <h1>ยันปี63ทุกโรงเรียนใช้เน็ตความเร็วสูง ความเร็ว1กิ๊กกะไบต์</h1>
      <address>
        <time datetime="2019-11-11T00:38:00+00:00">11 Nov 2019, 00:38</time>
      </address>
      <p>
        <b>สพฐ.ขอโอนงบฯและการบำรุงรักษายูนิเน็ต​จาก สกอ.มาดูแลเอง​ ​ตั้งเป้าภาคเรียนที่ 1 ปีการศึกษา 2563 ทุกโรงเรียนมีอินเทอร์เน็ต​ความเร็วสูง 1 กิ๊กกะไบต์ใช้​</b>
      </p>
      <p>เมื่อวันที่ 11 พ.ย. ดร.อำนาจ วิชยานุวัติ รักษาราชการแทนเลขาธิการคณะกรรมการการศึกษาขั้นพื้นฐาน (กพฐ.) เปิดเผยว่า เมื่อเร็วๆนี้สำนักงานคณะกรรมการการศึกษาขั้นพื้นฐาน (สพฐ.) ได้ประชุมหน่วยงานที่เกี่ยวข้องเพื่อเดินหน้าตามนโยบายรมว.ศธ.ที่ต้องการใช้อินเทอร์เน็ตช่วยพัฒนาคุณภาพการศึกษา ซึ่งพบว่าโรงเรียนสังกัด สพฐ. 10,000 แห่ง ใช้งานอินเทอร์เน็ตผ่านระบบยูนิเน็ตของสำนักงานคณะกรรมการการอุดมศึกษา (สกอ.) แต่จะมีปัญหาการซ่อมบำรุง เนื่องจากทั้งงบฯและระบบการซ่อมบำรุงอยู่กับสกอ. แต่สกอ.ได้แยกไปเป็นกระทรวงการอุดมศึกษา วิทยาศาสตร์ วิจัยและนวัตกรรม (อว.) ทางสพฐ.จึงเสนอให้โอนงบฯ และระบบการซ่อมบำรุงมาอยู่กับสพฐ.เพราะเราเป็นผู้ใช้งาน หรือ สกอ.อาจจะมีรูปแบบอื่นในการดำเนินการ<br/><br/>ดร.อำนาจ กล่าวต่อไปว่า สำหรับโรงเรียนที่เหลือจะใช้ระบบอินเทอร์เน็ตของกระทรวงดิจิทัลเพื่อเศรษฐกิจและสังคม และระบบ USO Net ของสำนักงานคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) ดังนั้นจึงคิดว่าครอบคลุมทั้งหมดแล้ว และจากนี้ยังได้ตั้งเป้าหมายว่าเปิดภาคเรียนที่ 1 /63  ทุกโรงเรียนต้องมีอินเทอร์เน็ตความเร็ว 1 กิ๊กกะบิตใช้งาน  ส่วนข้อห่วงใยกรณีนักเรียนจะเข้าไปดูสื่อที่ไม่เหมาะสมก็ไม่ต้องกังวล เพราะจะมีการบล็อกเว็บไซต์ที่ไม่เหมาะสมไว้ด้วย</p>
    </article>
  </body>
</html>