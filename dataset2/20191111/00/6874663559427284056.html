<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773462,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="חברת הסלטים מעדני מיקי נערכת לפיטורי עובדים"/>
    <meta property="og:description" content="הכונסים הזמניים הגישו אתמול לביהמ&quot;ש המחוזי בתל-אביב דו&quot;ח ראשון מטעמם, במסגרתו עתרו בבקשה לפרסם הזמנה להציע הצעות לרכישת החברה באופן שיאפשר את המשך פעילותה כ&quot;עסק חי&quot;"/>
  </head>
  <body>
    <article>
      <h1>חברת הסלטים מעדני מיקי נערכת לפיטורי עובדים</h1>
      <h2>הכונסים הזמניים הגישו אתמול לביהמ"ש המחוזי בתל-אביב דו"ח ראשון מטעמם, במסגרתו עתרו בבקשה לפרסם הזמנה להציע הצעות לרכישת החברה באופן שיאפשר את המשך פעילותה כ"עסק חי"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">נורית קדוש</a></address>
      <p>כונסי הנכסים הזמניים של חברת הסלטים "מעדני מיקי" פועלים למכירת החברה כעסק חי ונערכים לפיטורי עובדים. שופט בית המשפט המחוזי בתל אביב איתן אורנשטיין נענה לבקשת הכונסים לקבל מבנק הפועלים, לאומי ואיגוד המהווים נושים מובטחים, מימון ביניים בסך 1.43 מיליון שקל, לצורך תשלום מפרעות שכר לעובדי החברה. יחד עם זאת, להערכת הכונסים, נראה שבימים הקרובים תתקבל החלטה על צמצום מצבת כח האדם בחברה, שאינו חיוני לצורך הפעלתה כ"עסק חי" או לשם מכירתה.</p>
      <p>הכונסים הזמניים עו"ד אלון קזיוף, ממשרד קזיוף, יניב אזרן ממשרד ב. לוינבוק ושות' וארז חבר ממשרד עמית פולק מטלון הגישו אתמול לביהמ"ש המחוזי בתל-אביב דו"ח ראשון מטעמם, במסגרתו עתרו בבקשה לפרסם הזמנה להציע הצעות לרכישת החברה באופן שיאפשר את המשך פעילותה כ"עסק חי", תוך האפשרות להמשך העסקת חלק מעובדי החברה וכן לקצוב 14 ימים להגשת הצעות.</p>
      <figure>
        <img src="https://images1.calcalist.co.il/PicServer3/2018/06/20/826426/1NL.jpg"/>
        <figcaption>משה קאופטייל מבעלי מעדני מיקי</figcaption>
      </figure>
      <p>במסגרת הדו"ח הכונסים פרטו את שלל הפעולות שננקטו על ידם מיום חמישי האחרון, עם מינויים ועד אתמול. הכונסים ציינו, כי עם מינויים הם החלו לטפל בהיבטים הנובעים מצו הכינוס: הם התייצב עוד באותו יום במטה החברה ובמפעלה בראשון לציון, ואף סוכל על ידם ניסיון של נושים שונים לפעול ליטול בחזרה מלאי שסופק על ידם לחברה. הכונסים קיימו פגישה עם מנהלי החברה ועובדים שונים בה, וכן עם אנשי מערך ההפצה של החברה, שמונה מעל 50 מפיצים שאחראים על הפצת מוצרי החברה בכל רחבי הארץ.</p>
      <p>הכונסים פעלו לחידוש הייצור בשני מפעלי החברה, לביצוע הזמנות מלאי על מנת לאפשר את המשך הפעלת החברה כ"עסק חי", ולאפשר ייצור תוצרת מוגמרת מחומרי גלם הקיימים בחברה, ואשר יש חשש כי אי השלמת הייצור בתוך פרק זמן קצר תביא לכך שלא ניתן יהיה לעשות בחומרי גלם אלה שימוש. עד כה, לא ניתנה החלטה כלשהי ביחס לדו"ח והבקשה האמורים.</p>
      <p>כזכור, ביום חמישי האחרון מינה השופט אורנשטיין, את כונסי הנכסים <a href="https://www.calcalist.co.il/local/articles/0,7340,L-3773304,00.html">והוציא צו כינוס נכסים זמני למעדני מיקי</a>, לאחר שנטען כי החברה צברה חובות בסך 46 מיליון שקל. זאת לאחר שהבנקים אגוד, הפועלים ולאומי הגישו באותו יום לביהמ"ש בקשת כינוס נגד החברה שמעסיקה 230 עובדים.</p>
    </article>
  </body>
</html>