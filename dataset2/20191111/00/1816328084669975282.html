<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/11213818/Weve-been-called-to-form-the-govt-As-per-the-letter.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="மராட்டியத்தில் ஆட்சியமைக்க தேசியவாத காங்கிரஸ் கட்சிக்கு கவர்னர் அழைப்பு - நவாப் மாலிக்."/>
    <meta property="og:description" content="மராட்டியத்தில் ஆட்சியமைக்க தேசியவாத காங்கிரஸ் கட்சிக்கு கவர்னர் அழைப்பு விடுத்துள்ளாதாக நவாப் மாலிக் தெரிவித்துள்ளார்."/>
  </head>
  <body>
    <article>
      <h1>மராட்டியத்தில் ஆட்சியமைக்க தேசியவாத காங்கிரஸ் கட்சிக்கு கவர்னர் அழைப்பு - நவாப் மாலிக்.</h1>
      <h2>மராட்டியத்தில் ஆட்சியமைக்க தேசியவாத காங்கிரஸ் கட்சிக்கு கவர்னர் அழைப்பு விடுத்துள்ளாதாக நவாப் மாலிக் தெரிவித்துள்ளார்.</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>மும்பை,288 உறுப்பினர்களை கொண்ட மராட்டிய சட்டசபைக்கு நடந்த தேர்தலில் பாஜக 105 இடங்களிலும், சிவசேனா 56 இடங்களிலும், சரத் பவாரின் தேசியவாத காங்கிரஸ் 54 இடங்களிலும், காங்கிரஸ் கட்சி 44 இடங்களிலும் வெற்றி பெற்றன.</p>
      <p>சட்டசபை தேர்தலில் பா.ஜனதா-சிவசேனா கூட்டணி வெற்றி பெற்றும் ஆட்சி அமைக்க முடியவில்லை.சிவசேனா முதல்-மந்திரி பதவியை கேட்டது. ஆனால் பா.ஜனதா விட்டுத்தர மறுத்து விட்டது. இந்த மோதலால் புதிய அரசு அமைப்பதில் முட்டுக்கட்டை உருவானது.தற்போதைய சட்டசபையின் ஆயுள் காலம் நேற்று முன்தினம் நள்ளிரவுடன் முடிவுக்கு வந்த நிலையில், முதல்-மந்திரி தேவேந்திர பட்னாவிஸ் பதவியை ராஜினாமா செய்து விட்டார். கவர்னர் கேட்டுக்கொண்டதன் பேரில் அவர் காபந்து முதல்-மந்திரியாக நீடிக்கிறார். சட்ட நிபுணர்களுடன் ஆலோசனை நடத்திய கவர்னர் பகத்சிங் கோ‌‌ஷ்யாரி, தனிப்பெரும் கட்சி என்ற வகையில், ஆட்சி அமைக்க முடியுமா? என கேட்டு பா.ஜனதாவுக்கு கடிதம் அனுப்பினார்.இதுகுறித்து பா.ஜனதா கட்சி, மும்பையில் நேற்று உயர்மட்ட கூட்டத்தை கூட்டி ஆலோசனை நடத்தியது. பின்னர் அனைவரும், கவர்னர் பகத்சிங் கோ‌‌ஷ்யாரியை சந்தித்து பேசினார்கள். அப்போது அவர்கள், பா.ஜனதாவுக்கு போதிய ஆதரவு இல்லாத காரணத்தால் தங்களால் ஆட்சி அமைக்க இயலாது என கவர்னரிடம் தெரிவித்தனர்.இந்த பரபரப்பான சூழ்நிலையில், இரண்டாவது பெரிய கட்சி என்ற அடிப்படையில் ஆட்சி அமைக்க வருமாறு சிவசேனாவுக்கு கவர்னர் நேற்று இரவு அழைப்பு விடுத்தார். பாரதீய ஜனதா ஆட்சி அமைக்க மறுத்துவிட்டதால், சிவசேனாவுக்கு அவர் அழைப்பு விடுத்தார்.இந்தநிலையில்  2 வது பெரிய கட்சியான ( 56 எம்எல்ஏ.,க்கள் ) கொண்ட சிவசேனா கட்சி இன்று கவர்னரை சந்தித்து ஆட்சி அமைக்க உரிமை கோரின. கவர்னரை சந்தித்த பின் செய்தியாளர்களிடம் கூறிய ஆதித்ய தாக்கரே  ஆட்சியமைக்க 2 நாள் அவகாசம் தர கவர்னர் மறுத்து விட்டதாக குற்றச்சாட்டினார்.இதனையடுத்து மராட்டியத்தில் ஆட்சியமைக்க தேவையான எம்.எல்.ஏ.க்களின் ஆதரவு கடிதத்தை சிவசேனா தரவில்லை என்று கவர்னர் மாளிகையில் இருந்து விளக்கம் அளிக்கப்பட்டது.இந்நிலையில், மராட்டியத்தில் ஆட்சியமைக்க முன்வருமாறு கவர்னர் அழைப்பு விடுத்துள்ளதாகவும், கவர்னர் அழைப்பு கடிதம் தந்துள்ளது பற்றி காங்கிரஸ் கட்சியுடன் ஆலோசித்த பின் நாளை இறுதி முடிவு எடுக்கப்படும் என்று தேசியவாத காங்கிரஸ் கட்சியின் செய்தித்தொடர்பாளர்களில் ஒருவரான நவாப் மாலிக் தெரிவித்துள்ளார்.இப்போது தேசியவாத காங்கிரஸ் ஆட்சியமைக்க சோனியா காந்தியின் முடிவு முக்கியமானதாக பார்க்கப்படுகிறது. எனவே, காங்கிரசின் முடிவை நோக்கி அரசியல் விமர்சகர்கள் பார்வை திரும்பியுள்ளது.</p>
    </article>
  </body>
</html>