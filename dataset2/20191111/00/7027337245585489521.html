<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697897/%D9%86%D9%85%D8%A7%DB%8C%D9%86%D8%AF%D9%87-%D9%85%D8%B1%D8%AF%D9%85-%D8%A7%D9%87%D9%88%D8%A7%D8%B2-%D8%AF%D9%88%D9%84%D8%AA-%D9%85%D9%84%D8%B2%D9%85-%D8%A8%D9%87-%D8%A8%D9%88%D9%85%DB%8C-%DA%AF%D8%B2%DB%8C%D9%86%DB%8C-%D8%AF%D8%B1-%D8%A7%D8%B3%D8%AA%D8%AE%D8%AF%D8%A7%D9%85%E2%80%8C%D9%87%D8%A7-%D9%85%DB%8C%E2%80%8C%D8%B4%D9%88%D8%AF-%D8%AF%D8%B1%D8%AE%D9%88%D8%A7%D8%B3%D8%AA-%D8%AA%D9%88%D9%82%D9%81-%D8%A7%D8%B3%D8%AA%D8%AE%D8%AF%D8%A7%D9%85%E2%80%8C%D9%87%D8%A7-%D8%AA%D8%A7-%D8%A7%D8%AC%D8%B1%D8%A7%DB%8C-%D8%A7%DB%8C%D9%86-%D9%85%D8%B5%D9%88%D8%A8%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="نماینده مردم اهواز: دولت ملزم به بومی گزینی در استخدام‌ها می‌شود/ درخواست توقف استخدام‌ها تا اجرای این مصوبه"/>
    <meta property="og:description" content="زمانی که کارمند بومی نباشد به دلیل گرفتاری‌های شخصی امکان انجام امور را ندارد."/>
  </head>
  <body>
    <article>
      <h1>نماینده مردم اهواز: دولت ملزم به بومی گزینی در استخدام‌ها می‌شود/ درخواست توقف استخدام‌ها تا اجرای این مصوبه</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>زمانی که کارمند بومی نباشد به دلیل گرفتاری‌های شخصی امکان انجام امور را ندارد.</b>
      </p>
      <figure>
        <img src="https://cdn.asriran.com/files/fa/news/1398/8/20/1035997_909.jpg"/>
      </figure>
      <p> نماینده مردم اهواز، باوی، کارون و حمیدیه و نائب رئیس کمیسیون اجتماعی مجلس از تصویب یک فوریت طرح بومی گزینی در استخدام‌های دولتی در نشست علنی مجلس خبرداد.</p>
      <p>به گزارش عصرایران؛ علی ساری اعلام کرد: نمایندگان مجلس شورای اسلامی در جلسه علنی صبح (یکشنبه) پارلمان پس از مخالفت با دوفوریت طرح اصلاح ماده ۴۴ قانون مدیریت خدمات کشوری با ۱۳۱ رأی موافق، ۲۷ رأی مخالف و ۴ رأی ممتنع از مجموع ۲۰۸ نماینده حاضر در صحن با یک فوریت طرح مذکور موافقت کردند.</p>
      <p>به گفته او، در صورت تصویب طرح مزبور، دولت ملزم به بومی گزینی در استخدام‌های دولتی می‌شود، بنابراین وقتی در شهرستان‌ها نیروهای بومی و نخبه و با استعداد وجود دارند و می‌توانند در مشاغل دولتی همان شهرستان یا مراکز استان کار کنند.</p>
      <p>نماینده اهواز در ادامه گفت: اولویت اشتغال و استخدام بومی‌ها در استخدامات دولتی باید مد نظر قرار بگیرد زیرا با جذب نیروهای غیربومی فرد استخدام شده از فردای استخدام به دنبال انتقال به شهر خود است.</p>
      <p>نائب رئیس کمیسیون اجتماعی با بیان اینکه زمانی که کارمند بومی نباشد به دلیل گرفتاری‌های شخصی امکان انجام امور را ندارد، تأکید کرد: با جذب افراد غیربومی جوانان تحصیلکرده شهرها امکان استفاده از فرصت به دست آمده را از دست می‌دهند و سرخورده می‌شوند.</p>
      <p>وی با اشاره به نبود بومی گزینی در آزمون استخدامی توضیح داد: به همین دلیل افراد از شهرهای مختلف پذیرش می‌شوند که این هزینه‌های زیادی را به وجود آورده و در نهایت هم ممکن است آنها به دنبال انتقال باشند؛ لذا باید بومی گزینی را لحاظ کرد.</p>
      <p>ساری در پایان از نامه نگاری نمایندگان به رئیس‌جمهور برای توقف موقت استخدام‌ها تا اجرای کامل این مصوبه برای جلوگیری از استخدام غیربومی‌ها خبر داد.</p>
    </article>
  </body>
</html>