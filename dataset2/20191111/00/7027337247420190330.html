<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697807/%D9%88%D8%B2%DB%8C%D8%B1-%D8%B1%D8%A7%D9%87-%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%AF%D8%B1-%D8%B7%D8%B1%D8%AD-%D8%A7%D9%82%D8%AF%D8%A7%D9%85-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%D9%81%D8%B1%D8%AF%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="وزیر راه: آغاز ثبت نام در طرح اقدام ملی مسکن از فردا"/>
    <meta property="og:description" content="سامانه از فردا ( سه شنبه) امکان ثبت نام را برای استانهای اعلام شده فراهم می‌کند و از فراهم سازی شرایط ساخت مسکن اقدام ملی در همه استانها خبر داد و افزود: زمین های مورد نظر آماده سازی شده و قراردادهای مربوطه امضا شده و کار اصلی، اکنون شناسایی متقاضیان واقعی مسکن است."/>
  </head>
  <body>
    <article>
      <h1>وزیر راه: آغاز ثبت نام در طرح اقدام ملی مسکن از فردا</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>سامانه از فردا ( سه شنبه) امکان ثبت نام را برای استانهای اعلام شده فراهم می‌کند و از فراهم سازی شرایط ساخت مسکن اقدام ملی در همه استانها خبر داد و افزود: زمین های مورد نظر آماده سازی شده و قراردادهای مربوطه امضا شده و کار اصلی، اکنون شناسایی متقاضیان واقعی مسکن است.</b>
      </p>
      <figure>
        <img src="https://cdn.asriran.com/files/fa/news/1398/8/20/1035774_419.jpg"/>
      </figure>
      <p>وزیر راه و شهرسازی گفت: نام نویسی مردم در سامانه اقدام ملی مسکن از فردا سه شنبه ٢١ آبان در استانهای اعلام شده، امکانپذیر است.</p>
      <p>محمد اسلامی در حاشیه هفتمین کنفرانس ایستگاه‌های راه آهن آینده که در هتل پارسیان اوین تهران در حال برگزاری است در جمع خبرنگاران در زمینه نحوه ثبت نام در طرح اقدام ملی مسکن افزود: سامانه ثبت نام ابتدا در کرمان به شکل آزمایشی آغاز به کار کرد تا نقاط ضعف سامانه و هم حجم مطالبات مردم را شناسایی کند.</p>
      <p>وی‌ گفت: سامانه مزبور از روز شنبه این هفته در دسترس مردم قرار گرفته و به روی مردم ١٠ استان کشور باز شده است تا شرایط ثبت نام را مطالعه کنند.</p>
      <p>وزیر راه و شهرسازی گفت: سامانه از فردا ( سه شنبه) امکان ثبت نام را برای استانهای اعلام شده فراهم می‌کند و از فراهم سازی شرایط ساخت مسکن اقدام ملی در همه استانها خبر داد و افزود: زمین های مورد نظر آماده سازی شده و قراردادهای مربوطه امضا شده و کار اصلی، اکنون شناسایی متقاضیان واقعی مسکن است.</p>
      <p>به گفته اسلامی، روش های واگذاری زمین در طرح اقدام ملی مسکن متفاوت است و در برخی استان‌ها زمین را به سازنده و در برخی شهرها به مردم داده می شود.</p>
      <p>وی وضعیت اجرای طرح اقدام ملی در بافت فرسوده را ویژه دانست و افزود: پروانه ساخت در بافت فرسوده رایگان است و تاکنون ٢٠ هزار نفر در بخش دریافت تسهیلات نوسازی بافت فرسوده ثبت نام کردند و به بانک معرفی شدند.</p>
      <p>اسلامی در پاسخ به سوالی در باره هزینه ساخت هر مترمربع خانه در طرح اقدام ملی مسکن گفت: هزینه ساخت در شهرهای کوچک متری ٢.٥ تا٣.٥ میلیون تومان است و در شهرهای بزرگ بر اساس قیمت تمام شده محاسبه می شود.</p>
      <p>وزیر راه در واکنش به توئیت رئیس کمیسیون عمران مجلس شورای اسلامی مبنی بر اجرایی نبودن طرح اقدام ملی مسکن گفت: این طرح قابل اجرا است و هیچ مانعی برای اجرای آن وجود ندارد و تا دو سال آینده ٤٠٠ هزار واحد خانه ساخته و به مردم تحویل می شود.</p>
      <p>به گفته اسلامی اکنون ٢٠ هزار واحد مسکن مهر در پردیس آماده تحویل به مردم است و برای طرح اقدام ملی همه ملاحظات در نظر گرفته شده است.</p>
    </article>
  </body>
</html>