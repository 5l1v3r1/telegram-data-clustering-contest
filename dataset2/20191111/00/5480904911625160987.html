<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-podruhe-rozhodne-v-kauze-vyzrazeni-utajovane-zpravy-bis/1819490?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T00:38:00+00:00"/>
    <meta property="og:title" content="Soud podruhé rozhodne v kauze vyzrazení utajované zprávy BIS"/>
    <meta property="og:description" content="Praha - Pražský městský soud dnes vynese rozsudek v kauze údajného vyzrazení utajované zprávy Bezpečnostní informační služby (BIS). Obžalobě čelí někdejší šéfka premiérova kabinetu Jana Nečasová (dříve Nagyová), lobbista Ivo Rittig a jeho právník David Michal. Státní zástupce chce pro Nečasovou tříletý trest vězení, pro oba muže žádá podmínky a peněžité tresty."/>
  </head>
  <body>
    <article>
      <h1>Soud podruhé rozhodne v kauze vyzrazení utajované zprávy BIS</h1>
      <address><time datetime="2019-11-11T00:38:00+00:00">11 Nov 2019, 00:38</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský městský soud dnes vynese rozsudek v kauze údajného vyzrazení utajované zprávy Bezpečnostní informační služby (BIS). Obžalobě čelí někdejší šéfka premiérova kabinetu Jana Nečasová (dříve Nagyová), lobbista Ivo Rittig a jeho právník David Michal. Státní zástupce chce pro Nečasovou tříletý trest vězení, pro oba muže žádá podmínky a peněžité tresty.</p>
      <p>Obžaloba tvrdí, že Rittig se v roce 2012 dověděl od tehdejší šéfky premiérova kabinetu Nečasové o utajeném materiálu zaslaném premiérovi Petru Nečasovi (ODS). Dovodil údajně, že zpráva BIS se týká právě jeho, a proto za Nečasovou poslal právníka Michala. Premiérova partnerka podle obžaloby Michalovi obsah dokumentu prozradila a Rittig pak mohl učinit kroky k zakrytí svého vlivu na státní orgány a instituce.</p>
      <p>Trojice vinu odmítá, podle Rittiga je obžaloba absurdní. Obhájci poukazují i na to, že informace o Rittigově vlivu na ministerstvu zemědělství nebyla tajná, protože o ní už dříve psali novináři. Soud uznal obžalované vinnými už v lednu 2017, odvolací senát však následně věc vrátil k dalšímu projednání.</p>
    </article>
  </body>
</html>