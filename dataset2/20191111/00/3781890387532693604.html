<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740977"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T00:02:00+00:00"/>
    <meta property="og:title" content="'เซ็กส์'ไม่สวมถุงยาง ระวังแจ็คพอตHIVแฝงนับแสนราย"/>
    <meta property="og:description" content="ผอ.มูลนิธิเข้าถึงเอดส์ เผย ยอดคนตึดเชื้อเอชไอวีไม่รู้ตัวนับแสนราย มีเซ็กส์ไม่ป้องกันระวังแจ็คพอต ห่วงภาครัฐการ์ด ยอดคนใช้ถุงยางอนามัยลด โรคติดต่อพุ่ง"/>
  </head>
  <body>
    <article>
      <h1>'เซ็กส์'ไม่สวมถุงยาง ระวังแจ็คพอตHIVแฝงนับแสนราย</h1>
      <address>
        <time datetime="2019-11-11T00:02:00+00:00">11 Nov 2019, 00:02</time>
      </address>
      <p>
        <b>ผอ.มูลนิธิเข้าถึงเอดส์ เผย ยอดคนตึดเชื้อเอชไอวีไม่รู้ตัวนับแสนราย มีเซ็กส์ไม่ป้องกันระวังแจ็คพอต ห่วงภาครัฐการ์ด ยอดคนใช้ถุงยางอนามัยลด โรคติดต่อพุ่ง</b>
      </p>
      <p>เมื่อวันที่ 11 พ.ย. นายนิมิตร์ เทียนอุดม ผอ.มูลนิธิเข้าถึงเอดส์ กล่าวกรณีข้อห่วงใยการมีเพศสัมพันธ์ในคืนวันลอยกระทง ว่า ตนไม่อยากให้พูดว่าวันไหน คืนไหนจะเป็นวันเสียตัว เคืนเสียสาว พราะถ้าคนจะมีเพศสัมพันธ์ก็สามารถมีได้ทุกเมื่ออยู่แล้ว ดังนั้นจึงเป็นเรื่องที่ต้องคิดล่วงหน้าและหามาตรการป้องกัน ซึ่งไม่ใช่เรื่องการไปไล่ตรวจสอบตามโรงแรม หรือสถานที่ต่างๆ แต่เป็นการตรวจสอบป้องกันในเรื่องการป้องกันโรคติดต่อทางเพศสัมพันธ์โดยการสวมถุงยางอนามัย โดยเฉพาะการติดเชื้อเอชไอวี ซึ่งวันนี้ในประเทศไทยมีจำนวนคนที่มีเชื้อเอชไอวีแต่ไม่รู้ตัว ไม่เคยไปตรวจมาก่อน นับเป็นแสนราย มีทุกช่วงวัย อายุน้อยลงเรื่อยๆ ประมาณ 15-16 ปี ก็เจอแล้ว เพราะฉะนั้น ไม่รู้ว่าจะแจ็คพอตเมื่อไหร่ ดังนั้นเรื่องการป้องกันการติดเชื้อต้องอยู่ในมือเรา เริ่มต้นด้วยตัวเราเอง ไม่ใช่ให้คู่เป็นคนเริ่ม อย่างเรื่องถุงยางอนามัยต้องเตรียมให้พร้อม ซึ่งเป็นอุปรกรณ์ที่ช่วยป้องกันการติดเชื้อโรคติดต่อทางเพศสัมพันธ์ได้จริง<br/><br/>นายนิมิตร์ กล่าวต่อว่า สถานการณ์การใช้ถุงยางอนามัยนั้นถือว่าน้อยลง แย่ลง เพราะเราเจอโรคติดต่อทางเพศสัมพันธ์เยอะขึ้น ปัญหาที่ทำให้มีการใช้ถุงยางอนามัยน้อยนั้นพูดยาก แต่ที่พอจะบอกได้คือรัฐลงทุนเรื่องถุงยางอยามัยน้อยอยู่ เพราะจากข้อมูลความต้องการใช้ถุงยางอนามัยหากต้องการให้มีการป้องโรคติดต่อทางเพศสัมพันธ์ได้จริงต้องใช้มากถึงปีละ 250 ล้านชิ้น แต่รัฐไม่ว่าจะเป็นระบบหลักประกันสุขภาพ กระทรวงสาธารณสุข กรมควบคุมโรค มีการลงทุนซื้อถุงยางแจกจ่ายประชาชนเพียง 50 ล้านชิ้น หายไปประมาณ 150 ล้านชิ้น แล้วถ้าบอกว่าต้องให้คนดูแลตัวเอง ป้องกันตัวเอง ซื้อถุงยางอนามัยเอง แต่กลับไม่มีการควบคุมราคา ปล่อยให้ถุงยาง 3 ชิ้น 50 บาท วัยรุ่นอยากป้องกัน โอกาสที่จะมีกำลังซื้อเพื่อป้องกันตัวเองก็น้อยลง จริงๆ รัฐต้องเอื้ออำนวยความสะดวกให้มากกว่านี้<br/><br/>นอกจากนี้ ในหมู่คนที่มีความเสี่ยงสูง คิดว่าการกินยาป้องกันการติดเชื้อเอชไอวีแล้ว ไม่จำเป็นต้องใช้ถุงยางอนามัยแล้ว โดยเฉพาะกลุ่มชายรักชาย ทำให้เจอโรคติดต่อทางเพศสัมพันธ์อื่นๆ ในกลุ่มนี้เพิ่มขึ้น และเรายังไม่มีกระบวนการที่จะชวนให้คนคิด เตรียมตัวและป้องกัน ยังมาพูดเรื่องคืนเสียสาวอยู่ ทำให้การใช้ถุงยางอนามัยยังน้อย ท้องก่อนวัยก็เยอะ ตอนนี้โปรแกรมเรื่องการส่งเสริมป้องกันโรคน้อยลง ไม่มีใครพูดเรื่องนี้เป็นชิ้นเป็นอัน แคมเปญรณรงค์ก็น้อย การพูดเรื่องเพศศึกษาในโรงเรียนก็อ่อนลง แม้กระทั่งพ.ร.บ.ป้องกันการตั้งครรภ์ในวัยรุ่น ที่บอกว่าโรงเรียนต้องจัดการเรียนการสอนเรื่องเพศ เอาเข้าจริงๆ ก็ยังไม่ได้ทำตามเรื่องนี้กัน ดังนั้นจึงเป็นโจทย์ว่าเรายังเจอปัญหาเยอะอยู่ อย่างที่โทรเข้าไปปรึกษาที่สายด่วนปรึกษาเอดส์ และท้อง 1663 ไม่พร้อมก็เริ่มมากขึ้น วันละ150 สาย สะท้อนว่าไม่ได้ถุงยางอนามัย เป็นแบบนี้มา 8 ปี แล้ว ทั้งที่เราหวังให้มันลดลงแต่ก็ไม่ลดลงเลย นี่ก็สะท้อนด้วยว่าหน่วยงานที่เกี่ยวข้องการ์ดอ่อนลง ต้องกระตุ้นกันให้มากขึ้น.<br/> </p>
    </article>
  </body>
</html>