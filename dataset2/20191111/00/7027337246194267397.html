<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697872/%D9%84%D8%BA%D9%88-%D8%B2%D9%86%DA%AF-%D9%88%D8%B1%D8%B2%D8%B4-%D9%85%D8%AF%D8%A7%D8%B1%D8%B3-%D8%A7%D9%84%D8%A8%D8%B1%D8%B2-%D8%AF%D8%B1-%D8%AF%D9%88-%D8%B1%D9%88%D8%B2-%D8%A2%DB%8C%D9%86%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="لغو زنگ ورزش مدارس البرز در دو روز آینده"/>
    <meta property="og:description" content="معاون هماهنگی امور عمرانی استانداری البرز با تأکید بر ضرورت برخورد با صنایع آلاینده گفت: امروز تا چهارشنبه در وضعیت پایدار آب و هوایی به سر می‌بریم."/>
  </head>
  <body>
    <article>
      <h1>لغو زنگ ورزش مدارس البرز در دو روز آینده</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035958_145.jpg"/>
      </figure>
      <p>معاون هماهنگی امور عمرانی استانداری البرز با تأکید بر ضرورت برخورد با صنایع آلاینده گفت: امروز تا چهارشنبه در وضعیت پایدار آب و هوایی به سر می‌بریم.</p>
      <p>به گزارش فارس، علی درویش‌پور، معاون هماهنگی امور عمرانی استانداری البرز عصر امروز در جلسه کمیته اضطرار آلودگی هوا با اشاره به معیارهای توسعه‌یافتگی گفت: امروزه در کشورهای پیشرفته آموزش بهداشت و توانمند سازی بانوان نشانه توسعه یافتگی است. اگر به‌دنبال توسعه هستیم باید بدانیم که این قطار در کشورهای توسعه‌یافته در بدنی سالم با عقلانیت سالم شتاب می‌گیرد.</p>
      <p>معاون هماهنگی امور عمرانی استانداری البرز ادامه داد: موضع سلامت نیز در کشور ما بسیار حائز اهمیت است از همین منظر در قانون‌اساسی به اصول مختلف و در چند اصل به تکالیف دولت در تأمین بهداشت برای آحاد مردم تأکید شده و هدف دولت‌ها چیزی جز تأمین آسایش، رفاه و سلامت جامعه نیست. باید به مقوله آلودگی هوا فراتر از مأموریت نگاه شود و اقدامات لازم را جهت کنترل شرایط و حفظ سلامتی مردم انجام دهیم.</p>
      <p>وی با بیان اینکه پایداری هوا اجتناب‌ناپذیر است اما می‌توان با چاره‌اندیشی تمهیدات لازم را اندیشید، اذعان کرد: اگر هر دستگاه دستورالعمل مربوط به ماده سه هوای پاک را با دقت رعایت کند کوچکترین مخاطره‌ای برای سلامتی همشهریان به وجود نمی‌آید. در صورت نیاز کمیته اضطرار آلودگی هوا می‌تواند در روز چند بار تشکیل شود تا هماهنگی لازم جهت بهبود شرایط صورت گیرد.</p>
      <p>درویش‌پور با اشاره به سنجش آلودگی هوا بیان کرد: زیرساخت لازم برای ایجاد پایگاه سنجش وجود دارد و با حداقل هزینه می‌توان تمام ایستگاه‌ها را با همکاری شهرداری‌ها فعال کرد که راه‌اندازی آن منجر به تصمیم‌گیری به‌موقع و درست خواهد شد. در شرایط فعلی لازم است پیش‌بینی‌ها به روز در اختیار کمیته اضطرار آلوگی هوا، محیط‌زیست، علوم‌پزشکی و مدیریت بحران استان قرار گیرد تا متناسب با شرایط برنامه‌ریزی‌های لازم انجام شود.</p>
      <p>معاون هماهنگی امور عمرانی استانداری البرز مطرح کرد: یک ضلع عامل موفقیت استان در امر اطلاع‌رسانی، آگاهی‌بخشی به‌موقع اصحاب رسانه در مواقع حساس از جمله بارش‌های قابل‌توجه فروردین و اردیبهشت ماه بود که منجر شد شهروندان از وضعیت آب و هوا اطلاعات کافی داشته‌باشند و از سفرهای غیرضروری اجتناب کنند همچنین ضروری است صداوسیما نیز اطلاع‌رسانی لازم در این خصوص را انجام دهد.</p>
      <p>درویش‌پور با بیان اینکه شرایط اضطرار باید برای اقشار مختلف جامعه به درستی تعریف شود، افزود: شهرداری‌ها به‌ویژه شهرداری های کرج، فردیس و نظرآباد می‌توانند استفاده از حمل‌ونقل عمومی را در این دو روز که استان با افزایش آلاینده‌ها و آلودگی هوا مواجه است رایگان کنند تا شهروندان به استفاده از حمل‌ونقل عمومی تشویق شوند.</p>
      <p>وی با تأکید بر ضرورت جلوگیری از فعالیت‌هایی که آلودگی هوا را تشدید می‌کنند، اظهار کرد: ضروری است از انجام فعالیت‌هایی از جمله آسفالت معابر و خیابان‌ها، قیرگونی واحدهای ساختمانی، سوزاندن لاستیک و فعالیت معادن و کارخانجات در این بازه زمانی خودداری شود، فعالیت عمرانی در شهرداری‌ها به حداقل برسد و از سوزندان ضایعات فضای‌سبز جلوگیری به‌عمل آید.</p>
      <p>درویش‌پور اذعان کرد: اعمال قانون در این روزها به‌صورت دقیق اجرا و با صنایع آلاینده و افرادی که خودروی آن‌ها معاینه‌فنی لازم را ندارد با جدیت برخورد شود. دستگاه‌های امدادرسان ایستگاه‌های سیار اورژانس خود را به‌ویژه در فردیس،کرج و نظرآباد فعال کنند و بیمارستان‌ها، مراکز بهداشتی و دانشگاه علوم‌پزشکی آمادگی لازم را جهت خدمت رسانی به شهروندان داشته باشند.</p>
      <p>معاون هماهنگی امور عمرانی استانداری البرز اعلام کرد: از امروز تا چهارشنبه در وضعیت پایدار به سر می‌بریم و با برنامه‌ریزی درست و دقیق که توسط دستگاه‌های متولی انجام می‌شود می‌توان مانع بروز حادثه و مشکل شد و اقدامات لازم جهت تأمین امنیت سلامت شهروندان را به نحو مطلوب انجام داد. در روزهای سه‌شنبه و چهارشنبه علاوه بر تعطیلی زنگ ورزش به سازمان ورزش و جوانان اعلام می‌شود که فعالیت‌های ورزشی در فضاهای سرباز را به حداقل برسانند.</p>
    </article>
  </body>
</html>