<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773478,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="דיווח: אפל תשיק קסדת AR ב-2022 - ומשקפיים ב-2023"/>
    <meta property="og:description" content="מקורות מסרו לאתר The Information שאפל מעריכה שמשקפי מציאות מוגברת יוכלו להחליף את האייפון בתוך עשור; הקסדה תשלב יכולות מציאות מוגברת ומדומה, ותהיה עשויה חומרים קלים לחבישה ממושכת נוחה"/>
  </head>
  <body>
    <article>
      <h1>דיווח: אפל תשיק קסדת AR ב-2022 - ומשקפיים ב-2023</h1>
      <h2>מקורות מסרו לאתר The Information שאפל מעריכה שמשקפי מציאות מוגברת יוכלו להחליף את האייפון בתוך עשור; הקסדה תשלב יכולות מציאות מוגברת ומדומה, ותהיה עשויה חומרים קלים לחבישה ממושכת נוחה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">עומר כביר</a></address>
      <p>אפל מעוניינת להשיק קסדת מציאות מוגברת ב-2022, ושנה אחר כך גרסה מעוצבת וקלה של משקפי AR – כך דיווח אתר The Information. לדברי מקורות, בחברה מעריכים שבתוך עשור יחליפו המשקפיים את הצורך באייפון. לפי הדיווח, בכירי אפל דנו בלוח הזמנים במצגת פנימית שהועברה לעובדי החברה במטה אפל בקופרטינו באוקטובר, שבה השתתפו כאלף עובדים. לדברי מקורות עם ידע בנושא, סגן נשיא אפל, מייק רוקוול, שמוביל את צוות ה-AR וה-VR באפל, חשף בפגישה פרטים חדשים על העיצוב והתכונות של מכשירי ה-AR. המידע החדש סותר הערכות אנליסטים שלפיהן אפל תשיק מכשיר AR <a href="https://www.calcalist.co.il/internet/articles/0,7340,L-3757894,00.html">כבר בשנה הבאה</a>.</p>
      <figure>
        <img src="https://images1.calcalist.co.il/PicServer3/2019/09/11/933983/1_l.jpg"/>
        <figcaption>אייפון ומשקפי VR <br/>צילום: שאטרסטוק</figcaption>
      </figure>
      <p>הקסדה של אפל, שמפותחת תחת שם הקוד N301, תשלב בין יכולות מציאות מדומה ומוגברת; עיצובה צפוי להיות דומה לזה של האוקולס קווסט של פייסבוק. מצלמות שיורכבו עליה יאפשרו למשתמשים לראות ולבצע פעולות עם הסביבה הפיזית בדומה למערכות הולולנס של מיקרוסופט. אפל צפויה לעשות שימוש נרחב בבדים ובחומרים קלי משקל כדי ליצור קסדה שתהיה נוחה לחבישה ממושכת. לדברי The Information, הקסדה תכלול תצוגה ברזולוציה גבוהה שתאפשר למשתמשים לקרוא אותיות בפונט קטן ולראות אנשים אחרים עומדים לפני או מאחורי חפצים וירטואליים. הטכנולוגיה תוכל למפות משטחים, גבולות וגדלי חדרים בדיוק גדול יותר משל מכשירים קיימים. כדי להדגים יכולות אלו הוצגו לעובדים הדגמה שבה מוצבת מכונת קפה וירטואלית במטבח אמיתי ובו אנשים. המכונה הסתירה אנשים שעמדו "מאחוריה" ביחס למיקומה בחדר. ב-2021 צפויה אפל להתחיל לפנות למפתחים חיצוניים ולעודד אותם לבנות אפליקציות לחומרה החדשה.</p>
      <p>
        <b>העדשות יתכהו כשיוצג מידע</b>
      </p>
      <p>משקפי ה-AR, שמפותחים תחת שם הקוד N421, מהווים אתגר טכנולוגי גדול יותר ומועד השקתם מאוחר יותר. הם מיועדים לשימוש יומיומי, ואב הטיפוס הנוכחי נראה כמו משקפי שמש יקרים עם עדשות עבות שמיועדות לאחסון הסוללה והשבבים. בנוסף, אפל בודקת שימוש בעדשות משקפיים שיתכהו כאשר אנשים עושים שימוש ביכולות ה-AR, כדי לידע אחרים שחובש המשקפיים מתרכז במשהו אחר. בכירים באפל אמרו לעובדים שבתוך כעשור, גרסאות מתקדמות יותר של המשקפיים יחליפו הצורך באייפון. כמו תמיד כשמדובר במוצרים שכאלה, ייתכן שהמוצר הסופי לא יכלול את כל התכונות שהוצגו או שמועד ההשקה ישתנה. אין זה יוצא דופן אצל אפל לשנות או להסיר תכונות ואפילו לבטל מוצרים לחלוטין, גם בשלבי פיתוח מאוחרים יותר. מאפל נמסר בתגובה ל-The Information: "החברה לא מגיבה על שמועות או ספקולציות".</p>
    </article>
  </body>
</html>