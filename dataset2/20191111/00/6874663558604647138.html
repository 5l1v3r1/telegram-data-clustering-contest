<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773515,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="בעקבות קיצוץ סובסידיות: מכירות רכבים ירוקים בסין בצניחה חדה"/>
    <meta property="og:description" content="מכירות כלי הרכב ההיברידיים והחשמליים בסין צנחו באוקטובר ב־45.6% לעומת החודש המקביל אשתקד, זאת לאחר ירידה של 33% בספטמבר"/>
  </head>
  <body>
    <article>
      <h1>בעקבות קיצוץ סובסידיות: מכירות רכבים ירוקים בסין בצניחה חדה</h1>
      <h2>מכירות כלי הרכב ההיברידיים והחשמליים בסין צנחו באוקטובר ב־45.6% לעומת החודש המקביל אשתקד, זאת לאחר ירידה של 33% בספטמבר</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>ברקע קיצוץ סובסידיות ממשלתיות, מכירות כלי הרכב ההיברידיים והחשמליים בסין צנחו באוקטובר ב־45.6% לעומת החודש המקביל אשתקד, זאת לאחר ירידה של 33% בספטמבר. כך על פי נתוני איגוד יצרני הרכב בסין (CAAM) שדווחו היום. הצפי עתה הוא לירידה במכירות עבור 2019 כולה לעומת 2018.</p>
      <p>לפני הקיצוץ, שמתבצע במסגרת אסטרטגיה כוללת לצמצום סובסידיות, שוק כלי הרכב הירוקים היה נקודת האור בתעשיית הרכב הסינית ונהנה מזינוק של 62% במכירות ב־2018 לעומת שנה קודם לכן.</p>
      <figure>
        <img src="https://images1.calcalist.co.il/PicServer3/2019/04/28/902216/336629771_1-566119_l.jpg"/>
        <figcaption>רכב חשמלי סיני <br/>צילום: בלומברג</figcaption>
      </figure>
      <p>אך בעוד מכירות הרכבים הירוקים עלו, שוק הרכב הסיני, שהוא הגדול בעולם, רשם בשנה שעברה התכווצות ראשונה מאז שנות ה־90. באוקטובר נחלשו מכירות כלי הרכב זה החודש ה־16 ברציפות, עם ירידה של 4% לעומת החודש המקביל אשתקד. זאת לאחר ירידות של 5.2% ו־6.9% בספטמבר ובאוגוסט, בהתאמה. הירידות נרשמו בחודשים הידועים כ"ספטמבר הזהוב, אוקטובר הכסוף" בסין, שכן אז מגיעים מירב הלקוחות, לאחר שובם מחופשת הקיץ.</p>
      <p>בתוך כך דווח, כי לראשונה זה שלושה עשורים, מרצדס תעקוף את אאודי כמותג היוקרה הנמכר ביותר בסין. על כך דיווח ה"פייננשל טיימס". אאודי מכרה 491 אלף כלי רכב בסין בשלושת הרבעונים הראשונים של השנה, לעומת 515 אלף למרצדס.</p>
    </article>
  </body>
</html>