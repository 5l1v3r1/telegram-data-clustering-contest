<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697912/%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%B4%D8%AF%D8%AA-%D9%88-%D8%A7%D8%AB%D8%B1%D8%A7%D8%AA-%D8%AA%D8%AD%D8%B1%DB%8C%D9%85-%D9%87%D8%A7-%DA%A9%D8%A7%D9%87%D8%B4-%DB%8C%D8%A7%D9%81%D8%AA%D9%87-%D8%A8%D9%87-%D8%A7%D8%AF%D8%A7%D9%85%D9%87-%D8%B1%D8%A7%D9%87-%D8%A7%D9%85%DB%8C%D8%AF%D9%88%D8%A7%D8%B1%D8%AA%D8%B1-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="وزیر اطلاعات: شدت و اثرات تحریم ها کاهش یافته/ به ادامه راه امیدوارتر هستیم"/>
    <meta property="og:description" content="ما با احترام دست به دست دنیا خواهیم داد اما هرگز در برابر بیگانگان سر تسلیم و ذلت فرود نمی آوریم گفت : با تدبیر دولت و نظام جمهوری اسلامی شدت و اثرات تحریم ها کاهش یافته است."/>
  </head>
  <body>
    <article>
      <h1>وزیر اطلاعات: شدت و اثرات تحریم ها کاهش یافته/ به ادامه راه امیدوارتر هستیم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1036101_338.jpg"/>
      </figure>
      <p>ما با احترام دست به دست دنیا خواهیم داد اما هرگز در برابر بیگانگان سر تسلیم و ذلت فرود نمی آوریم گفت : با تدبیر دولت و نظام جمهوری اسلامی شدت و اثرات تحریم ها کاهش یافته است.</p>
      <p>به گزارش ایرنا حجت‌الاسلام والمسلمین سید محمود علوی روز دوشنبه در جمع مردم شهربابک اقدام ترامپ در تحریم ایران را خطایی بزرگ قلمداد کرد و گفت: ایران اسلامی عزت خود را با هیچ چیز عوض نمی کند و هم اکنون نیز همه مسئولان نظام طبق راهبری مقام معظم رهبری یعنی در مقابله با تحریم به پیش می روند به طوری که دشمن به زانو درآمده است.</p>
      <p>وی تصریح کرد: هرچند تحریم ها تا حدی اثرگذار بوده اما با تدبیر دولت و نظام جمهوری اسلامی این اثرات مدیریت شده است.</p>
      <p>وزیر اطلاعات تأکید کرد: اگر ما پیرو مکتب اهل بیت و خط مشی انقلاب اسلامی باشیم عزتمند و سربلند هستیم و نیازهای خود را در دنیا تأمین می کنیم.</p>
      <p>وی با اشاره به اینکه این هنر دولت مردان جمهوری اسلامی ایران است که در وضعیت تحریم حقوق کارمندان خود را پرداخت می کند، ماهیانه ۵۲ هزار میلیارد تومان یارانه می پردازد و کارهای عمرانی را اندک اندک پیش می برد، یادآور شد: به برکت این اسلام و انقلاب و رهنمون های امام راحل و مقام معظم رهبری به ادامه راه امیدوارتر هستیم.</p>
      <p>حجت الاسلام علوی همچنین به دوران دفاع مقدس اشاره کرد و گفت : در طول هشت سال دفاع مقدس و در جبهه های حق علیه باطل فرزندان دلاور شهربابکی حضوری درخشان داشتند و امام جمعه شهرستان از جانبازان و یادگاران آن دوران است.</p>
      <p>وی با بیان اینکه پیامبر گرامی اسلام درهای علم، نورانیت و دانش را بر روی انسانیت گشود و دنیا را روشن کرد، افزود: اگر جوانان ما فرصت تحصیل پیدا کردند این از ثمرات اسلام و انقلاب اسلامی است.</p>
    </article>
  </body>
</html>