<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/apia-crestere-de-58-a-inmatricularilor-de-masini-noi-in-octombrie-18568147"/>
    <meta property="og:site_name" content="BusinessMagazin"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="APIA: Creştere de 58% a înmatriculărilor de maşini noi în octombrie"/>
    <meta property="og:description" content="Numărul autoturismelor noi înmatriculate s-a ridicat la 10.649 în luna octombrie, cifră ce reprezintă o creştere de 58,1% a înmatriculărilor de maşini noi în comparaţie cu luna similară a anului trecut, potrivit unei analize a Asociaţiei Producătorilor şi Importatorilor de Automobile (APIA)."/>
  </head>
  <body>
    <article>
      <h1>APIA: Creştere de 58% a înmatriculărilor de maşini noi în octombrie</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <h3>APIA: Creştere de 58% a înmatriculărilor de maşini noi în octombrie</h3>
      <p>Numărul autoturismelor noi înmatriculate s-a ridicat la 10.649 în luna octombrie, cifră ce reprezintă o creştere de 58,1% a înmatriculărilor de maşini noi în comparaţie cu luna similară a anului trecut, potrivit unei analize a Asociaţiei Producătorilor şi Importatorilor de Automobile (APIA).</p>
      <p>Analiza APIA, realizată pe baza datelor DPRCIV (Direcţia de Regim Permise de Conducere şi Înmatriculări a Vehiculelor), notează că pe totalul primelor 10 luni din 2019 înmatriculările de autoturisme noi din România ajung la un volum de 134.698 de unităţi, ceea ce reprezintă o creştere de 18,9% faţă de aceeaşi perioadă a anului trecut, una dintre cele mai mari rate de creştere din Uniunea Europeană în acest an.</p>
      <p>La nivel european, după primele 10 luni din an, se înregistrează o scădere de 1,1% a înmatriculărilor noi, în timp ce în octombrie patru din cele mai mari cinci pieţe auto au marcat volume mai mari în comparaţie cu luna similară din anul anterior. Astfel, piaţa din Germania a urcat cu 12,7%, Franţa cu 8,7%, Italia cu 6,6%, în timp ce doar Regatul Unit a marcat o scădere în octombrie, de 6,7%.</p>
      <p>Citiţi mai multe pe <a href="http://www.mediafax.ro/">www.mediafax.ro</a>. </p>
    </article>
  </body>
</html>