<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/cushman-wakefield-echinox-apetitul-in-crestere-al-romanilor-pentru-restaurante-si-cafenele-va-duce-piata-spre-5-miliarde-de-euro-18567361"/>
    <meta property="og:site_name" content="BusinessMagazin"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Cushman &amp; Wakefield Echinox: Apetitul în creştere al românilor pentru restaurante şi cafenele va duce piaţa spre 5 miliarde de euro"/>
    <meta property="og:description" content="Sectorul de restaurante şi cafenele (food &amp; beverage) din România a evoluat constant în ultimii ani, atât datorită creşterii salariilor şi a puterii de cumpărare, cât şi datorită numărului mai mare de străini care vizitează România pentru afaceri sau turism. Aceasta evoluţie se traduce şi printr-o competiţie tot mai acerbă a conceptelor, operatorii căutând să îşi atragă clienţii atât prin design, cât şi printr-o experienţă culinară memorabilă, spun reprezentanţii Cushman &amp; Wakefield Echinox."/>
  </head>
  <body>
    <article>
      <h1>Cushman &amp; Wakefield Echinox: Apetitul în creştere al românilor pentru restaurante şi cafenele va duce piaţa spre 5 miliarde de euro</h1>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Cushman &amp; Wakefield Echinox: Apetitul în creştere al românilor pentru restaurante şi cafenele va duce piaţa spre 5 miliarde de euro</h3>
      <p>Sectorul de restaurante şi cafenele (food &amp; beverage) din România a evoluat constant în ultimii ani, atât datorită creşterii salariilor şi a puterii de cumpărare, cât şi datorită numărului mai mare de străini care vizitează România pentru afaceri sau turism. Aceasta evoluţie se traduce şi printr-o competiţie tot mai acerbă a conceptelor, operatorii căutând să îşi atragă clienţii atât prin design, cât şi printr-o experienţă culinară memorabilă, spun reprezentanţii Cushman &amp; Wakefield Echinox.</p>
      <p>Compania de consultanţă imobiliară a analizat evoluţia şi tendinţele pieţei de profil în raportul „Food and Beverage: Romania Market Report”, împărţind industria în şase segmente distincte: fast-food, cafenele, patiserii, resto-club-uri, fast casual şi fine dining. Raportul analizează 73 de operatori ce deţin aproximativ 700 de unităţi la nivel naţional şi au înregistrat o cifră de afaceri de 650 milioane euro în 2018, având o cotă de piaţă de circa 20% din piaţa de F&amp;B din România, conform datelor Ministerului de Finanţe.</p>
      <p>„Toate cele şase categorii analizate au înregistrat evoluţii pozitive în perioada 2014-2018, creşterile medii anuale variind între 15,2% în cazul operatorilor de fine dining şi 32,7% în cazul cafenelelor, fapt ce demonstrează trendul eminamente crescător al pieţei de F&amp;B la nivel naţional. Ne aşteptăm ca acest segment să îşi continue dezvoltarea în următorii ani, o creştere medie anuală de 10% ducând veniturile din industria de F&amp;B dincolo de pragul de 5 miliarde euro până în 2022-2023”, spune Vlad Săftoiu, research analyst, Cushman &amp; Wakefield Echinox.<br/>Cheltuielile de consum din România aferente sectoarelor de F&amp;B şi ospitalitate înregistrează cele mai scăzute valori ca procent din consumul total per familie din Uniunea Europeană. Conform datelor Eurostat, doar 3,1% din totalul cheltuielilor populaţiei au fost destinate hotelurilor, restaurantelor şi barurilor în 2018, comparativ cu o medie de 8,8% în UE, 9,2% în Ungaria sau 9% în Cehia.<br/>Chiriile pentru unităţi food &amp; beverage (100 mp) în principalele zone comerciale din Bucureşti variază între 35-45 euro/mp/lună în zona Floreasca Dorobanti şi ajung la 70-80 euro/mp/lună în cele mai performante centre comerciale, precum Băneasa Shopping City, Promenada Mall şi AFI Palace Cotroceni.<br/>Cererea este în creştere atât în Bucureşti, cât şi în marile oraşe regionale, dezvoltarea având loc atât în centre comerciale, cât şi în locaţii stradale.<br/>„Apariţia şi succesul restaurantelor fast-casual cu preţuri medii creează, de asemenea, baza pentru dezvoltarea altor proiecte de food hall, care vor cuprinde 10-15 operatori de restaurante în locaţiile de dimensiuni medii (3.000-5.000 mp GLA). Nu în ultimul rând, unităţile de F&amp;B din centrele comerciale vor continua să prospere, pe baza cererii actuale. Viitoarele centre comerciale se bazează pe componenta de petrecere a timpului liber care urmăreşte să răspundă nevoii unei experienţe de shopping”, subliniază Bogdan Marcu, Partener Retail Agency, Cushman &amp; Wakefield Echinox.</p>
      <p>Clădirile de birouri din Bucureşti şi marile oraşe regionale, precum şi proiectele de tip Food Hall sunt două zone ţintă vizate de operatorii de F&amp;B în perioada următoare. Hub-uri de restaurante ce pot fi asociate conceptului de Food Hall se dezvoltă în Bucureşti, primele proiecte fiind livrate în 2019. Cel mai relevant proiect de acest gen este Agora Floreasca, un proiect ce constă în recondiţionarea fostei pieţe Floreasca, în cadrul căruia au fost amenajate şase spaţii noi pentru operatorii de F&amp;B.<br/>Pe de altă parte, numeroşi operatori s-au extins în cele mai reprezentative proiecte de birouri din Bucureşti. Un astfel de proiect este Aviatorilor 8 din Piaţa Victoriei, care a reunit cinci operatori diferiţi - 5ENSI, French Revolution, Gastro Lab, Japanos şi Manufaktura The Coffee Shop.</p>
      <p>Un alt factor determinant în dezvoltarea industriei îl reprezintă şi platformele de comenzi online, care se vor extinde puternic în aproape toate judeţele. Progresul tehnologic şi lipsa de timp a tinerilor angajaţi au stimulat semnificativ dezvoltarea segmentului de food delivery. Operatori precum Uber Eats, Foodpanda sau Glovo au o prezenţă puternică în Bucureşti şi în marile oraşe regionale.</p>
    </article>
  </body>
</html>