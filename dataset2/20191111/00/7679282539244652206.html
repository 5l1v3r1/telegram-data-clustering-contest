<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-neighbors-attacked-on-bjp-mla-daughter-sakshi-know-what-is-the-whole-matter-2842955.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T00:26:10+00:00"/>
    <meta property="og:title" content="BJP विधायक की बेटी साक्षी पर पड़ोसियों ने किया हमला, जानें क्या है पूरा मामला"/>
    <meta property="og:description" content="घर आई साक्षी का अपनी पड़ोसन से व्हाट्सएप पर मैसेज के बाद विवाद हो गया। आरोप है कि शनिवार रात पड़ोसियों ने उन पर हमला कर दिया। मारपीट और अभद्रता की। उत्तर प्रदेश के बरेली केथाना इज्जतनगर में मामले की..."/>
  </head>
  <body>
    <article>
      <h1>BJP विधायक की बेटी साक्षी पर पड़ोसियों ने किया हमला, जानें क्या है पूरा मामला</h1>
      <address><time datetime="2019-11-11T00:26:10+00:00">11 Nov 2019, 00:26</time> by <a rel="author">बरेली। वरिष्ठ संवाददाता</a></address>
      <p>घर आई साक्षी का अपनी पड़ोसन से व्हाट्सएप पर मैसेज के बाद विवाद हो गया। आरोप है कि शनिवार रात पड़ोसियों ने उन पर हमला कर दिया। मारपीट और अभद्रता की। उत्तर प्रदेश के बरेली केथाना इज्जतनगर में मामले की एनसीआर दर्ज कराई गई। इसके बाद रविवार को दोनों पक्षों में लिखित में समझौता हो गया।</p>
      <p>अंतरजातीय विवाह कर चर्चा में आईं विधायक राजेश मिश्रा की बेटी साक्षी अपने पति अजितेश के साथ इन दिनों शहर में हैं। वीर सावरकर नगर स्थित मकान नंबर 76 में उनके पड़ोस में रहने वाले अंशुमान त्रिपाठी और उनकी पत्नी योगिता त्रिपाठी रहते हैं। पुलिस सूत्रों के मुताबिक योगिता और साक्षी के बीच व्हाट्सएप पर मैसेज भेजे जा रहे थे। उनकी शादी को लेकर चैटिंग होने पर साक्षी नाराज हो गईं। उन्हें योगिता त्रिपाठी की बातें नागवार गुजरीं, जिस पर वह घर से बाहर आ गईं। </p>
      <p>साक्षी का आरोप है कि उनके पड़ोसियों ने हमला कर दिया। मारपीट गाली गलौज और अभद्रता की। घर के बाहर तैनात सुरक्षाकर्मियों ने उनकी जान बचाई। शनिवार रात को थाना इज्जतनगर में साक्षी पत्नी अजितेश की ओर से एनसीआर दर्ज कराई गई थी।</p>
      <p>रविवार को दोनों पक्षों में समझौता हो गया। इंस्पेक्टर इज्जतनगर केके वर्मा ने बताया कि मारपीट के आरोपों की जांच कर रहे थे। इसी दौरान दोनों पक्षों के लोगों ने लिखित में समझौता कर किसी भी कार्रवाई को करने से इनकार कर दिया। </p>
    </article>
  </body>
</html>