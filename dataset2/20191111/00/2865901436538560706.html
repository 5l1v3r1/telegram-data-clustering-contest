<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/tako-mlad-a-tako-dobar-barsa-sprema-40-000-000-za-tinejdzersko-cudo-iz-rena/342218"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Tako mlad, a tako dobar: Barsa sprema 40.000.000 za tinejdžersko čudo iz Rena"/>
    <meta property="og:description" content="Eduardo Kamavinga na radaru Katalonaca"/>
  </head>
  <body>
    <article>
      <h1>Tako mlad, a tako dobar: Barsa sprema 40.000.000 za tinejdžersko čudo iz Rena</h1>
      <h2>Eduardo Kamavinga na radaru Katalonaca</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>Umeo je Ren značajno da profitira od transfera mladih igrača, samo u poslednjih nekoliko godina lansirao je na veliku scenu <b>Ismaila Sara</b>, <b>Usmana Dembelea</b>, <b>Abdulajea Dukurea</b>, <b>Adama Dijakibija</b>, <b>Tjemua Bakajoka</b>... Naredni biser kluba iz Bretanje, po svemu sudeći, zove se <b>Eduardo Kamavinga</b>.</p>
      <p>Neko će reći „<i>nikad čudo</i>“. Možda će biti u pravu, jer je tek juče momak poreklom iz Angole napunio 17 godina, ali ove sezone tako dobro šparta terenima Lige 1 da je privukao pažnju ni manje, ni više, nego – Barselone. <i>L'Ekip</i> uverava da emisari katalonskog giganta pažljivo prate svaki potez centralnog veziste i da u perspektivi planiraju da ga angažuju.</p>
      <p>Navodno, Ren ga ne bi pustio za manje od 40.000.000 evra, a ako se pogledaju trendovi na svetskom tržištu to i nije mnogo novca. Primera radi, Real je izdvojio tek 5.000.000 evra više da bi iz brazilskog Santosa doveo <b>Rodriga</b>, što znači da se veliki klubovi sve češće okreću mladim i ne toliko afirmisanim igračima, kupujući ih na vreme, jer znaju da bi za godinu ili dve mogli da koštaju duplo više.</p>
      <p>A <b>Kamavinga</b> obećava. Iako mu je tek 17 godina počeo je svih 13 utakmica u fizički zahtevnom francuskom prvenstvu. Pritom je levonog, to se posebno ceni. Koliko je dobar možda se najbolje vidi na učinku iz meča sa Amijenom proteklog vikenda. Za 90 minuta na terenu dobio je čak 13 duela, šest puta je osvojio loptu, triput je presekao, nad njim su napravljena četiri faula, kad daje pas to čini precizno, pa je sedam od osam takozvanih dugih lopti završilo tamo gde je zasmislio. Dovoljno da zavredi pluseve u beležnicama Barsinih emisara. Direktor <b>Abidal</b> ga odavno ima na radaru, samo je pitanje kad će klub sa stadiona „Nou Kamp“ krenuti po njega.</p>
      <p>Sve kako ne bi dozvolio konkurenciji u liku Mančester junajteda, Real Madrida, Atletika, Monaka i Milana da ga pretekne.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/ZH3vKb9IXwY" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
    </article>
  </body>
</html>