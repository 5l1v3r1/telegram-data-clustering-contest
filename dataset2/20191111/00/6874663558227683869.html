<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773457,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="אמזון: משלוחים חינם מארה&quot;ב לישראל מעל 49 דולר ותרגום לעברית"/>
    <meta property="og:description" content="החברה יצאה במבצע שלא היה כדוגמתו: שילוח חינם לישראלים בקנייה מעל 49 דולר, במקביל לשילוב ממשק בעברית בתיאור של אלפי פריטים. ככל הנראה מדובר בתגובה של אמזון ליום הרווקים הסיני"/>
  </head>
  <body>
    <article>
      <h1>אמזון: משלוחים חינם מארה"ב לישראל מעל 49 דולר ותרגום לעברית</h1>
      <h2>החברה יצאה במבצע שלא היה כדוגמתו: שילוח חינם לישראלים בקנייה מעל 49 דולר, במקביל לשילוב ממשק בעברית בתיאור של אלפי פריטים. ככל הנראה מדובר בתגובה של אמזון ליום הרווקים הסיני</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">מירב קריסטל ומאיר אורבך</a></address>
      <p>אמזון מציעה שילוח חינם מארה"ב לישראלים בקנייה מעל 49 דולר, והחלה לשלב ממשק בעברית: החברה יצאה במבצע שילוח שלא היה כדוגמתו, לאחר שבעבר הציעה מבצעים דומים בקנייה מעל 80 דולר ומעל 75 דולר. ככל הנראה מדובר בתגובה של אמזון ליום הרווקים הסיני. לא ברור אם המבצע הזה יימשך עד בלאק פריידי, אך אם כן מדובר בבשורה משמעותית לצרכנים. במקביל, החלה אמזון לשלב ממשק בעברית בתיאור של פריטים רבים. עם העלאת המבצע - צצו תיאורים בעברית לצד אלפי מוצרים.</p>
      <p>"אנו מחדשים ללא הפסקה בשם הלקוחות שלנו, ויחד עם ההשקה היום אנו הופכים את חווית הקנייה עבור לקוחותינו הישראלים ודוברי העברית אפילו לטובה ונוחה יותר", אמר סמיר קומאר, סגן נשיא Amazon Exports and Expansion. "הלקוחות ביקשו חווית קנייה בעברית, עם גישה לפריטים הזמינים לשילוח אליהם ובמטבע המקומי שלהם. הצגת השפה העברית, והטבת המשלוח החינמי ב-Amazon.com ללקוחות שלנו בישראל, מפשטת את הגלישה, הרכישה והמשלוח של מיליוני פריטים".</p>
      <p>המבצע מאפשר לקנות מתחת ל-75 דולר ולא לשלם מע"מ או משלוח. יחד עם זאת, לפי כותרת המבצע, לא כל המוצרים משתתפים בשילוח החינמי.</p>
      <figure>
        <img src="https://images1.calcalist.co.il/PicServer3/2019/11/11/946435/1NL.jpg"/>
      </figure>
      <p>לפי רעות לונברג, מומחית קניות אונליין, במסגרת המבצע נשלחים פריטים נפחיים וכבדים כמו מטבח לילדים וכלים של קורנינג (אחד מלהיטי הקניות בקרב ישראלים). בין המוצרים שלא נשלחים: כסאות בטיחות.</p>
      <p>לפי שמואל גרול, מנהל קהילת Outravel, מדובר בכ-8,000 מוצרים שנשלחים לארץ בשילוח החינמי, ביניהם אלקטרוניקה (כרטיסי זיכרון, כוננים קשיחים) וטואלטיקה (משחות שיניים ודאודורנטים).</p>
      <p>כדי לקנות מוצרים מארה"ב ולהיות זכאי לשילוח חינם, על הצרכן הישראלי לפתוח חשבון באמזון, עם כתובת ישראלית, לבחור ב"פריטים המתאימים לשילוח", לצידם יש כיתוב "משלוח חינם לישראל" ולוודא שעגלת הקניות רגע לפני התשלום זכאית לשילוח חינם של "amazon global FREE shipping".</p>
      <p>המהלך של אמזון מבטל את היתרון של השילוח המקומי בישראל, שהשיקה לאחרונה.</p>
    </article>
  </body>
</html>