<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773439,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="&quot;מביך לראות איך ממשלת ישראל מאפשרת לדלק ולנובל להשפיל אותה&quot;"/>
    <meta property="og:description" content="בני שטיינמץ, שמחזיק ברישיון ישי הגובל באפרודיטה הקפריסאי, טוען שמטרתם של תשובה ושותפיו היא לנשל את השותפים בישי. גורמים בענף: &quot;מישהו מנסה למקסם רווחים לפני שהוא מאבד גובה&quot;"/>
  </head>
  <body>
    <article>
      <h1>"מביך לראות איך ממשלת ישראל מאפשרת לדלק ולנובל להשפיל אותה"</h1>
      <h2>בני שטיינמץ, שמחזיק ברישיון ישי הגובל באפרודיטה הקפריסאי, טוען שמטרתם של תשובה ושותפיו היא לנשל את השותפים בישי. גורמים בענף: "מישהו מנסה למקסם רווחים לפני שהוא מאבד גובה"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">ליאור גוטמן</a></address>
      <p>ההודעות של קבוצת דלק בדבר סגירת מתווה גז לפיתוח שדה הגז הקפריסאי אפרודיטה הקפיצו את בעלי רישיון הגז הישראלי ישי ובראשם בני שטיינמץ (63%) שמחזיק בישי באמצעות נאממאקס אויל אנד גז. לישי מבנה גיאולוגי משותף עם אפרודיטה, אך רק חלקו הקטן (10%-5%) שוכן בצד הישראלי. בעלי הרישיון לבד משטיינמץ, הם הזדמנות ישראלית (21%) שבשליטת אורי הלמן ואורי אלדובי ואדן אנרגיה (11%) שבשליטת נתן חץ, דודי ורטהיים, דני רימוני, עידו נויברגר וויקטור שימריך. אלה חוששים שדלק ונובל יקבעו עובדות בשטח בקפריסין, כאשר חלקם במאגר יידחק לשוליים.</p>
      <p>במכתב ששלח אתמול אוהד שוורץ, דירקטור בנאממאקס, למנכ"ל משרד האנרגיה אודי אדירי וכן למשרדי החוץ המשפטים והאוצר, הוא תוקף בחריפות את נובל ודלק וטוען ש"הגיע הזמן להכיר בעובדה שקפריסין ושותפות אפרודיטה שועטות קדימה אל עבר מסחור המאגר, אשר בתרחיש הפסימי יהיה חד־צדדי עם נישול מוחלט של זכויותיה של ישראל, ובתרחיש האופטימי יציע לישראל קומץ פירורים מבזה. כל אחד משני תרחישים אילו טומן בחובו הפסד של מילארדי שקלים שיזרמו לקופתה של ממשלת קפריסין ולכיסיהן של שותפות אפרודיטה.</p>
      <figure>
        <img src="https://images1.calcalist.co.il/PicServer3/2017/05/25/729154/17_l.jpg"/>
        <figcaption>בני שטיינמץ <br/>צילום: סיון פרג'</figcaption>
      </figure>
      <p>"מביך לראות איך ממשלת ישראל מאפשרת לדלק ולנובל להשפיל אותה כך לאחר שטיפחה אותן, רק כדי לצפות בהן יורקות בבוז לבאר אשר השקתה אותן כל הדרך לשליטה בשוק הגז המקומי והאזורי". שוורץ דורש שמשרד האנרגיה יחליף "את הטון והגישה לכאלו שלא ישאירו ברירה לקפריסין, לדלק, לנובל ולשל אלא להכיר בזכויותינו לפני תחילת פיתוח המאגר". לדברי שוורץ, שר האנרגיה יובל שטייניץ "הצהיר מפורשות כי מדינה ישראל לא תוותר על זכויותיה במאגר. (אך) כל עוד תימשך מדיניות 'כפפות של משי' אל מול ממשלת קפריסין היא תוביל בסופו של תהליך לכך שממשלת ישראל תביא במו ידיה לאובדן מוחלט של זכויותיה במאגר ושל מיליארדי השקלים הצפויים להשתלשל לקופת המדינה".</p>
      <p>ממשרד האנרגיה נמסר בתגובה ש"המשרד ימשיך לעמוד על זכויות מדינת ישראל במאגרי הגז הטבעי והוא פועל בנושא מאגרי ישי ואפרודיטה". ברקע הדברים, גורמים במשק האנרגיה טוענים שבמקום לפתח את המאגר בעלי רישיון ישי מחכים שדלק ונובל יעשו את העבודה עבורם. בנוסף, לדברי אותם גורמים, מתווה הפיתוח החדש מול קפריסין כולל הערכת משאבים שאולי תקטין את גודל המאגר ומכאן את חלקו של רישיון ישי, ולכן "מישהו מנסה למקסם רווחיים לפני שהוא מאבד גובה". עוד מסבירים הגורמים שישראל מנהלת בימים אלו בוררות על הגבול הימי מול לבנון, ולכן אין טעם לקדם משהו מול קפריסין מבלי לקבע עובדות בשטח מול מדינה עוינת. </p>
    </article>
  </body>
</html>