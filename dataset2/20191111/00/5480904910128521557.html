<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zacina-hlavni-kost-svatomartinskeho-vina-letos-se-prodavalo-driv/1819493?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T00:31:00+00:00"/>
    <meta property="og:title" content="Začíná hlavní košt Svatomartinského vína, letos se prodávalo dřív"/>
    <meta property="og:description" content="Brno - Největší svatomartinský košt začne dnes v 11 hodin na brněnském náměstí Svobody. Akce spojené se svátkem svatého Martina se dnes uskuteční i v Českém Krumlově, na Karlštejně, v Kyjově nebo ve Valticích. Podle údajů Vinařského fondu, který známku Svatomartinské vlastní, je na trhu asi 2,2 milionu lahví 366 druhů vína od 97 vinařů a vinařství."/>
  </head>
  <body>
    <article>
      <h1>Začíná hlavní košt Svatomartinského vína, letos se prodávalo dřív</h1>
      <address><time datetime="2019-11-11T00:31:00+00:00">11 Nov 2019, 00:31</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Největší svatomartinský košt začne dnes v 11 hodin na brněnském náměstí Svobody. Akce spojené se svátkem svatého Martina se dnes uskuteční i v Českém Krumlově, na Karlštejně, v Kyjově nebo ve Valticích. Podle údajů Vinařského fondu, který známku Svatomartinské vlastní, je na trhu asi 2,2 milionu lahví 366 druhů vína od 97 vinařů a vinařství.</p>
      <p>Na rozdíl od minulých let, kdy byl prodej Svatomartinského povolen až od 11. listopadu, se letos mohly lahve s takto označeným mladým vínem prodávat již od pátku. Už o víkendu se tak na řadě míst uskutečnily svatomartinské slavnosti spojené s ochutnávkami vína.</p>
      <p>Hlavní košt pořádaný Vinařským fondem ale dodržuje tradiční datum 11. listopadu. Slavnosti zahájí průvod v čele se svatým Martinem, kterého letos ztvární herec Městského divadla Brno Martin Havelka. Průvod dorazí na náměstí v 10:30, v 11:00 se slavnostně otevřou lahve Svatomartinského. Ve stáncích na náměstí budou lidé moci ochutnat 100 druhů Svatomartinského.</p>
      <p>Na trhu je letos 169 druhů bílých vín odrůd Müller Thurgau, Muškát moravský a Veltlínské červené rané, 105 druhů klaretů a rosé a 92 červených vín odrůd Svatovavřinecké, Zweigeltrebe a Modrý Portugal.</p>
      <p>Ochranná známka Svatomartinské byla registrována v roce 1995 a od roku 2005 je jejím vlastníkem Vinařský fond. Letos již popatnácté organizuje propagaci těchto vín pod jednotným logem.</p>
      <p>Svatomartinské posvícení bylo od 15. století součástí hospodářského roku. Hospodáři dávali čeledi výslužku, anebo s ní uzavírali nové smlouvy, stejně jako obec s pastýřem. Chasa měla volno a slavilo se posvícení. Svatomartinské období bylo vždy spjato s časem bohatého hodování a bujarého veselí. Na mnoha místech se konaly poutě.</p>
    </article>
  </body>
</html>