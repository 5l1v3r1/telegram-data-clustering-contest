<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773464,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="התקבל האישור האחרון: אמסלם חתם על עסקת בזק-סרצ'לייט"/>
    <meta property="og:description" content="שר התקשורת אישר את מתן היתר השליטה בבזק לקרן סרצ'לייט; החתימה של אמסלם עיכבה את השלמת העסקה, לאחר שיתר הגופים הרלוונטיים כבר נתנו את אישורם"/>
  </head>
  <body>
    <article>
      <h1>התקבל האישור האחרון: אמסלם חתם על עסקת בזק-סרצ'לייט</h1>
      <h2>שר התקשורת אישר את מתן היתר השליטה בבזק לקרן סרצ'לייט; החתימה של אמסלם עיכבה את השלמת העסקה, לאחר שיתר הגופים הרלוונטיים כבר נתנו את אישורם</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">גולן חזני</a></address>
      <p>שר התקשורת דוד אמסלם חתם היום (ב') על מתן היתר שליטה לקרן סרצ'לייט בחברת בזק. </p>
      <p>החתימה של אמסלם הייתה הדבר האחרון שנדרש עבור השלמת העסקה, לאחר שכל הגופים הרלוונטיים כבר נתנו את אישורם, כולל משרד הבטחון והשב"כ. ההיתר הועבר לסרצ'לייט ולחברת בי-קום, החברה האם של בזק, שדיווחה על כך לבורסה.</p>
      <figure>
        <img src="https://images1.calcalist.co.il/PicServer3/2019/03/26/894956/5_l.jpg"/>
        <figcaption>מימין מנכ"ל בי־קום עמי ברלב והיו"ר שלמה זוהר <br/>צילום: יניב רחימי</figcaption>
      </figure>
      <p>מדובר בחדשות טובות עבור בי-קום ועבור החברה האם שלה, אינטרנט זהב. שתי החברות הובילו הסדר חוב בגובה 3 מיליארד שקל מול מחזיקי האג"ח שלהן. את ההסדר הובילו יו"ר בי-קום שלמה זוהר והמנכ"ל עמי בר לב.</p>
      <p>בר לב אמר כי "מדובר באבן הדרך החשובה ביותר לקראת השלמת העסקה, אשר הושגה במאמץ מקצועי אדיר של הגורמים הרלוונטיים. אנו מודים למשרד התקשורת ולשר התקשורת שפעלו באופן מקצועי ביותר וביצעו עבודה יסודית למען הציבור בישראל".</p>
      <p>זוהר אמר כי "כשהגעתי לבי-קום בדצמבר 2018, לא ציפיתי שיהיו תהפוכות בסדר גודל כזה גם בבי-קום, שהיתה בעלת אחזקה בבזק. בתקופה קצרה ביותר, מחברה מובילה נכנסה בי-קום לקשיים תזרימיים. במאמץ רב עם עבודת דירקטוריון נכונה ומול השוק, בעלי אינטרסים והרגולטור הצלחנו ליצור מצב שמשקיע זר ישקיע בחברה, ויגיע להסדר שבו כל בעלי העניין בבי-קום רואים את כספם מובטח ויוצאים מהאירוע ללא נזק. כל נסיון אחר לפזר את האחזקה היה מוביל ללא נודע. זה אחד ההסדרים היותר מוצלחים בשנים האחרונות".</p>
      <p>קרן סרצ'לייט חתמה על רכישת השליטה בבי-קום במסגרת הסדר חוב מול מחזיקי האג"ח של בי-קום ושל אינטרנט זהב - החברה האם של בי-קום, בהשקעה של 485 מיליון שקל. השלמת העסקה מתוכננת ל-24 בנובמבר וחתימת השר נדרשת עד ל-12 בנובמבר (מחר), כדי לעמוד בלוחות הזמנים לעסקה.</p>
      <p>השר אמסלם סירב לחתום על מתן ההיתר, אלא אם היועץ המשפטי לממשלה אביחי מנדלבליט יערוב לו שלא יפתח בחקירה נגדו, כפי שקרה לראש הממשלה בנימין נתניהו בתיק 4000. ביום חמישי <a href="https://www.calcalist.co.il/markets/articles/0,7340,L-3773306,00.html">העביר מנדלבליט את האישור הנדרש</a>, לאחר שסרצ'לייט <a href="https://www.calcalist.co.il/markets/articles/0,7340,L-3773306,00.html">איימה לסגת מהעסקה</a> אם האישור לא יתקבל באופן מיידי.</p>
    </article>
  </body>
</html>