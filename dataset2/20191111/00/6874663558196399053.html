<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773395,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="וול סטריט ננעלה במגמה מעורבת; בואינג המריאה ב-4.6%"/>
    <meta property="og:description" content="ברקע למסחר דאגות המשקיעים בנוגע להסכם הסחר בין סין וארה&quot;ב; חברת התעופה האמריקאית בואינג הודיעה שמטוסי המקס 737 ישובו לטיסות מסחריות בינואר; טסלה עלתה ב-2.4% לאחר העלאת מחיר היעד; באירופה - בורסת לונדון איבדה 0.4%, מדד פרנקפורט ירד ב-0.2%"/>
  </head>
  <body>
    <article>
      <h1>וול סטריט ננעלה במגמה מעורבת; בואינג המריאה ב-4.6%</h1>
      <h2>ברקע למסחר דאגות המשקיעים בנוגע להסכם הסחר בין סין וארה"ב; חברת התעופה האמריקאית בואינג הודיעה שמטוסי המקס 737 ישובו לטיסות מסחריות בינואר; טסלה עלתה ב-2.4% לאחר העלאת מחיר היעד; באירופה - בורסת לונדון איבדה 0.4%, מדד פרנקפורט ירד ב-0.2%</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">כתבי שוק ההון</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00 -</b> המסחר בבורסות ניו יורק ננעל היום בירידות שערים על רקע דאגות המשקיעים מהתקדמות הסכם הסחר בין סין וארה"ב. מדד דאו ג'ונס ננעל סביב רמות הפתיחה כשעלה קלות ב-0.04%, מדד S&amp;P 500 נחלש ב-0.2% ומדד נאסד"ק איבד 0.1%.</p>
      <p><b>21:40 -</b> מחיר הנפט מסוג WTI ירד היום ב-0.7% ומחיר חבית נקבע על 56.86 דולר. ברקע, דאגות המשקיעים בנוגע להסכם הסחר בין סין וארה"ב.</p>
      <p><b>21:00 -</b> מנהל חדש בדרך ל-WeWork? <a href="https://www.calcalist.co.il/markets/articles/0,7340,L-3773514,00.html">החברה מקיימת שיחות עם מנכ"ל טי-מובייל</a>: הוול סטריט ג'ורנל מדווח לפני שעה קלה כי החברה מנהלת שיחות עם ג'ון לאגרה (John Legere), מנכ"ל חברת שירותי התקשורת T-Mobile, והציעה לו את המינוי.</p>
      <p><b>19:30 -</b> <a href="https://www.calcalist.co.il/world/articles/0,7340,L-3773499,00.html">בואינג צפויה לחדש את טיסותיה</a> מדגם ה-MAX 737 כבר בתחילת דצמבר הקרוב - קודם טיסות משלוחים ומינואר טיסות מסחריות לנוסעים. מניית החברה מטפסת ב-3.7% לאחר הדיווח שפורסם ב-CNBC. מטוסי המקס 737 מקורקעים מאז אמצע מרץ, בעקבות שתי התרסקויות שאירעו בחודשים שקדמו.</p>
      <p><b>19:00 -</b> נעילה שלילית בבורסות אירופה: מדד פוטסי הבריטי איבד 0.4% (לאחר שנחתך ב-1.4% מוקדם יותר היום), מדד דאקס הגרמני ירד ב-0.2% ומדד קאק הצרפתי הוסיף 0.1%. מניות שבלטו היום: בלונדון - רולס רויס איבדה 4.8%, גלנקור נחלשה ב-3.5%, הבנק HSBC נסוג ב-1.5% לאחר ההידרדרות בהונג קונג, שם עיקר פעילותו באסיה. רויאל בנק אוף סקוטלנד טיפס ב-4%. בפרנקפורט - לופטהאנזה עלתה ב-2.2%.</p>
      <p><b>18:40 -</b> בריטניה: מנהיג מפלגת הלייבור ג'רמי קורבין הוקיע בציוץ את מנהיג מפלגת הברקזיט נייג'ל פראג' שהחליט לא להתחרות בבחירות הקרובות בדצמבר על אחד מ-317 המושבים בהם זכתה המפלגה השמרנית בבחירות האחרונות ולהציג מועמדים רק על חשבון מושבים של מפלגת הלייבור. לדברי קורבין, פראג' הושפע מנשיא ארה"ב טראמפ שקרא לו ולג'ונסון להקים ברית פרו-ברקזיט.</p>
      <figure>
        <iframe data-src="https://twitter.com/jeremycorbyn/status/1193888404343275521?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>17:45 -</b> מניית קמעונאית התרופות וולגרינס בוטס מטפסת ב-6.4%, כשברקע פורסם בבלומברג כי ענקית ההשקעות קיי.קיי.אר (KKR) הציעה לרכוש את החברה ולהוציא אותה מהמסחר בוול סטריט.</p>
      <p><b>16:30 -</b> לאחר שהמדדים המובילים הגיעו לשיאים חדשים בשבוע שעבר, כשברקע אופטימיות להתקדמות בהסכם סחר עתידי בין ארה"ב לסין - המסחר השבוע בוול סטריט נפתח בירידות: מדד דאו יורד ב-0.4% והמדדים נאסד"ק ו-S&amp;P 500 מוחקים 0.5%. בולטות במסחר: טסלה עולה ב-2.2% לאחר שפייפר ג'פרי העלתה את מחיר היעד של המניה, עליבאבא נחלשת ב-2.5%, סיסקו סיסטמס מאבדת 2.2%, ענקית הקמעונאות וולגרינס בוטס מטפסת ב-3.8%.</p>
      <p><b>15:40 -</b> <a href="https://www.calcalist.co.il/internet/articles/0,7340,L-3773478,00.html">דיווח: אפל תשיק קסדת AR ב-2022 - ומשקפיים ב-2023</a>. מקורות מסרו לאתר The Information שאפל מעריכה שמשקפי מציאות מוגברת יוכלו להחליף את האייפון בתוך עשור. הקסדה תשלב יכולות מציאות מוגברת ומדומה, ותהיה עשויה חומרים קלים לחבישה ממושכת נוחה.</p>
      <p><b>15:25 -</b> אנליסטים בפייפר ג'פריי העלו את מחיר היעד על טסלה, מ-300 ל-400 דולר – המניה ננעלה בשישי במחיר של 337.14 דולר ומתחילת השנה טיפסה טסלה ב-1.3%. בטרום המסחר בניו יורק עולה המניה ב-1%.</p>
      <figure>
        <img src="https://images1.calcalist.co.il/PicServer3/2019/05/22/907719/1NL.jpg"/>
        <figcaption>אלון מאסק, מייסד ומנכ"ל טסלה <br/>צילום: EPA</figcaption>
      </figure>
      <p><b>15:00 -</b> הפאונד עולה בשיעור של 0.9% ל-1.287 דולר, לאחר שנייג'ל פראג' הודיע שמפלגת הברקזיט שהקים לא תתחרה בבחירות הקרובות בדצמבר על אחד מ-317 המושבים בהם זכתה המפלגה השמרנית בבחירות האחרונות, ותציג מועמדים רק למושבים של מפלגת הלייבור. הודעה זו מצמצמת את החששות של המשקיעים במקרה ורה"מ ג'ונסון לא יצליח לאחר הבחירות לאחד את מחנה הפרו ברקזיט לתמיכה בהסכם יציאה אירופה. קרי, ההודעה מגדילה את הסיכוי להעברה של הסכם בפרלמנט לאחר הבחירות, במקרה של ניצחון השמרנים.</p>
      <p><b>14:30 -</b> <a href="https://www.calcalist.co.il/world/articles/0,7340,L-3773451,00.html">עליבאבא שברה את שיא המכירות שנקבע בשנה שעברה </a>- ענקיות הקמעונאות הסיניות עליבאבא ו-JD.com דיווחו היום על מכירות בהיקף של למעלה מ-50 מיליארד דולר במחצית הראשונה של יום הרווקים הסיני – חג מכירות שנתי ויום המכירות המקוון העמוס ביותר בעולם. מניית עליבאבא יורדת ב-0.5% בטרום המסחר.</p>
      <p><b>14:25 -</b> אנליסטים של דויטשה בנק בשני עדכונים מעניינים: מעלים ב-19% את מחיר היעד על Nvidia, מ-160 ל-190 דולר, רגע לפני פרסום הדוחות של חברת השבבים (בחמישי לאחר הנעילה). מחיר השוק של Nvidia בנעילה של שישי עמד על 207.78 דולר - המניה עלתה ב-55% מתחילת 2019 - כך שבבנק הגרמני עדיין שומרים על המלצת 'החזק', בעיקר בשל תמחור היתר של המניה לטענתם.</p>
      <p>עוד מהבנק הגרמני, הורדת המלצה על אל ברנדס (L Brands), החברה האם של ויקטוריה סיקרט, מ'קניה' ל'החזק', לצד הורדת מחיר היעד מ-31 ל-20 דולר. מניית L Brands ננעלה בשישי ב-17.75 דולר, המניה איבדה 31% מערכה מתחילת 2019.</p>
      <figure>
        <img src="https://images1.calcalist.co.il/PicServer3/2019/06/10/912003/1L.jpg"/>
        <figcaption>חנות ויקטוריה סיקרט <br/>צילום: Jeenah Moon</figcaption>
      </figure>
      <p><b>14:20 -</b> נתוני מאקרו חיוביים מהעולם בשבוע שעבר ועדכונים מעודדים על שיחות הסחר הקפיצו את שוקי המניות בארה"ב לשיאים חדשים (כך גם באירופה), וגררו זרימה של כספים החוצה משוק אגרות החוב. התשואות קפצו בהתאם - תשואת אג"ח ארה"ב ל-10 שנים טיפסה בשבוע שחלף ב-23 נקודות בסיס ל-1.94%, הרמה הגבוהה ביותר מאז ה-1 באוגוסט השנה.</p>
      <p><b>13:30 - </b>לפתיחת שבוע מסחר בניו יורק, החוזים על המדדים המובילים יורדים ב-0.4%.</p>
      <p>היורו עולה ב-0.1% ל-1.103 דולר, הפאונד עולה ב-0.4% ל-1.282 דולר; היום אין מסחר בשוק האג"ח האמריקאי בשל ציון יום החייל המשוחרר; הנפט מסוג WTI יורד ב-1.6% ל-56.3 דולר לחבית; הזהב עולה ב-0.2% ל-1,466.30 דולר האונקיה; באירופה - דאקס יורד ב-0.6%, קאק יורד ב-0.2%, פוטסי נחתך ב-1.4%.</p>
      <p><b>12:50 - </b>פתיחה חלשה של הבנקים הגרמנים לשבוע המסחר: דויטשה בנק יורד ב-1.6% וקומרזצבנק מאבד 1.9%, שניהם כמובן בפרנקפורט. בציריך יורדים קרדיט סוויס ו-UBS ב-1.3% ו-1.1% בהתאמה. </p>
      <p><b>11:40 - </b>בריטניה נחלצת מכניסה טכנית למיתון: התוצר הבריטי ברבעון השלישי חוזר לפלוס, עם עלייה של 0.3%, לאחר נסיגה של 0.2% ברבעון השני. התחזיות עמדו על 0.4%. בחישוב שנתי עלה התוצר ב-1% ברבעון השלישי בהשוואה לרבעון המקביל ב-2018- הרמה הנמוכה ביותר מאז הרבעון הראשון של 2010. התחזיות עמדו על עלייה של 1.1%, מול עלייה שנתית של 1.3% ברבעון הקודם.  </p>
      <p>עוד נתוני מאקרו שיצאו מבריטניה: מדד הייצור ירד בספטמבר ב-1.4% (שנתי), התחזית עמדה על ירידה של 1.3%. התפוקה התעשייתית ירדה בספטמבר ב-1.8%, התחזית עמדה על ירידה של 1.6%.</p>
      <p><b>11:15 -</b> בנעילה באסיה: האנג סנג ירד ב-2.6%, שנגחאי ירד ב-1.8%, פוטסי ירד ב-0.3%.</p>
      <p><b>10:40 -</b> בין המניות הבולטות בבריטניה: HSBC יורד ב-1.8% - הבנק הגדול באירופה צפוי להיפגע מהידרדרות בהונג קונג, שם מרוכזת פעילותו באסיה; רולס רויס נחלשת ב-2.5%, מרקס אנד ספנסר מאבדת 2.4% וברברי יורדת ב-1.8%; נסיגה בסחורות: ריו טינטו ואנגלו אמריקן מאבדות 2.4%, גלנקור יורדת ב-2%, BHP ב-1.6%. </p>
      <figure>
        <img src="https://images1.calcalist.co.il/PicServer2/20122005/491057/1_l.jpg"/>
        <figcaption>צילום: שאטרסטוק</figcaption>
      </figure>
      <p><b>10:30 -</b> בורסות אירופה נכנסות לשבוע מסחר חדש: מדד דאקס יורד ב-0.2%, קאק יורד ב-0.1%, פוטסי נחלש ב-0.6%; היורו יציב, נסחר ב-1.102 דולר, הפאונד מתחזק ב-0.2% ל-1.279 דולר.</p>
      <p><b>10:15 -</b> המשקיעים ממתינים לנתוני התמ"ג שיצאו מבריטניה, בשעה 9:30 (11:30 שעון ישראל), בתקווה שתיחלץ כניסה רשמית למיתון: ברבעון השני הצטמצמה כלכלת בריטניה ב-0.2%, הנתון הגרוע ביותר מאז הרבעון הרביעי של 2012. לפי תחזיות הכלכלנים, התוצר הבריטי ברבעון השלישי עלה ב-0.4%, שזה אמנם ממש לא מלהיב, אבל עדיף על כניסה למיתון כמובן.</p>
      <p><b>8:30 -</b> סחורות בפתיחת השבוע: בנפט - הברנט יורד ב-1% ל-61.9 דולר לחבית, ה-WTI יורד ב-0.9% ל-56.7 דולר לחבית; הזהב עולה ב-0.4% ל-1,463.50 דולר האונקיה.</p>
      <p><b>7:40 - </b>חברת הקורקינטים השיתופיים משבדיה  Voi השלימה גיוס של 85 מיליון דולר ממשקיעים, בהובלת חברת ההשקעות השבדית Vostok New Ventures - לא נמסרו פרטים על השווי שנקבע לחברה בגיוס (שבו השתתפו גם המשקיעים הקיימים). עד כה גייסה החברה שהחלה לפעול לפני כשנתיים 136 מיליון דולר. ל-Voiהפועלת כבר ב-38 ערים יש לפי דיווחיה 4 מיליון משתמשים רשומים שביצעו עד כה 14 מיליון נסיעות מאז הקמתה לפני שנתיים.</p>
      <p><b>7:35 - </b>עדכוני יום הרווקים: עליבאבא עדכנה כי לאחר תשע שעות פעילות הגיע סכום המכירות באתריה ל-158.31 מיליארד יואן, 22.63 מיליארד דולר ארה"ב. הסכום משקף עלייה של 25% בהשוואה לנתוני השנה שעברה, אז נמכרו מוצרים ב-126.72 מיליארד יואן ב-9 השעות הראשונות.</p>
      <p><b>7:30 - </b>בורסת הונג קונג יורדת ב-2.3% בפתיחת שבוע המסחר באסיה, על רקע ההסלמה בהתנגשויות בין המפגינים המוחים לבין המשטרה - שאף פתחה באש בכמה מקרים. ימים ספורים לאחר מעצר של מחוקקים תומכי דמוקרטיזיה בחצי האי, אלפי המפגינים חסמו דרכים והובילו צעדות מחאה במקומות שונים בהונג קונג. לפי דיווחי בתי החולים ודוברות המשטרה, שלושה פצועים הגיעו לבתי החולים במצב יציב לאחר שנפגעו מירי השוטרים. מדד שנגחאי יורד ב-1.4%, ניקיי נחלש ב-0.2%.</p>
      <p>עוד סיבה לפסימיות: הנשיא טראמפ אמר בסוף השבוע כי בשלב זה אין בכוונתו לבטל את המכסים החדשים על מוצאים מסין, הצפויים להיכנס לתוקף בהמשך החודש. אף שהדברים תלויים במידה רבה בהתקדמות בשיחות בין הצדדים, המשקיעים חוששים שאין בכוונת הנשיא לוותר לטובת יצירת אמון מול הסינים.</p>
      <figure>
        <img src="https://images1.calcalist.co.il/PicServer3/2019/10/04/939242/1NL.jpg"/>
        <figcaption>מפגינים בהונג קונג (ארכיון) <br/>צילום: גטי</figcaption>
      </figure>
    </article>
  </body>
</html>