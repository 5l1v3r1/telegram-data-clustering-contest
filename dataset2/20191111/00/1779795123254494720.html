<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dariknews.bg/v-snimki/tehnite-rokli-sa-super-seksi-galeriia-23064"/>
    <meta property="og:site_name" content="dariknews.bg"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Техните рокли са супер секси (ГАЛЕРИЯ)"/>
    <meta property="og:description" content="Супергеройската продукция"/>
  </head>
  <body>
    <article>
      <h1>Техните рокли са супер секси (ГАЛЕРИЯ)</h1>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <figure>
        <img src="https://m.netinfo.bg/media/images/40983/40983494/orig-orig-ceremoniia-za-nagradite-izboryt-na-publikata.jpg"/>
        <figcaption>1<b>/75</b>. Техните рокли са супер секси (ГАЛЕРИЯ) <br/>Церемония за наградите Изборът на публиката</figcaption>
      </figure>
      <p>Супергеройската продукция "Отмъстителите: Краят" беше обявена за най-добър филм на 2019 г. на състоялата се в Санта Моника, Калифорния, 45-а церемония за наградите "Изборът на публиката", събрала някои от най-големите звезди на шоубизнеса, съобщават "Холивуд рипортър" и Си Ен Ен.<br/><br/>Отличията са единствените в Холивуд, които обхващат киното, музиката и телевизията и се определят изцяло от публиката.<br/><br/>Освен за най-добър филм, "Отмъстителите: Краят" спечели призовете за най-добър екшън на 2019 г. и за филмов актьор на 2019 г. - Робърт Дауни младши, който посвети наградата си на покойната легенда на комиксите Стан Лий.<br/><br/>Една от най-големите изненади на шоуто беше първата публична поява на комика Кевин Харт след тежката катастрофа през септември. Харт беше отличен за най-добро комедийно изпълнение на 2019 г.<br/><br/>С почетни призове на церемонията бяха удостоени актрисата Дженифър Анистън и певиците Гуен Стефани и Пинк.<br/><br/>Анистън получи наградата "Икона" като признание за приноса й към киното и телевизията и за превъплъщенията й в няколко "знакови и запомнящи се" роли. Тя беше номинирана за филмова актриса на 2019 г., но се размина с приза, който отиде при Зендая за изпълнението й в "Спайдърмен: Далече от дома".<br/><br/>Певицата и основателка на няколко модни бранда Гуен Стефани беше удостоена с отличието "Модна икона" като признание за уникалния й усет за стил.<br/><br/>Певицата Пинк получи приза "Борец" за дейността й в подкрепа на редица благотворителни организации и ролята й като посланик на УНИЦЕФ.<br/><br/>Със свои изпълнения на церемонията се представиха Келси Балерини и Алесия Кара. <br/><a href="https://dariknews.bg/v-snimki/tehnite-rokli-sa-super-seksi-galeriia-23064/2">Next</a><br/><a href="https://dariknews.bg/v-snimki/tehnite-rokli-sa-super-seksi-galeriia-23064/75">Previous</a></p>
      <footer>Източник: Gulliver/Getty Images</footer>
    </article>
  </body>
</html>