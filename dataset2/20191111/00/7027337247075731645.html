<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697911/%D9%88%D8%A7%DA%A9%D9%86%D8%B4-%D8%AA%D8%B1%D9%88%D8%A6%DB%8C%DA%A9%D8%A7%DB%8C-%D8%A7%D8%B1%D9%88%D9%BE%D8%A7-%D8%A8%D9%87-%D8%A7%D9%82%D8%AF%D8%A7%D9%85-%D8%A7%D8%AE%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D9%81%D8%B1%D8%AF%D9%88-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-%D9%81%D8%A7%D8%B5%D9%84%D9%87-%DA%AF%D8%B1%D9%81%D8%AA%D9%87-%D8%A8%D9%87-%D8%B4%D8%AF%D8%AA-%D9%86%DA%AF%D8%B1%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="واکنش تروئیکای اروپا به اقدام اخیر ایران در فردو: ایران از برجام فاصله گرفته/ به شدت نگران هستیم"/>
    <meta property="og:description" content="وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند."/>
  </head>
  <body>
    <article>
      <h1>واکنش تروئیکای اروپا به اقدام اخیر ایران در فردو: ایران از برجام فاصله گرفته/ به شدت نگران هستیم</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1036025_185.jpg"/>
      </figure>
      <p>وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند.</p>
      <p>به گزارش فارس، فرانسه، آلمان و انگلیس، علی‌رغم عمل نکردن به تعهداتشان در برجام، در بیانیه‌ای مشترک روز دوشنبه از اقدام ایران در کاستن از تعهدات هسته‌ای ابراز نگرانی کرده‌اند.</p>
      <p>وزرای خارجه سه کشور اروپایی تصریح کرده‌اند اقدام اخیر ایران در فردو به منزله تسریع اقدامات این کشور در زمینه فاصله گرفتن از توافق هسته‌ای برجام است.</p>
      <p>در این بیانیه آمده است: «از اعلانیه‌های اخیر ایران در خصوص آغاز مجدد فعالیت‌های غنی‌سازی اورانیوم در فردو به شدت نگران هستیم. اقدام ایران با مفاد صریح برجام در خصوص فردو مغایرت دارد و تبعات بالقوه زیادی در زمینه اشاعه دارد.»</p>
      <p>در بخش دیگری از بیانیه آمده است: «این اقدام [غنی‌سازی در فردو] به منزله تسریع روند تأسف‌آور فاصله گرفتن ایران از تعهداتش ذیل برجام است.»</p>
      <p>کشورهای اروپایی از ایران خواسته‌اند تمامی اقدامات «ناسازگار با برجام» اعم از میزان ذخائر اورانیوم، محدوده مجاز غنی‌سازی و فعالیت‌های مربوط به تحقیق و توسعه را به عقب برگرداند.</p>
      <p>وزرای این سه کشور «اجرای کامل و موثر برجام» از سوی همه طرف‌ها را با اهمیت دانسته و بر عزم خود جهت ادامه تلاش‌‌ها برای حفظ توافق تأکید کرده‌اند.</p>
      <p>آنها از ایران خواسته‌اند «طبق تعهداتش در برجام کاملاً با آژانس بین‌المللی انرژی اتمی به ویژه در چارچوب توافق جامع پادمانی و پروتکل الحاقی همکاری کند.»</p>
      <p>وزیران خارجه انگلیس، آلمان و فرانسه از آنچه به گفته آنها «عدم همکاری به موقع ایران» است ابراز نگرانی کرده‌اند.</p>
    </article>
  </body>
</html>