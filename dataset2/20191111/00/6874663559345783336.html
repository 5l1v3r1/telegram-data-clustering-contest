<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773491,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="וודי אלן ואמזון הגיעו להסדר פשרה בתביעה על ביטול הסכם הסרטים"/>
    <meta property="og:description" content="פרטי ההסדר לא פורסמו; אלן הגיש דרישה לפיצוי של 68 מיליון דולר לאחר שאמזון החליטה לבטל את החוזה עמו ליצירת ארבעה סרטים - בעקבות הטענות לתקיפה מינית שביצע בבתה המאומצת של מיה פארו בשנת 92'. אמזון אף ביטלה את ההפצה בארה&quot;ב של סרטו 'יום גשום בניו יורק', שצולם במסגרת ההסכם"/>
  </head>
  <body>
    <article>
      <h1>וודי אלן ואמזון הגיעו להסדר פשרה בתביעה על ביטול הסכם הסרטים</h1>
      <h2>פרטי ההסדר לא פורסמו; אלן הגיש דרישה לפיצוי של 68 מיליון דולר לאחר שאמזון החליטה לבטל את החוזה עמו ליצירת ארבעה סרטים - בעקבות הטענות לתקיפה מינית שביצע בבתה המאומצת של מיה פארו בשנת 92'. אמזון אף ביטלה את ההפצה בארה"ב של סרטו 'יום גשום בניו יורק', שצולם במסגרת ההסכם</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>וודי אלן ואמזון הגיעו להסכם פשרה בסכסוך המתוקשר והמכוער למדי בין שני הצדדים - פרטי ההסכם לא פורסמו.</p>
      <p>הבמאי האמריקאי תבע את זרוע התוכן של אמזון על הפרת חוזה, לאחר שזו החליטה לבטל את ההסכם בין הצדדים, במסגרתו התחייבה להפיק ולהפיץ ארבעה סרטים שייצור עבורה אלן. בתביעה דרש הבמאי פיצוי של 68 מיליון דולר. ביום שישי הגישו הצדדים הודעה לבית המשפט על ההסכמות, ובקשה משותפת לבטל את ההליך. כאמור, בשלב זה לא ידועים התנאים שהוסכמו במסגרת הפשרה.</p>
      <p>בתביעה שהוגשה בחודש פברואר השנה טען אלן כי אמזון התחייבה "לממן ולהפיץ את סרטיו העתידיים, ולהיות 'ביתו' לפרק האחרון בקריירה שלו". ההסכם בוטל על ידי אמזון בתחילת 2019.</p>
      <p>אלן השלים את הסרט הראשון שלו במסגרת ההסכם עם אמזון, <a href="https://www.calcalist.co.il/consumer/articles/0,7340,L-3771970,00.html">'יום גשום בניו יורק'</a> (A Rainy Day in New York), ולדבריו השקיע בו מעל 20 מיליון דולר (באמצעות חברת ההפקות שלו Gravier Productions) לפני שאמזון החליטה לבטל את ההפצה שלו בארה"ב (אמזון אפשרה לבצע הפצה של הסרט בעולם) ובמקביל הקפיאה את העסקה ליצירה של שלושה סרטים נוספים.</p>
      <p>הסרט צולם לפני שנתיים והיה אמור לצאת בעולם לפני שנה. אולם בזמן צילומי הסרט התפוצצה <a href="https://www.calcalist.co.il/world/articles/0,7340,L-3762827,00.html">פרשת הארווי וויינשטיין</a>, תחילה בניו יורק טיימס ואז עם דיווח המשך בניו יורקר שכתב רונן פארו, בנם של אלן ומיה פארו, שזכה על כך בפוליצר (פארו התנתק מאביו ומשמו ברגע שאלן התחתן עם סון־יי פרווין, בתה המאומצת של מיה פארו ואנדרה פרווין).</p>
      <figure>
        <img src="https://images1.calcalist.co.il/PicServer2/20122005/483433/4_l.jpg"/>
        <figcaption>וודי אלן <br/>צילום: רויטרס</figcaption>
      </figure>
      <p>פארו הצית מחדש את הסיפור המוכר שלטענתו לא הגיע לכדי מיצוי - הטענה של מיה פארו, שידועה מזה שנים, לפיה אלן תקף שאביו היה מעורב בו ומעולם לא הגיע לכדי מיצוי: טענתה של מיה פארו ושל ביתה דילן, שאלן תקף את דילן, ביתה המאומצת של מיה פארו, בשנת 1992, כשזו היתה בת 7. אלן חזר והכחיש את הטענה הזו במהלך השנים האחרונות.</p>
      <p>בעקבות דבריו של פארו העיתונאי הפך אלן באופן מיידי לאישיות לא רצויה, כמה מהשחקנים בסרט התנצלו שהסכימו לעבוד איתו ותרמו את משכורתם מהסרט לגופים שנלחמים בהטרדות מיניות. אמזון כאמור גנזה את הסרט וביטלה את החוזה לסרטים נוספים. אלן מצידו הגיב במתקפה על ההשלכות של תנועת MeToo.</p>
      <p>בתביעה טען אלן שאמזון פרשה מהעסקה עמו "בשל האשמה לא מבוססת נגד אלן, שידועה כבר 25 שנה, ושהיתה ידועה היטב לאמזון (ולציבור) לפני שנכנסה עמו בהסכם ליצירת ארבעה סרטים". אמזון טענה מנגד שההערות של אלן על תנועת MeToo היו הפרת חוזה - והסתמכה בין היתר על דברים שאמר בראיון: "אתה לא רוצה שהדבר יוביל לאווירה של ציד מכשפות... שבה כל בחור במשרד שקורץ לאישה צריך פתאום להתקשר לעורך דין כדי להגן על עצמו".</p>
    </article>
  </body>
</html>