<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140560/%DB%B1%DB%B0-%D9%87%D8%B2%D8%A7%D8%B1-%D8%B4%D8%B9%D8%A8%D9%87-%D8%A8%D8%A7%D9%86%DA%A9%DB%8C-%D8%A7%D8%AF%D8%BA%D8%A7%D9%85-%DB%8C%D8%A7-%D8%AD%D8%B0%D9%81-%D9%85%DB%8C-%D8%B4%D9%88%D8%AF-%D8%B4%D8%B1%D8%B7-%DA%A9%D8%A7%D9%87%D8%B4-%D8%B3%D9%88%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="۱۰ هزار شعبه بانکی ادغام یا حذف می شود / شرط کاهش سود"/>
    <meta property="og:description" content="معاون وزیر اقتصاد با بیان اینکه کاهش سود بانکی بستگی به شرایط سود سپرده بانک ها دارد از ادغام یا حذف ۱۰ هزار شعبه بانکی به منظور کاهش هزینه ها و اقتصادی شدن فعالیت ها خبر داد."/>
  </head>
  <body>
    <article>
      <h1>۱۰ هزار شعبه بانکی ادغام یا حذف می شود / شرط کاهش سود</h1>
      <h2>معاون وزیر اقتصاد :</h2>
      <address>
        <time datetime="2019-11-11T00:00:00+00:00">11 Nov 2019</time>
      </address>
      <p>
        <i>معاون وزیر اقتصاد با بیان اینکه کاهش سود بانکی بستگی به شرایط سود سپرده بانک ها دارد از ادغام یا حذف ۱۰ هزار شعبه بانکی به منظور کاهش هزینه ها و اقتصادی شدن فعالیت ها خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، عباس معمارنژاد با بیان اینکه اصلاح فرآیندها برای تسهیل در امور کسب و کار در دستور مسئولان ارشد نظام است به مهر گفت: در این راستا اقدامات خوبی در حال اجرا است.یکی از برنامه های وزیر اقتصاد و دولت بسترسازی و کمک به رونق تولید و بهبود شرایط کسب و کار است که باید تعداد مجوزها برای شروع فعالیت ها به حداقل برسد.</p>
      <p>وی در خصوص کاهش سود بانکی پرداخت شده به تولیدکنندگان افزود: کاهش سود بانکی بستگی به شرایط سود سپرده بانک ها دارد چون بانک ها یک قیمت تمام شده پولی دارند که اکنون قیمت تمام شده پول بصورت خالص بیش از ۱۸ و ۱۹ درصد و در سایر سپرده ها بیش از ۲۰ درصد است که نمی توان تسهیلات با سود کمتر داد زیرا بانک متضرر می شود.</p>
      <p>این مقام مسئول گفت: باید در مورد قیمت تمام شده پول هم اقدام کرد اما آنچه مشخص شده اینکه در ۱۰ سال گذشته سپرده های مردم نزد بانک ها در بخشی که هزینه زا بوده و بانکها سود پرداخت می کردند حدود ۶۳ درصد بود که امروز این سپرده ها به ۸۳ درصد رسیده و هزینه بانک ها بالا رفته است که در این راستا باید هزینه های بانک ها را کاهش دهیم.</p>
      <p>معمارنژاد گفت: یک راه کاهش هزینه های خدمات رسانی، کاهش تعداد شعب بانکی است.در حال حاضر بیش از ۲۲ هزار شعبه بانکی فعال شده و خدمات رسانی می کند که به این تعداد نیاز نداریم و باید کمتر شود.در دنیا تعداد شعب بانک ها بر اساس شاخص هایی مانند وسعت ، پراکندگی جمعیت و تولید ناخالص داخلی تعیین می شود. از آنجا که هر روز خدمات غیر حضوری بیشتر می شود لذا وجود شعب متعدد در عصر کنونی منطقی نیست و هزینه ها را بیشتر می کند.</p>
      <p>وی ادامه داد: بر اساس مطالعه ای که در وزارت اقتصاد صورت گرفته ۱۲ هزار شعبه بانکی می تواند نیازهای جمعیتی را تامین کند در حالی که حدود ۲۲ هزار شعبه داریم و باید ۱۰ هزار شعبه کاهش یابد.البته به استان ها ابلاغ کردیم در صورت ادغام و جمع آوری شعب بانکی باید ملاحظات اجتماعی و منطقه ای را در نظر بگیرند تا مشکلی برای مردم ایجاد نشود.</p>
      <p>انتهای پیام</p>
    </article>
  </body>
</html>