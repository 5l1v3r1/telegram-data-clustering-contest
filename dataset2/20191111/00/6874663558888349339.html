<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/sport/articles/0,7340,L-3773459,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="מה עושים עם המיליארדים? בזוס מחפש לקנות קבוצת פוטבול מה-NFL"/>
    <meta property="og:description" content="ה-NFL היא ליגת הפוטבול המקצוענית האמריקנית והיא מורכבת מ-32 קבוצות. על פי CBS Sports, &quot;בזוס בילה זמן ניכר בחברת בעלי קבוצות, כולל בעלי הוושינגטון רדסקינס דן סניידר&quot;"/>
  </head>
  <body>
    <article>
      <h1>מה עושים עם המיליארדים? בזוס מחפש לקנות קבוצת פוטבול מה-NFL</h1>
      <h2>ה-NFL היא ליגת הפוטבול המקצוענית האמריקנית והיא מורכבת מ-32 קבוצות. על פי CBS Sports, "בזוס בילה זמן ניכר בחברת בעלי קבוצות, כולל בעלי הוושינגטון רדסקינס דן סניידר"</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>מייסד ומנכ"ל אמזון <a href="https://www.calcalist.co.il/world/articles/0,7340,L-3751199,00.html">ג'ף בזוס </a>מתכנן לקנות קבוצת פוטבול מה-NFL, וומקיים שיחות עם כמה בעלי קבוצות. על פי CBS Sports, "בזוס בילה זמן ניכר בחברת בעלי קבוצות, כולל בעלי הוושינגטון רדסקינס  דן סניידר, והוא נמצא בתהליך מעבר דירה לוושינגטון".  Washington Redskins היא קבוצת פוטבול אמריקנית המשחקת בליגת הפוטבול הלאומית.</p>
      <p>ה-NFL היא ליגת הפוטבול המקצוענית האמריקנית והיא מורכבת מ-32 קבוצות, שמחולקות באופן שווה בין ליגת הפוטבול הלאומית (NFC) וליגת הפוטבול האמריקנית (AFC).</p>
      <p>אמזון נמצאת בשותפות עם ה-NFL לשידור משחקי פוטבול בימי חמישי בערב.</p>
      <figure>
        <img src="https://images1.calcalist.co.il/PicServer3/2016/12/14/687746/bezos-final-040450861_l.jpg"/>
        <figcaption>ג'ף בזוס <br/>צילום: amazon</figcaption>
      </figure>
      <p>בזוס, האיש העשיר ביותר בעולם שהונו מוערך ב-110 מיליארד דולר, המחזיק בבעלותו גם בעיתון "וושינגטון פוסט", צפה במשחק הסופרבול האחרון בחברת נציב (Commissioner) ה-NFL, רוג'ר גודוול. "אין כרגע קבוצות שעומדות למכירה, למרות שהסיאטל סיהוקס כנראה תימכר בשלב כלשהו בעקבות מות בעליה פול אלן בשנה שעברה", נאמר בדיווח.</p>
      <p>סניידר פעל בתקופה האחרונה להקמת איצטדיון פוטבול חדיש בוושינגטון די סי, ובזוס עשוי לעזור לו להוציא את הדבר לפועל. "בזוס העביר את הוושינגטון פוסט למקום חדש לאחר שרכש אותו, הוא מקים מרכז של אמזון באזור, וייתכן שהוא יוכל לעזור לסניידר בהקמת איצטדיון חדש, אולי אפילו בחסות אמזון", נאמר בדיווח.</p>
    </article>
  </body>
</html>