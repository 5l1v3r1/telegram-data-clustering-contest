<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697832/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9-%D8%AA%DB%8C%D9%85-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D9%87%D8%AA%D9%84%DB%8C-%D9%86%D8%B2%D8%AF%DB%8C%DA%A9-%D8%AF%D9%81%D8%AA%D8%B1-%D8%B9%D9%84%D9%85-%D8%A7%D9%84%D9%87%D8%AF%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="دستگیری یک تیم تروریستی در هتلی نزدیک دفتر علم الهدی"/>
    <meta property="og:description" content="چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند."/>
  </head>
  <body>
    <article>
      <h1>دستگیری یک تیم تروریستی در هتلی نزدیک دفتر علم الهدی</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند.</b>
      </p>
      <figure>
        <img src="https://cdn.asriran.com/files/fa/news/1398/8/20/1035826_332.jpg"/>
      </figure>
      <p>نماینده ولی فقیه در خراسان رضوی گفت: چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند.</p>
      <p>به گزارش خبرگزاری فارس از مشهد، آیت الله سید احمد علم الهدی صبح امروز در دیدار با مدیران هتل و مراکز اقامتی مشهد که در دفتر امام جمعه مشهد برگزار شد، یکی از چالش های هتلداران مشهدی را اجرای برنامه های تأمین امنیت دانست و اظهار کرد: چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند.</p>
      <p>نماینده ولی فقیه در خراسان رضوی خطاب به حاضران در این جلسه گفت: در اجرای برنامه های امنیتی کمی با حوصله تر باشید تا چالشی برای شهر ایجاد نشود.</p>
      <p>وی بیان کرد: برای هر کسی که شناخت الفبایی داشته باشد می داند سرمایه گذاری در جریان هتلداری مشهد از نظر جریان اقتصادی توجیه مناسبی ندارد.</p>
      <p>آیت الله علم الهدی با اشاره به صحبت خود با یکی از هتلداران معروف مشهد در خصوص توجیه اقتصادی نداشتن لابی هتلش، گفت: این افراد می دانند این سرمایه گذاری توجیه اقتصادی ندارد اما عده ای برای ایجاد محیط های گردشگری با محوریت غیراخلاقی اقدام می کنند که با آن ها مشکلات فراوانی داریم.</p>
      <p>نماینده ولی فقیه در خراسان رضوی افزود: ایجاد مراکز غیراخلاقی در شهر امام رضا(ع) جنگ با امام رضا(ع) است چرا که می خواهند، هویت فرهنگی شهر امام رضا(ع) را از بین ببرند.</p>
      <p>وی ابراز کرد: امام رضا(ع) در همین دنیا آن ها را بیچاره می کند چرا که سعی کرده اند مشکلاتی را ایجاد کنند تا هویت شهر را برهم بزنند اما امام در همان لحظه اول زندگی شان را با ذلت همراه می کند.</p>
      <p>باید همه دستگاه ها معتقد شوند مشهد مسافر ندارد بلکه زائر دارد</p>
      <p>آیت الله علم الهدی تصریح کرد: شما کسانی هستید که مهمان خانه برای امام رضا(ع) ساختید اما در مسئله هتلداری و برخورد با جریان مدیریت هتل دچار اختلاف فرهنگی هستیم که ریشه همه این مشکلات در اختلاط فرهنگی عملکردها است که هنوز هم حل نشده است.</p>
      <p>نماینده ولی فقیه درخراسان رضوی با تاکید بر ترویج فرهنگ رضوی، اذعان کرد: باید همه دستگاه ها معتقد شوند مشهد شهروند ندارد مجاور دارد، مشهد مسافر ندارد بلکه زائر دارد.</p>
      <p>وی افزود: هتلدار مشهدی با هتلدار اصفهانی فرق دارد، مشکلی که با وزارت گردشگری داریم همین اختلاط فرهنگی در برخورد با هتلداران است، جوری با مدیر هتل در مشهد برخورد می کنند که در اصفهان با مدیرهتل برخورد می کنند، نظام هتلداری مشهد با کشور فرق نکرده است، تا این اختلاط فرهنگی حل نشود ما همچنان مشکل داریم.</p>
      <p>ضرورت ایجاد بخش فرهنگی در هتل ها برای آشنایی زائران با فرهنگ زیارت</p>
      <p>آیت الله علم الهدی بیان کرد: مسؤولان در اداره اماکن، مراکز گردشگری و اداری برخوردشان با هتلداران مشهدی همانند نظام سرمایه داری و گردشگری است که سرمایه گذار در یک صنعت سرمایه گذاری کرده است به همین دلیل اینگونه با هتلداران مشهدی برخورد می کنند اما این برخوردها باید متفاوت تر باشد.</p>
      <p>نماینده ولی فقیه در خراسان رضوی ایجاد بخش فرهنگی در هتل ها برای آشنایی زائران با فرهنگ زیارت را ضروری دانست و عنوان کرد: شما هتلدار نیستید، مهمان دار امام رضا(ع) هستید، وجود مبارک امام رضا(ع) رسمشان این بود که از مهمان ها مطابق شئون خود مهمان ها پذیرایی می کردند.</p>
      <p>وی افزود: اگر هتل تبدیل به مهمان خانه شد رسپشن، خدمتگذار و بقیه قسمت ها باید با حجاب و شوونات اسلامی باشند فرقی هم بین هتل 5ستاره در نقطه بالای مشهد و هتل های دیگر ندارد، این اصل اگر در فرهنگ مشهد جا بیفتد فضای شهر بهتر می شود.</p>
      <p>آیت الله علم الهدی با انتقاد از وجود بازارهای نامتناسب با حرم مطهر در اطراف حرم، اظهار کرد: متاسفانه بازارهای مشهد پررونق ترین بازارها برای فروش جنس های خارجی است و هیچ کجا به اندازه مشهد این قدر اجناس تجملی رونق ندارد که در مشهد رونق دارد ما هم که اعتراضی می کنیم شروع به بدنام کردن و برچسب چسباندن می کنند.</p>
      <p>نماینده ولی فقیه در خراسان رضوی تصریح کرد: به بنده اطلاع دادند بعد از جریان دستگیری مدیر کانال آمدنیوز بیشتر اطلاعات را از همین شهر مشهد به او می دادند.</p>
    </article>
  </body>
</html>