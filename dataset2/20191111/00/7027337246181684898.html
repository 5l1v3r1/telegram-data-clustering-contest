<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697759/%D8%A8%D9%87%D8%B1%D9%88%D8%B2-%D9%86%D8%B9%D9%85%D8%AA%DB%8C-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%86%DA%AF%D9%81%D8%AA-%D9%82%D8%B5%D8%AF-%DA%A9%D8%A7%D9%86%D8%AF%DB%8C%D8%AF%D8%A7%D8%AA%D9%88%D8%B1%DB%8C-%D9%85%D8%AC%D9%84%D8%B3-%D8%B1%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="بهروز نعمتی: لاریجانی نگفت قصد کاندیداتوری مجلس را ندارد"/>
    <meta property="og:description" content="عضو فراکسیون مستقلین مجلس و از چهره‌های نزدیک به علی لاریجانی گفت، لاریجانی به هیچکس نگفته که قصد کاندیداتوری مجلس را ندارد. نعمتی همچنین اخبار منتشرشده درباره نامزدی ریاست‌جمهوری لاریجانی را «کذب» خواند.به گزارش ایسنا، بهروز نعمتی، نماینده مردم تهران در مجلس درباره مباحث مطرح‌شده درباره عدم کاندیداتوری علی لاریجانی از قم برای انتخابات آتی مجلس به اعتمادآنلاین گفت: آقای لاریجانی در جلسات مختلف و متعدد در قم شرکت می‌کند؛ چرا که ایشان نماینده مردم قم در مجلس هستند و مانند همه نمایندگان برای بررسی و حل و فصل مشکلات و مسایل حوزه انتخابیه خود اقدامات خوبی دارند و به همین جهت ایشان در قم حضور بسیار قوی‌ای دارد.عضو هیات‌رئیسه مجلس در پاسخ این پرسش که چرا علی لاریجانی در لیست اصولگرایان قم قرار نگرفته است، گفت: پیش از این آقای لاریجانی در لیست اصولگرایان قم حضور نداشت. او این دوره هم مستقل آمد و نبودش در لیست انتخاباتی اصولگرایان قم اتفاق جدیدی نیست.نعمتی ضمن رد این نکته که لاریجانی در دوره دهم مجلس تحت حمایت لیست امید وارد مجلس شد، گفت: ایشان مستقل به مجلس آمد و حالا امید خواسته و او را در لیست خود قرار داده است.عضو…"/>
  </head>
  <body>
    <article>
      <h1>بهروز نعمتی: لاریجانی نگفت قصد کاندیداتوری مجلس را ندارد</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035643_374.jpg"/>
      </figure>
      <p>عضو فراکسیون مستقلین مجلس و از چهره‌های نزدیک به علی لاریجانی گفت، لاریجانی به هیچکس نگفته که قصد کاندیداتوری مجلس را ندارد. نعمتی همچنین اخبار منتشرشده درباره نامزدی ریاست‌جمهوری لاریجانی را «کذب» خواند.<br/><br/>به گزارش ایسنا، بهروز نعمتی، نماینده مردم تهران در مجلس درباره مباحث مطرح‌شده درباره عدم کاندیداتوری علی لاریجانی از قم برای انتخابات آتی مجلس به اعتمادآنلاین گفت: آقای لاریجانی در جلسات مختلف و متعدد در قم شرکت می‌کند؛ چرا که ایشان نماینده مردم قم در مجلس هستند و مانند همه نمایندگان برای بررسی و حل و فصل مشکلات و مسایل حوزه انتخابیه خود اقدامات خوبی دارند و به همین جهت ایشان در قم حضور بسیار قوی‌ای دارد.<br/><br/>عضو هیات‌رئیسه مجلس در پاسخ این پرسش که چرا علی لاریجانی در لیست اصولگرایان قم قرار نگرفته است، گفت: پیش از این آقای لاریجانی در لیست اصولگرایان قم حضور نداشت. او این دوره هم مستقل آمد و نبودش در لیست انتخاباتی اصولگرایان قم اتفاق جدیدی نیست.<br/><br/>نعمتی ضمن رد این نکته که لاریجانی در دوره دهم مجلس تحت حمایت لیست امید وارد مجلس شد، گفت: ایشان مستقل به مجلس آمد و حالا امید خواسته و او را در لیست خود قرار داده است.<br/><br/>عضو فراکسیون مستقلین مجلس با رد اخباری مبنی بر عدم حضور لاریجانی در انتخابات مجلس آینده گفت: تا حالا آقای لاریجانی به هیچکس نگفته است که قصد کاندیداتوری مجلس را ندارد و نامزد نمی‌شود. این اخبار کذب است.   شایعاتِ مبنی بر کاندیداتوری لاریجانی از ساری و آمل را رد می‌کنم و درباره کاندیداتوری ایشان از تهران هم اطلاعی ندارم. به نظرم آقای لاریجانی، چون سال‌ها نماینده قم بوده و زحمات زیادی در این حوزه کشیده است، احتمال دارد باز هم از قم کاندیدا شود. البته به خود ایشان مربوط است و باید از خودش بپرسید.<br/><br/>این نماینده نزدیک به لاریجانی در پاسخ این پرسش که احتمال کاندیدا نشدن لاریجانی برای نمایندگی مجلس در انتخابات پیش رو و آماده شدنش برای رقابت ریاست‌جمهوری چقدر است، توضیح داد: برخی تلاش می‌کنند به مجلس بیایند و رئیس مجلس شوند و بعد از آن وارد انتخابات ریاست‌جمهوری شوند. تعداد این افراد هم زیاد است و شبانه‌روز تلاش می‌کنند تا رئیس مجلس بشوند و بعد از آن بتوانند به رئیس‌جمهوری برسند.<br/><br/>نعمتی در پاسخ سوالی دیگر مبنی بر این که لاریجانی، چون این شرایط را دارد، آیا قرار است برای انتخابات ریاست‌جمهوری نامزد شود، گفت: از آقای لاریجانی نشنیده‌ام که قصد نداشته باشد نامزد مجلس شود و خبر‌هایی را که در این باره منتشر شده است، تکذیب می‌کنم.</p>
    </article>
  </body>
</html>