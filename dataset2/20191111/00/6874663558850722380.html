<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773440,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="הלפרין תכריע האם חברות האשראי יורשו לשווק ביטוחים"/>
    <meta property="og:description" content="הממונה על רשות שוק ההון פנה לממונה על התחרות בבקשה לבדוק אם כניסת חברות כרטיסי האשראי לתחום הביטוח תעודד תחרות בענף או תפגע בה. תוצאות הבדיקה יכריעו אם הן יורשו להתחרות בסוכני הביטוח"/>
  </head>
  <body>
    <article>
      <h1>הלפרין תכריע האם חברות האשראי יורשו לשווק ביטוחים</h1>
      <h2>הממונה על רשות שוק ההון פנה לממונה על התחרות בבקשה לבדוק אם כניסת חברות כרטיסי האשראי לתחום הביטוח תעודד תחרות בענף או תפגע בה. תוצאות הבדיקה יכריעו אם הן יורשו להתחרות בסוכני הביטוח</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">רחלי בינדמן</a></address>
      <p>גורל כניסת חברות כרטיסי האשראי לתחום הביטוח עובר לידיים של הממונה על התחרות – עו"ד מיכל הלפרין. ל"כלכליסט" נודע כי הממונה על רשות שוק ההון משה ברקת החליט להעביר לידי הלפרין את ההכרעה בנושא וביקש ממנה לערוך בדיקה האם כניסת חברות אלה לתחום הביטוח תעודד את התחרות בענף או שתפגע בה.</p>
      <p>ברקת קיבל לאחרונה פנייה רשמית מחברת כרטיסי האשראי מקס (לשעבר לאומי קארד) לקבל היתר לשיווק ביטוח. זאת לאחר שבחודש מאי הכריז מנכ"ל מקס רון פאינרו כי אחד ממנועי הצמיחה של החברה שהופרדה בפברואר האחרון מידי בנק לאומי לאחר שנמכרה לקרן ההשקעות ורבורג פינקוס, הוא הביטוח. פאינרו הודיע אז כי החברה תקים עוד ב־2019 סוכנות ביטוח ובמסגרתה תציע מוצרי ביטוח וחיסכון ללקוחות פרטיים ולעסקים קטנים. בהמשך חברה מקס לחברת הביטוח AIG להקמת סוכנות ביטוח משותפת שתציע מוצרי ביטוח ופיננסים ובהם פוליסות ביטוח רכוש וביטוח לעסקים וכן פוליסות חיסכון פיננסיות. מקס גם קיבלה רוח גבית מהפיקוח על הבנקים, שבמסגרת רפורמת שטרום לקידום התחרות במערכת הבנקאית ראה בחברות כרטיסי האשראי מחולל תחרות לא רק בתחום ההלוואות אלא גם בתחום הביטוח. זאת בזמן שעל הבנקים נאסר לשווק מוצרי ביטוח למעט ביטוחי משכנתאות למרות הפצרות חוזרות ונשנות מצדם, בשל החשש לכוח העודף שלהם.</p>
      <figure>
        <img src="https://images1.calcalist.co.il/PicServer3/2018/12/31/873471/1NL.jpg"/>
        <figcaption>משה ברקת הממונה על רשות שוק ההון <br/>צילום: עמית שעל</figcaption>
      </figure>
      <p>אלא שמקס לא יכולה להוציא את תוכניותיה לפועל ללא היתר של רשות שוק ההון, וברקת לא ממהר לתת כזה. על ברקת מופעלים לחצים כבדים מצד סוכני הביטוח למנוע מחברות כרטיסי האשראי להיכנס לתחום השיווק של מוצרי ביטוח, לנצל את מאגר הלקוחות האדיר שלהם, ולהתחרות בהם. מדובר בהכרעה קריטית במיוחד לחברות כרטיסי האשראי מקס וישראכרט שהופרדו לאחרונה מהבנקים ורואות בכניסה לפעילות הביטוח מנוע צמיחה.</p>
      <p>ברקת חושש מכך שחברות כרטיסי האשראי ינצלו את כוחן מול בתי העסק שאותם הן סולקות (כלומר מכבדות תשלומים שמתבצעים דרכם בכרטיסי אשראי) ויתנו שירות בשירות – כלומר שירותי סליקה ברכישת ביטוח. בחברות כרטיסי האשראי מצדן מעוניינים להציע לעסקים חבילות מוזלות של סליקה וביטוח שיתחרו בביטוחים יקרים יותר שהעסק ממילא ירכוש מחברות הביטוח.</p>
      <p>ברקת יכול היה לנקוט גם גישה אחרת – הוא יכול היה לתת היתר להקמת סוכנות ביטוח על ידי חברות כרטיסי האשראי בכפוף לאי־התנגדות רשות התחרות, אך העדיף לחכות עם ההיתר לתוצאות הבדיקה של רשות התחרות שמקבלת למעשה לידיה את האחריות לכניסתן או אי־כניסתן של החברות לתחום. הבדיקה כבר החלה להתבצע בימים אלה ברשות התחרות.</p>
      <p>ברשות התחרות גילו בעבר נטייה לתמוך בתחרות שתגיע מצד חברות כרטיסי האשראי, כאשר הציגו דעת מיעוט בדו"ח מסקנות ועדת שטרום שתמכה בהעברת הפיקוח על חברות כרטיסי האשראי לידיים של רשות שוק ההון.</p>
    </article>
  </body>
</html>