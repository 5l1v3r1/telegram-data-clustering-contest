<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavnoe.ua/articles/a12736-alternativna-energetika-potjag-jakij-mozhe-piti-bez-ukraini"/>
    <meta property="og:site_name" content="Главное™"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Альтернативна енергетика – потяг, який може піти без України"/>
    <meta property="og:description" content="18 вересня 2019 року Верховна Рада України внесла в Закон України «Про ринок електричної енергії» невелику правку. Тоді на неї мало хто звернув увагу. Лише деякі експерти відзначили можливі негативні наслідки для України. Проте, не пройшло і д..."/>
  </head>
  <body>
    <article>
      <h1>Альтернативна енергетика – потяг, який може піти без України</h1>
      <address><time datetime="2019-11-11T00:00:00+00:00">11 Nov 2019</time> by <a rel="author" href="https://glavnoe.ua/authors/a1625/p1/" target="_blank">Игорь КОТВИЦКИЙ</a></address>
      <p>18 вересня 2019 року Верховна Рада України внесла в Закон України «Про ринок електричної енергії» невелику правку. Тоді на неї мало хто звернув увагу. Лише деякі експерти відзначили можливі негативні наслідки для України. Проте, не пройшло і двох тижнів, як користуючись змінами в законодавстві, після чотирьох років перерви, з Російської Федерації до України розпочався імпорт електроенергії.</p>
      <p>За даними НЕК «Укренерго», 1 жовтня 2019 року було здійснено <a href="https://glavcom.ua/economics/finances/kolomoyskiy-pochav-import-elektroenergiji-z-rosiji-629324.html">перше постачання електроенергії</a> в режимі імпорту з РФ. Постачання було проведено рівним графіком потужністю 100 МВт. Середньодобовий показник імпорту електроенергії з РФ у жовтні склав 4,12 млн. кВт-год. А всього, протягом минулого місяця з країни-агресора було імпортовано 128 млн. кВт-год. Причому, обсяги мають стійку тенденцію до зростання. Наприклад, за перші дні листопада, середньодобовий обсяг збільшився втричі – до 12 млн. кВт-год.</p>
      <p>При тому, що Україна здатна себе забезпечити електроенергією, рішення розпочати її імпорт з Росії виглядає, як мінімум, дивно. По-перше, фактично за рахунок українських споживачів підтримуються генеруючі потужності країни-агресора. А по-друге, в складну ситуацію потрапляють вітчизняні компанії з електрогенерації. Причина в тому, що російські генеруючі компанії мають меншу ціну собівартості електроенергії (не забуваємо про російський газ). Це ставить їх у виграшну позицію. За рахунок цього, відбувається витіснення з ринку української генерації. Це підтверджують і в <a href="https://www.capital.ua/ru/news/134493-v-energoatome-vozmuscheny-importom-elektroenergii-iz-rossii">НАЕК «Енергоатомі»</a>, і представники <a href="https://delo.ua/business/import-elektroenergii-iz-rossii-pozvolit-kremlju-358738/">вугільної галузі</a>.</p>
      <p>Черговий доказ цього – обмеження вітчизняної генерації. В ніч на 5 листопада (одночасно із різким збільшенням імпорту електроенергії з РФ), вперше в історії України, відбулось обмеження генерації «зелених» виробників. НЕК «Укренерго» зменшив виробіток електроенергії на Ботієвській, Приморській-1 та Орловській вітрових електростанціях. Одночасно з цим <a href="https://ukrrudprom.com/news/Ukrenergo_zayavilo_o_davlenii_na_kompaniyu_posle_ogranicheniy_dl.html">були вимкнені в резерв сім енергоблоків на ТЕС</a>. В НЕК «Укренерго» пояснюють ці відключення теплим листопадом. І наголошують, що обмежити імпорт можна тільки законодавчо. Згідно із законом, «Укренерго» не має права повністю зупинити імпорт чи експорт електроенергії, без попередження мінімум за 1 день, термінова зупинка нестиме фінансові наслідки та економічні санкції. Отже, за їх логікою, все в нормі.</p>
      <p>Навіть більше, в.о. голови правління НЕК «Укренерго» Всеволод Ковальчук покладає провину саме на… «зелену енергетику». Він <a href="https://business.ua/news/7330-v-ukrenergo-poperedzhayut-pro">підкреслює</a>, що наразі немає жодних складових для того, аби нормально прогнозувати виробіток електроенергії на наступний день, бо станції «зеленої» енергетики погано прогнозовані і не несуть жодної відповідальності за дисбаланс.</p>
      <p>«На травень 2020 року встановлена потужність вітрових і сонячних електростанцій може наблизитися до 5,5,- 6 тисяч МВт. У нашому режимі одномоментно може бути видачі 4,5 -5 тисяч МВт. Це буде дуже серйозний негативний вплив і нам в будь-якому разі доведеться вводити засоби обмеження видачі потужностей,» - заявляє Всеволод Ковальчук.</p>
      <p>Дуже дивно. Тому що саме розвиток альтернативної енергетики на сьогодні є одним з пріоритетів діяльності діючого <a href="https://program.kmu.gov.ua/meta/ukrainski-spozivaci-ta-ukrainskij-biznes-splacuut-spravedlivu-cinu-za-akisni-energeticni-tovari">Уряду</a>. «Ми підтримуємо розвиток відновлюваних джерел енергії, але цей розвиток не повинен приводити до неконтрольованого зростання тарифів для бізнесу і населення. Ми продовжимо реформу отримання державного стимулювання розвитку виробництва енергії з відновлюваних джерел енергії на конкурентних засадах. Однак власники непостійних генераторів з енергії сонця та вітру повинні не тільки отримувати державну підтримку, а і відповідально ставитися до проблем балансу Об’єднаної енергетичної системи України,» - записано в програмі діяльності Кабінету Міністрів України.</p>
      <p>Окрім цього, <a href="http://mpe.kmu.gov.ua/minugol/control/publish/article?art_id=245234085">Енергетична стратегія України</a> закріплює завдання до 2035 року довести частку відновлювальних джерел енергії у енергетичному балансі країни до 25%. В Україні, за даними <a href="http://www.nerc.gov.ua/?news=8890">НКРЕКП</a>, станом на кінець березня 2019 року, цей показник складає всього 2%.</p>
      <p>Отже, декілька невтішних підсумків.</p>
      <p>Рішення парламенту, що дозволило імпорт електроенергії з Росії, як мінімум, непродумане. Його наслідки не обраховані та не спрогнозовані. Зменшення вітчизняної генерації та збільшення імпорту повертає Україну в енергозалежність від РФ (наче досвіду з «Газпромом» було замало). Також такий стан справ ставить під загрозу інтеграцію вітчизняної енергосистеми з ЄС.</p>
      <p>Наразі під питанням залишається подальший розвиток альтернативної енергетики, яка виживає тільки за рахунок «зеленого» тарифу. Причому, його розмір постійно зменшується. На мою думку, якщо ситуацію не виправити, Україна ризикує у черговий раз залишитися на узбіччі. Тепер і в енергетичній сфері. А в сучасному динамічному світі наздогнати потяг, який пішов, дуже складно, якщо взагалі можливо.</p>
    </article>
  </body>
</html>