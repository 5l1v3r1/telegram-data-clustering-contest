<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/nikola-a-la-novicki-jokic-prvo-filadelfija-sada-minesota-harpun-za-pobedu-video/342206"/>
    <meta property="og:site_name" content="MozzartSport"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="Nikola “a la Novicki“ Jokić! Prvo Filadelfija, sada Minesota - harpun za pobedu (VIDEO)"/>
    <meta property="og:description" content="Toliko loša utakmica odavno nije viđena, ali i nju je rešio Nikola Jokić"/>
  </head>
  <body>
    <article>
      <h1>Nikola “a la Novicki“ Jokić! Prvo Filadelfija, sada Minesota - harpun za pobedu (VIDEO)</h1>
      <h2>Toliko loša utakmica odavno nije viđena, ali i nju je rešio Nikola Jokić</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">Nikola Stojković</a></address>
      <p>
        <b>Kada je teško - Nikola Jokić! Kada je najteže - opet Nikola Jokić!</b>
      </p>
      <p>U samo tri dana <b>Nikola Jokić</b> je dva puta overavao pobede uz možda i najteže šuteve, tako tipične za legendarnog <b>Dirka Novickog</b> i to u poslednjim trenucima! Denver je upisao četvrtu uzastopnu pobedu i savladao Minesotu rezultatom 100:98 u jednoj od najčudnijih i najluđih utakmica ove sezone.</p>
      <p>Samo nekoliko dana pošto su uspeli da stignu minus od 21 poena protiv Filadelfije, igrači Denvera su u Mineapolisu ispustili 16 poena viška i da od gotovo naprave veresiju, zbog čega se sve i ovog puta rešavalo u poslednjim sekundama! Umesto pobednika dobili smo produžetke pošto je potpuno indisponirani <b>Džamal Mari</b> u svojoj glavi zacrtao da utakmicu rešava on, a ne <b>Nikola Jokić</b> koji je pobedničkim šutem srušio Filadelfiju u pomenutom susretu... </p>
      <p>Do produžetka se došlo posle sulude igre Minesote u kojoj se <b>Karl Entoni Tauns</b> pretvorio u šutera za tri poena i dok je neke lake šuteve promašivao zajedno sa ostalim saigračima, pogodio je najteži na utakmici i na devet sekundi pre kraja četvrte deonice izjednačio rezultat na 90:90, čime je upotpunio seriju 16:0! Niz domaćina produžio se na 18 poena, odnosno još dva u produžetku pre nego što je <b>Jokić </b>uz faul poravnao rezultat, a onda promašio dodatno slobodno bacanje... Osam minuta bez poena bili su Nagetsi pre nego što ih je iz dubioze izvukao <b>Jokić</b>, a ekipi je najviše odmagao upravo <b>Mari </b>koji je imao jednu od najslabijih rola otkako je u NBA ligi...</p>
      <figure>
        <iframe src="https://www.youtube.com/embed/5TzrionjSC4" width="425" height="349" data-service="Youtube" scrolling="no"/>
      </figure>
      <p>Denver je ka pobedi u produžetku vodio <b>Vil Barton</b>! Čovek koji jedno veče može da bude nevidljiv, a sledeće da bude jedan od ključnih igrača vezao je dve trojke kojim je Denver na minut i po pre kraja odveo na četiri poena viška (98:94), ali je onda na ulazu u poslednji minut pokušao da se proslavi i pogodi još jedan težak šut iz dvokoraka na isteku vremena i bio neprecizan. To je otvorilo prostor za Minesotu da se potpuno vrati u susret preko <b>Okogija</b> i <b>Korvingtona, </b>ali i uz pomoć sudija posle nekih amaterskih previda... Ali, kada je sve izgledalo crno, ponovo se ukazao lik <b>Nikole Jokića</b> koji je izdržao sve neprijatne udarce <b>Taunsa </b>i ponovi ono što je uradio protiv File - iz okreta, s jedne noge, preko ruke <b>Taunsa, </b>za pobedu! </p>
      <figure>
        <iframe src="https://www.youtube.com/embed/ILFPiofH1Lk" width="425" height="349" data-service="Youtube" scrolling="no"/>
      </figure>
      <p>Oba tima imali su šutersko veče za zaborav. Minesota je meč završila s 35,1, a Denver s 38,6 odsto ubačenih šuteva iz igre. Uz to Vulvsi su i večeras ispalili čak 44 šuta za tri poena i pogodili svega šest, što je ispod 15 odsto realizacije!</p>
      <p><b>Nikola Jokić</b> je odigrao bezmalo 36 minuta i skupio 20 poena (9/23 iz igre, 1/7 za tri), uz sedam asistencija, šest skokova i po jednu blokadu i ukradenu loptu! <b>Barton</b> je imao 13 poena i 12 skokova, <b>Milsap</b> 14 poena i 10 uhvaćenih lopti, dok je <b>Mari</b> imao 35 minuta ničega, iako je na kraju skupio 15 poena (6/19 iz igre, 3/7 za tri), uz čak sedam izgubljenih lopti... Na drugoj strani 25 poena i 16 skokova, uz šest asistencija skupio je <b>Tauns</b>, dok je isti broj poena imao <b>Endrju Vigins</b>.</p>
      <figure>
        <iframe src="https://www.youtube.com/embed/OrgqCUuzt2A" width="425" height="349" data-service="Youtube" scrolling="no"/>
      </figure>
      <p>
        <b>NBA - rezultati </b>
      </p>
      <p>Minesota - Denver 98:100<br/>/Tauns 25 - Jokić 20/</p>
      <figure>
        <img src="https://mozzartsport.com/upload/CKEditor/09.11.2019/zapad10.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>