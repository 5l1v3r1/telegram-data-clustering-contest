<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773472,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="רשות שוק ההון אישרה: אלי יונס יוכל לכהן כדירקטור ויו&quot;ר הפניקס"/>
    <meta property="og:description" content="יונס שימש כבנקאי השקעות וייצג את הקרנות האמריקאיות שרכשו בשבוע שעבר את השליטה בחברת הביטוח; יונס אמור לקבל מיליוני דולרים כבונוס העסקה, והרשות בדקה חשש שנושא התגמול עומד בניגוד לחוק שכר בכירים"/>
  </head>
  <body>
    <article>
      <h1>רשות שוק ההון אישרה: אלי יונס יוכל לכהן כדירקטור ויו"ר הפניקס</h1>
      <h2>יונס שימש כבנקאי השקעות וייצג את הקרנות האמריקאיות שרכשו בשבוע שעבר את השליטה בחברת הביטוח; יונס אמור לקבל מיליוני דולרים כבונוס העסקה, והרשות בדקה חשש שנושא התגמול עומד בניגוד לחוק שכר בכירים</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">גולן חזני</a></address>
      <p>אלי יונס יוכל לכהן כדירקטור ויו"ר בהפניקס. רשות שוק ההון הודיעה ליונס כי אחרי שבחנה את נושא התגמול שלו מקרן סנטרברידג', הגיעה למסקנה כי הוא עומד בדרישות חוק שכר בכירים.</p>
      <p>יונס שימש כבנקאי ההשקעות <a href="https://www.calcalist.co.il/markets/articles/0,7340,L-3772957,00.html">בעסקת מכירת השליטה בהפניקס</a>, וייצג את הקרנות האמריקאיות שרכשו את השליטה בה. </p>
      <p>הרשות בדקה חשש שנושא התגמול עומד בניגוד לחוק שכר בכירים, אך הודיעה כי יונס יוכל לקבל את הבונוס על העבודה שביצע כבנקאי השקעות של עסקת הפניקס ולהתמנות כדירקטור או יו"ר בפניקס לאחר מכן.</p>
      <figure>
        <img src="https://images1.calcalist.co.il/PicServer2/20122005/307724/CAL0115549_L.jpg"/>
        <figcaption>אלי יונס <br/>צילום: אוראל כהן</figcaption>
      </figure>
      <p>יונס נחשב לאיש המפתח בעסקה ומי שעומד מאחורי הגעתן של הקרנות לארץ. מקורב לעסקה מסר ל"כלכליסט" כי יונס מתוכנן לשמש כדירקטור וכיו"ר הפניקס אחזקות, אולם כל עוד לא יושגו הסכמות סופיות עם רשות שוק ההון לגבי סעיפי העסקתו כיו"ר, הוא לא יועמד כדירקטור.</p>
      <p> </p>
      <p>"שתי הקרנות רצו כבר לסגור את העסקה ולכן העדיפו לבצע את ההשלמה, אף שהנושא של יונס לא נפתר", ציין.</p>
      <p>יונס אמור לקבל מיליוני דולרים כבונוס על ששימש כבנקאי השקעות של העסקה. זו ההגדרה ששתי הקרנות העבירו לרשות שוק ההון, כדי שלא ייווצר מצב שהשכר שיונס יקבל מהפניקס יעלה על מגבלת חוק שכר הבכירים.</p>
      <p>יונס יכנס לדירקטוריון הפניקס כבר בימים הקרובים, ואז יחליט אם להתמנות כיו"ר וההערכות הן שאכן כך יקרה.</p>
      <p>הקרנות סנטרברידג' וגלטין קפיטל השלימו בשבוע שעבר את רכישת השליטה בהפניקס (32%) תמורת 1.3 מיליארד שקל במזומן.</p>
      <p>הקרנות האמריקאיות מינו את אייל בן סימון כמנכ"ל הפניקס ביטוח ואת בני גבאי כמנכ"ל הפניקס אחזקות, אולם בשלב זה לא מינו יו"ר להפניקס אחזקות, ועתה עם קבלת האישור השטח נותר פנוי בפני יונס.</p>
    </article>
  </body>
</html>