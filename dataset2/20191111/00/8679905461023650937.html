<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/xavi-non-se-la-sta-passando-benissimo-qatar"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="La nuova esperienza di Xavi è un incubo"/>
    <meta property="og:description" content="Se è vero che chi ben comincia è già a metà dell’opera, allora per Xavi Hernandez la situazione potrebbe essere già molto più compli..."/>
  </head>
  <body>
    <article>
      <h1>La nuova esperienza di Xavi è un incubo</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">Calciatori Brutti</a></address>
      <p>Se è vero che chi ben comincia è già a metà dell’opera, allora per <b>Xavi Hernandez</b> la situazione potrebbe essere già molto più complicata del previsto. La sua avventura in Qatar non sta andando proprio nel verso in cui l’ex capitano del Barca si aspettava, nel weekend è arrivata la terza sconfitta nelle ultime 4 partite e i tifosi cominciano addirittura a chiedere il suo esonero. </p>
      <p>Ma proviamo a ricapitolare. <b>Xavi</b> ha iniziato giusto qualche mese fa la sua avventura da allenatore firmando un contratto piuttosto oneroso con l’<b>Al-Sadd</b>. Sebbene l’inizio avesse fatto ben sperare (4 vittorie in 4 partite) la situazione si è capovolta all’improvviso nell’ultimo mese, nel quale il club con sede a Doha ha perso pesantemente 3 partite su 4, scivolando al <b>4° posto in classifica</b> a ben 11 punti dalla vetta. Un tracollo che non è stato digerito bene dai tifosi, visto che un gruppo di contestatori si è presentato al centro sportivo chiedendo alla società, in maniera pacifica, di esonerare l’allenatore.</p>
      <figure>
        <img src="https://calciatoribrutti.com/application/files/5715/7348/7966/Xavi-190826-Looking-On-G1050.jpg"/>
        <figcaption> </figcaption>
      </figure>
      <p>La situazione in realtà non è così grave come sembra: l’Al-Sadd è sì quarto, ma con 2 partite in meno rispetto alle dirette concorrenti. Nel caso dovesse vincerle entrambe, Xavi si ritroverebbe al terzo posto a soli 5 punti dalla vetta, un gap assolutamente colmabile da qui alla fine del campionato. </p>
      <p>
        <i>"Sono deluso e frustrato per l’ultima sconfitta. Nel primo tempo non siamo scesi in campo, poi però abbiamo dato tutto. Vedo i giocatori stanchi, i troppi impegni con le nazionali li hanno sfiniti dal punto di vista psicologico più che da quello fisico. È come se fossero stressati. Ora c’è un’altra pausa ma dobbiamo pensare positivo e dare il meglio di noi stessi per recuperare lo svantaggio. C’è ancora tanta strada da fare". </i>
      </p>
      <p>Non proprio il modo migliore per avvicinarsi al suo amato Barcellona, squadra che lui stesso ha dichiarato di voler allenare in futuro. Considerando i requisiti richiesti dalle parti de<b> La Masia</b>, allora Xavi ha ancora tanta strada da fare prima di “tornare a casa”.</p>
    </article>
  </body>
</html>