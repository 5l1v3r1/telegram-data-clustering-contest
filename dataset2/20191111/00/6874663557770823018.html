<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773433,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="עודד שריג בשירות סטארווד: &quot;אין צורך בעוד הערכות שווי&quot;"/>
    <meta property="og:description" content="הממונה על שוק ההון לשעבר, שכיהן כיו&quot;ר מגדל, משמש כיועץ לחברת הנדל&quot;ן האמריקאית ומגבה את עמדתה בבית המשפט בהתנגדות לדרישת מחזיקי האג&quot;ח. לטענתו, היועצים הכלכליים ששכרו המחזיקים שגו בחישוב הערכות השווי לקניוני החברה"/>
  </head>
  <body>
    <article>
      <h1>עודד שריג בשירות סטארווד: "אין צורך בעוד הערכות שווי"</h1>
      <h2>הממונה על שוק ההון לשעבר, שכיהן כיו"ר מגדל, משמש כיועץ לחברת הנדל"ן האמריקאית ומגבה את עמדתה בבית המשפט בהתנגדות לדרישת מחזיקי האג"ח. לטענתו, היועצים הכלכליים ששכרו המחזיקים שגו בחישוב הערכות השווי לקניוני החברה</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">יניב רחימי</a></address>
      <p>חברת הנדל"ן האמריקאית סטארווד הגישה לבית המשפט תשובה להמרצת פתיחה ובה נטען שמספר מחזיקי אג"ח החלו להפעיל לחצים פסולים על הנאמן. הלחצים, לטענת החברה, נעשים באמצעות יועצים משפטיים וכלכליים שמינו המחזיקים, על מנת להורות לו לנקוט במהלכים אגרסיביים כנגד החברה, וזאת אך ורק בשל חוסר שביעות רצונם מהמחיר בו נסחרות איגרות החוב של החברה.</p>
      <p>איגרות החוב של סטארווד, המדורגות על ידי מעלות בדירוג BBB+ נסחרות בתשואת זבל של 51% ובמחיר של 38 אגורות. לפי גישת סטארווד, המיוצגת על ידי עו"ד בעז נוימן ממשרד עו"ד פישר בכר חן וול אוריון, מחזיקי האג"ח מנסים לגרור את החברה להסדר חוב, תוך הפעלת אמצעים כוחניים נגד החברה.</p>
      <figure>
        <img src="https://images1.calcalist.co.il/PicServer3/2019/01/15/877053/1NL.jpg"/>
        <figcaption>עודד שריג <br/>צילום: נועם מושקוביץ'</figcaption>
      </figure>
      <p>הדברים נכתבו בתשובה של סטארווד לבית המשפט, בתגובה לדרישת הנאמן למחזיקי האג"ח של החברה, רזניק פז נבו נאמנויות, לחייב את החברה להתקשר בהסכם עם היועצים הכלכליים ומעריכי השווי האמריקאים שהוצעו על ידו. זאת על מנת לאפשר בחינה של נכונות דירוג הקניונים שבבעלות סטארווד והערכות שווי הנכסים של החברה כפי שאלו מופיעים בדו"חותיה הכספיים. לטענת הנאמן, המיוצג על ידי עו"ד גיא גיסין ויעל הרשקוביץ ממשרד גיסין ושות', ישנם חששות משמעותיים ביחס לנכונות דיווחיה החברה בנוגע לשווי נכסיה.</p>
      <p>בתשובה של סטארווד נטען שלדרישת הנאמן אין כל בסיס ועילה בשטר הנאמנות ובדין, וכן שהדרישות בה מהוות תקדים מסוכן להתערבות בניהולה של חברה שאינה נמצאת בתחומי חדלות הפירעון, לא מפרה את שטר הנאמנות, ועומדת בכל ההתניות הפיננסיות שלהן התחייבה כלפי מחזיקי האג"ח.</p>
      <p>
        <b>חוות דעת תומכת</b>
      </p>
      <p>כדי לתמוך ולחזק את עמדתה צירפה סטארווד חוות דעת מומחה של עודד שריג, מי שכיהן בתפקיד הממונה על שוק ההון, ביטוח וחיסכון במשרד האוצר בשנים 2013־2010. לדברי שריג, קיימות כבר שלוש הערכות שווי לקניונים שנערכו על ידי חברות עתירות ניסיון ומוניטין, שנבחנו על ידי רואי חשבון ובנקאי השקעות מהשורה הראשונה. בחוות הדעת שלו מפרט שריג טעויות שנעשו בחישובים של היועצים הכלכליים שעליהם נסמך הנאמן. לטענתו, השיטה שבה נקטו היועצים כדי לאמוד את שיעורי ההיוון להערכת הקניונים של סטארווד אינה ראויה למטרה זו ולכן היא מוליכה לתוצאות מופרכות. כך למשל, טוען שריג שהיועצים הכלכליים השתמשו בשגגה בשיעורי היוון של חברות המנהלות תיקי אחזקה בקניונים כדי לאמוד את שווי הקניונים עצמם, וכן שהם לא נטרלו בחישוביהם את ההשפעות של אירועים חד פעמיים.</p>
      <p>שריג התפטר בדצמבר 2018 מתפקידו כיו"ר מגדל ביטוח אחרי כהונה קצרה של שמונה חודשים, כשהוא מותח ביקורת על הממשל התאגידי בחברה. קודם לכן, בספטמבר 2014, הודיע בעל השליטה במגדל שלמה אליהו על כוונתו למנות את שריג למנכ"ל חברת הביטוח, אולם המינוי בוטל לנוכח התנגדות אגף שוק ההון, ביטוח וחיסכון במשרד האוצר. זאת בשל החשש לניגוד עניינים מכיוון ששריג היה זה שאישר לאליהו לרכוש את השליטה במגדל.</p>
      <p>
        <b>ההכרעה – בבית המשפט</b>
      </p>
      <p>החלטת מחזיקי האג"ח למנות יועץ כלכלי ויועץ משפטי שיפעלו מטעם הנאמן ומחזיקי האג"ח לשם ביצוע בדיקות בנוגע למצב עסקי החברה התקבלה לפני מספר חודשים. עם זאת, לנוכח אי ההסכמה בין הנאמן למחזיקי האג"ח של סטארווד לבין החברה עצמה לעצם הבדיקות הנדרשות על ידי מחזיקי האג"ח ומימונן, נראה שההכרעה ביחס לדרישות המחזיקים תתקבל בין כתלי בית המשפט.</p>
      <p>סטארווד, שהוקמה באיי הבתולה בשלהי 2017, פועלת בתחום הנדל"ן המניב ובבעלותה שבעה קניונים בארה"ב. החברה הנפיקה את איגרות החוב שלה בישראל במאי 2018, וחובה כלפי מחזיקי איגרות החוב שלה עומד על 947 מיליון שקל.  </p>
    </article>
  </body>
</html>