<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697862/%D8%AF%D8%B1%D8%AE%D8%AA%DA%A9%D8%A7%D8%B1%DB%8C-%D8%B1%D8%A7%D9%87-%D8%AD%D9%84%DB%8C-%D8%B3%D8%A7%D8%AF%D9%87-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AE%D8%B4%DA%A9%D8%B3%D8%A7%D9%84%DB%8C-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="درختکاری، راه حلی ساده برای مقابله با خشکسالی در کشور"/>
    <meta property="og:description" content="عضو هیات علمی دانشگاه پیام نور با تأکید بر غیرخطی بودن تغییرات اقلیمی و اینکه باید بر مدیریت شرایط و حفاظت از خود متمرکز شویم، گفت: کشور ما در منطقه خشک قرار دارد و یکی از راه‌های ساده مقابله با تغییرات شدید آب و هوایی از جمله خشکسالی، درختکاری است."/>
  </head>
  <body>
    <article>
      <h1>درختکاری، راه حلی ساده برای مقابله با خشکسالی در کشور</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035943_297.jpg"/>
      </figure>
      <p>عضو هیات علمی دانشگاه پیام نور با تأکید بر غیرخطی بودن تغییرات اقلیمی و اینکه باید بر مدیریت شرایط و حفاظت از خود متمرکز شویم، گفت: کشور ما در منطقه خشک قرار دارد و یکی از راه‌های ساده مقابله با تغییرات شدید آب و هوایی از جمله خشکسالی، درختکاری است.</p>
      <p>به گزارش ایسنا، سیدرضا مهرنیا در نشست "ترویج علم با رویکرد شناخت سرزمین ایران در حوزه اقلیم" که امروز در مرکز تحقیقات سیاست‌ علمی کشور برگزار شد، با اشاره به "رفتار غیرخطی" تغییرات اقلیمی، اظهار کرد: بطلیموس، گالیله و نیوتن پیشگامان تفکر خطی هستند.<br/><br/>وی با بیان اینکه افرادی همچون اینشتین، هایزنبرگ و ماکس پلانک بر تفکر خطی، خط بطلان کشیده‌اند، اظهار کرد: از نظر این دانشمندان، همه چیز نسبی است و عدم قطعیت وجود دارد. این در حالی است که "ماندلبرو"، حل آشوب به وسیله هندسه فرکتال را مطرح کرد و به دنبال آن ترکیب نسبیت و قطعیت مطرح شد.<br/><br/>عضو هیات علمی دانشگاه پیام‌نور با اشاره به اینکه به دنبال شناخت بیشتر اثر غیرخطی، اثر پروانه‌ای کشف شده است، گفت: تغییر اقلیم از مصادیق اثر پروانه‌ای بر نقاط عطف، تابع حرکت نیروی کوریولیس است.<br/><br/>مهرنیا سپس به پدیده "لنگ‌زنی چاندلر" و چرخش ناموزون کره زمین اشاره کرد و یادآور شد: متأسفانه حرکت زمین گلابی شکل ما از نظر دینامیک قابل پیش‌بینی نیست و بر این اساس نمی‌توانیم از پدیده‌هایی همچون زلزله فرار کنیم، اما می‌توانیم زیرساخت‌های محافظتی خودمان را در برابر آن‌ها بالا ببریم و شرایط را مدیریت کنیم.<br/><br/>وی تأکید کرد: کشور ما در منطقه خشک (ARID ZONE) واقع شده و راه‌حل ساده‌ای همچون درختکاری می‌تواند راهی برای مقابله با تغییرات آب و هوایی شدید از جمله خشکسالی باشد.</p>
    </article>
  </body>
</html>