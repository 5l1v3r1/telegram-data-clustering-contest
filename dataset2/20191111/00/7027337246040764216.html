<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697889/%DA%A9%D8%B4%D9%81-600-%D8%AA%D9%86-%D8%A7%D9%86%D9%88%D8%A7%D8%B9-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%A7%D9%85%D8%B3%D8%A7%D9%84-%D8%AA%D8%A7%DA%A9%D9%86%D9%88%D9%86-%D8%AF%D8%B1-%DA%A9%D8%B4%D9%88%D8%B1-%D8%B1%D8%B4%D8%AF-15-%D8%AF%D8%B1%D8%B5%D8%AF%DB%8C-%D8%AF%D8%B1-%D9%85%D9%82%D8%A7%DB%8C%D8%B3%D9%87-%D8%A8%D8%A7-%D9%85%D8%AF%D8%AA-%D9%85%D8%B4%D8%A7%D8%A8%D9%87-%D8%B3%D8%A7%D9%84-%D9%82%D8%A8%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="کشف 600 تن انواع موادمخدر از ابتدای امسال تاکنون در کشور/ رشد 15 درصدی در مقایسه با مدت مشابه سال قبل"/>
    <meta property="og:description" content="دبیرکل ستاد مبارزه با موادمخدر کشور گفت: ۶۰۰ تن انواع موادمخدر از ابتدای امسال تاکنون در سراسر کشور کشف شده که نشان دهنده رشد ۱۵ درصدی در مقایسه با مدت مشابه سال قبل است."/>
  </head>
  <body>
    <article>
      <h1>کشف 600 تن انواع موادمخدر از ابتدای امسال تاکنون در کشور/ رشد 15 درصدی در مقایسه با مدت مشابه سال قبل</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/20/1035985_556.jpg"/>
      </figure>
      <p>دبیرکل ستاد مبارزه با موادمخدر کشور گفت: ۶۰۰ تن انواع موادمخدر از ابتدای امسال تاکنون در سراسر کشور کشف شده که نشان دهنده رشد ۱۵ درصدی در مقایسه با مدت مشابه سال قبل است.</p>
      <p>به گزارش ایرنا، سردار اسکندر مومنی روز دوشنبه در نشست خبری با اصحاب رسانه در زاهدان اظهار داشت: تمامی دستگاه‌ها در سیستان و بلوچستان به طور جدی در زمینه مبارزه با موادمخدر در تلاش هستند که با توجه به شرایط موجود پشتیبانی از این استان در اولویت قرار دارد.</p>
      <p>وی گفت: جمهوری اسلامی ایران در حوزه مبارزه با موادمخدر با تمام توان وارد میدان شده و در این راه سیستان و بلوچستان در خط مقدم جامعه جهانی قرار دارد.</p>
      <p>دبیرکل ستاد مبارزه با مواد مخدر کشور بیان کرد: در زمینه مقابله با موادمخدر استان سیستان و بلوچستان با کشفیات ۲۵ درصدی از میانگین کشوری نیز پیشی گرفته که این جای تقدیر دارد.</p>
      <p>سردار مومنی ادامه داد: سهم جمهوری اسلامی ایران در کشف تریاک در جهان ۹۰ درصد و در کشف مرفین ۶۷ درصد است.</p>
      <p>وی گفت: بر اساس نظرسنجی انجام شده سیستان و بلوچستان در حوزه مقابله‌ای شرایط بسیار خوبی داشته و ۸۰ درصد مردم این استان آماده مبارزه با مواد مخدر هستند.</p>
      <p>دبیرکل ستاد مبارزه با مواد مخدر کشور افزود: سال گذشته ۲ هزار و ۴۱۰ سازمان مردم نهاد در کشور وجود داشت که امسال به سه هزار سازمان افزایش یافته و در سیستان و بلوچستان نیز نزدیک به ۱۰۰ سازمان و موسسه فعال است که این امر نشانگر عزم ملی برای مبارزه با مواد مخدر و کاهش آسیب اجتماعی است.</p>
      <p>وی اظهار داشت: هر طرحی از این استان در حوزه مقابله و مبارزه با موادمخدر و مسائل مربوط به آن دارای شرایط و ویژگی‌های لازم باشد مورد حمایت قرار خواهد گرفت.</p>
      <p>سردار مومنی گفت: در سفر ۲ روزه به این استان مصوبات خوبی از جمله احداث سه مرکز در زمینه مبارزه با اعتیاد در شمال، مرکز و جنوب استان به تصویب رسید و با توجه به موقعیت خاص سیستان و بلوچستان اعتبارات خوبی به این استان اختصاص می‌یابد.</p>
      <p>وی همچنین به طرح یاریگران زندگی نیز اشاره کرد و افزود: این طرح از جمله طرح‌های مهم در حوزه پیشگیری از مصرف موادمخدر است که اولویت اول با آموزش و پرورش بود.</p>
      <p>دبیرکل ستاد مبارزه با مواد مخدر کشور بیان کرد: تجهیزات کشف شده در سیستان و بلوچستان به همین استان اختصاص می‌یابد و این یکی از اولویت‌های ستاد مبارزه با مواد مخدر است.</p>
      <p>وی همچنین گفت: جانفشانی نیروهای انتظامی و امنیتی در مرزها را هیچ چیزی نمی‌تواند جبران کند اما حق کشف‌ها به آنها واگذار می‌شود گرچه کاری که ارزش جان انسان‌ها را داشته باشد انجام نمی‌شود.</p>
    </article>
  </body>
</html>