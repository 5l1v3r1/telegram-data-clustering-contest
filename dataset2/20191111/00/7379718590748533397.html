<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/11/elezioni-spagnole-in-catalogna-la-maggioranza-vota-per-partiti-non-indipendentisti?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-11T00:33:44+00:00"/>
    <meta property="og:title" content="In Catalogna la maggioranza ha votato per partiti non indipendentisti"/>
    <meta property="og:description" content="Nonostante Puigdemont dica che a Barcellona e dintorni abbia vinto l'indipendentismo, la maggioranza dei catalani ha dato il suo voto a partiti che la secessione non la vogliono. Perfino a Vox, per intenderci."/>
  </head>
  <body>
    <article>
      <h1>In Catalogna la maggioranza ha votato per partiti non indipendentisti</h1>
      <address><time datetime="2019-11-11T00:33:44+00:00">11 Nov 2019, 00:33</time> by <a rel="author">Lillo Montalto Monella</a></address>
      <p>Nonostante i disordini seguiti alla sentenza della Corte suprema contro i leader secessionisti, la polarizzazione della questione catalana non ha premiato i partiti indipendentisti della regione autonoma. Anzi: se guardiamo ai voti totali, le formazioni che vorrebbero un distacco di Barcellona da Madrid hanno ottenuto meno consensi rispetto a quelle "unioniste". Contrariamente a quanto ha affermato a caldo Puigdemont.</p>
      <p>I partiti indipendentisti catalani hanno infatti portato a casa 23 dei 48 seggi che la regione vanta al Congresso, contro i 25 totali delle varie formazioni - da destra a sinistra -che l'indipendenza non la vogliono.</p>
      <p>In milioni di voti, fanno 2.1 milioni di preferenze per le formazioni anti-secessione contro 1.6 milioni di preferenze per le formazioni pro-secessione.</p>
      <p>Ciononostante, in termini assoluti, i voti per l'indipendentismo sono cresciuti di oltre centomila unità e Erc-Sobiranistes (quello di Junqueras, per intenderci) è il primo partito.</p>
      <figure>
        <iframe data-src="https://twitter.com/euronewses/status/1193659427594870784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il miglior risultato di sempre dell'indipendentismo al Congresso di Madrid include anche le buone performance dei due partiti baschi, <a href="https://it.euronews.com/2019/11/10/elezioni-legislative-spagnole-exit-poll-risultati-finali-e-reazioni">Partito Nazionalista Basco PNV e Euskal Herria Bildu.</a></p>
      <p>Come ha sottolineato il presidente della Generalitat, Quim Torra, "non si può governare la Spagna senza ascoltare la Catalogna". I 23 scranni che portano in dote Cup, JxCat-Junts e ERC potrebbero risultare decisivi durante le trattative di coalizione.</p>
      <p>Gli indipendentisti radicali e anticapitalisti della Cup, presentatisi per la prima volta ad una consultazione nazionale, entrano per la prima volta al parlamento di Madrid. <a href="https://it.euronews.com/2019/11/10/cosa-c-e-dietro-alla-crescita-di-vox-diventato-il-terzo-partito-di-spagna">Per la prima volta, Vox</a> - partito di estrema destra fortemente nazionalista, che vorrebbe revocare l'autonomia della Catalogna - porta in Congresso due deputati eletti proprio nel fortino indipendentista, raddoppiando il risultato di aprile.</p>
    </article>
  </body>
</html>