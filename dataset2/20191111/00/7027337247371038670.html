<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697808/%D9%88%DB%8C%D9%84%D9%85%D9%88%D8%AA%D8%B3-%D9%88-%D8%AF%D8%B3%D8%AA%DB%8C%D8%A7%D8%B1%D8%A7%D9%86%D8%B4-%D8%B3%D8%A7%D9%84%DB%8C-%DB%B3-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D9%85%DB%8C%E2%80%8C%DA%AF%DB%8C%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="ویلموتس و دستیارانش سالی ۳ میلیون دلار می‌گیرند"/>
    <meta property="og:description" content="در واقع قسطی که اخیراً برای مربی بلژیکی واریز کرده‌اند قسمت دوم پول او به اضافه قسمت سوم پولش است. فدراسیون فوتبال برای اینکه دیگر در انتقال بعدی پورسانتی بابت انتقال پول ندهد، تصمیم گرفت تا قسط بعدی قرارداد این مربی را هم پرداخت کند."/>
  </head>
  <body>
    <article>
      <h1>ویلموتس و دستیارانش سالی ۳ میلیون دلار می‌گیرند</h1>
      <address><time datetime="2019-11-11T00:00:00+00:00">11 Nov 2019</time> by <a rel="author">عصر ايران</a></address>
      <p>
        <b>در واقع قسطی که اخیراً برای مربی بلژیکی واریز کرده‌اند قسمت دوم پول او به اضافه قسمت سوم پولش است. فدراسیون فوتبال برای اینکه دیگر در انتقال بعدی پورسانتی بابت انتقال پول ندهد، تصمیم گرفت تا قسط بعدی قرارداد این مربی را هم پرداخت کند.</b>
      </p>
      <figure>
        <img src="https://cdn.asriran.com/files/fa/news/1398/8/20/1035776_325.jpg"/>
      </figure>
      <p>مارک ویلموتس عنوان گران‌ترین مربی تاریخ فوتبال ایران را مال خود کرد.<br/><br/>به گزارش خبرورزشی، تا پیش از مارک ویلموتس، کارلوس کی‌روش با قراردادی به ارزش ۱/۴ میلیون دلار در صدر بود. حالا، اما ویلموتس، با قدرت تمام این عنوان را مال خود کرده و بعید است به زودی کسی او را در صدر جدول بگیرد. با وجود آنکه فدراسیون فوتبال اعلام کرد قرارداد مارک ویلموتس با ایران به ازای سه سال ۳/۶ میلیون دلار (یعنی سالی ۱/۲ میلیون دلار) است، اما مدیر برنامه‌های این مربی ناخواسته در جایی رقم را لو داده است؛ رقمی که البته خبرورزشی پیش از این به آن اشاره کرده بود.</p>
      <p>مدیر برنامه‌ها ویلموتس «ارمین» نام دارد. او اهل بوسنی است. ارمین عامل انتقال ویلموتس به تیم ملی از طریق یکی از سفرای ایران در اروپا و همین‌طور یک دلال ایرانی بود.</p>
      <p>در ماجرای اختلاف ویلموتس و فدراسیون فوتبال بر سر پرداخت دستمزد او، مشخص شد که تمام شایعات درباره قرارداد سه میلیون دلاری این مربی و دستیارانش برای سال اول کاملاً صحت داشته است.</p>
      <p>حالا قصه از چه قرار بوده؟ ارمین اخیراً در مذاکراتی که با باشگاه رویال‌انتور بلژیک داشته، به مسئولان آن باشگاه گفته است: «قرارداد ویلموتس و دستیارانش برای سال اول سه میلیون یورو است، بنابراین اگر شما بخواهید این کادر را به بلژیک بیاورید قاعدتاً باید در همان حدود هزینه کنید.»</p>
      <p>نکته اینجاست که یک فرد ایرانی با مدیران باشگاه بلژیکی ارتباط دارد و در ماجرای اخیر هم مأمور آن شده بود تا از وضعیت ویلموتس در ایران، اطلاعاتی بگیرد. وقتی مدیران باشگاه به این فرد ایرانی گفتند ارمین ایجنت ویلموتس چنین چیزی گفته، تعجب کرده بود. او هم مثل دیگر ایرانی‌ها باورش نمی‌شد فدراسیون فوتبال حاضر شده به کسی که به مراتب سطح پایین‌تری از کی‌روش دارد، بسیار بیشتر از او پول داده باشد.</p>
      <p>بعد از جدایی کارلوس از ایران تاج با تأکید روی این مسئله که دنبال مربی با قیمت بهتر و با کارایی بیشتر هستند، ویلموتس را جذب کرد. حال، اما در همین شروع کار مشخص شده نه تنها قیمت او بالاتر از کارلوس است بلکه احتمالاً آن کارایی را هم نخواهد داشت.</p>
      <p>ارمین در طول مذاکرات چیز دیگری را هم لو داده است. فدراسیون فوتبال تأکید دارد پیش‌پرداختی به این مربی بلژیکی نداد و او حاضر شد بدون دریافتی به ایران سفر و کارش را آغاز کند.</p>
      <p>ارمین، اما لو داده اتفاقاً فدراسیون فوتبال پولی به ویلموتس و دستیارانش برای شروع کار داده بود! در واقع قسطی که اخیراً برای مربی بلژیکی واریز کرده‌اند قسمت دوم پول او به اضافه قسمت سوم پولش است. فدراسیون فوتبال برای اینکه دیگر در انتقال بعدی پورسانتی بابت انتقال پول ندهد، تصمیم گرفت تا قسط بعدی قرارداد این مربی را هم پرداخت کند.</p>
      <p>از سوی دیگر شایعات درباره اینکه وزارت ورزش در تأمین هزینه قرارداد ویلموتس نقش داشته، صحت ندارد. این خبر را یکی از مسئولان وزارت ورزش هم در گفتگو با خبرورزشی تأیید کرد و گفت پول کلاً از طریق مهدی تاج جور شده است.</p>
    </article>
  </body>
</html>