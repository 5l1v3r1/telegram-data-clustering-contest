<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773451,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-11T00:00:00+00:00"/>
    <meta property="og:title" content="יום הרווקים הסיני: עליבאבא ניפצה את השיא עם מכירות של 38.3 מיליארד דולר"/>
    <meta property="og:description" content="ענקית הקמעונאות הסינית עקפה ב-24% את שיא המכירות שנקבע רק בשנה שעברה ועמד על 30.8 מיליארד דולר. היא אף עקפה את תחזיותיה מסוף השבוע שדיברו על מכירות של 37 מיליארד דולר"/>
  </head>
  <body>
    <article>
      <h1>יום הרווקים הסיני: עליבאבא ניפצה את השיא עם מכירות של 38.3 מיליארד דולר</h1>
      <h2>ענקית הקמעונאות הסינית עקפה ב-24% את שיא המכירות שנקבע רק בשנה שעברה ועמד על 30.8 מיליארד דולר. היא אף עקפה את תחזיותיה מסוף השבוע שדיברו על מכירות של 37 מיליארד דולר</h2>
      <address><time datetime="2019-11-11T00:00:00+00:00">11 Nov 2019</time> by <a rel="author">שירות כלכליסט</a></address>
      <p>ענקית הקמעונאות הסינית עליבאבא ניפצה את שיא המכירות ביום הרווקים הסיני שקבעה בשנה שעברה (30.8 מיליארד דולר) כשמכרה ב-24 שעות מוצרים בשווי של 38,379,306,366 דולר (38.3 מיליארד דולר). מדובר בעלייה של 24% לעומת אשתקד.</p>
      <p>עליבאבא ו-JD.com - דיווחו מוקדם יותר היום על מכירות בהיקף של למעלה מ-50 מיליארד דולר במחצית הראשונה של יום הרווקים הסיני – חג מכירות שנתי ויום המכירות המקוון העמוס ביותר בעולם. לפי דיווח של סוכנות רויטרס, מכירות בהיקף של מיליארד דולר הושגו תוך דקה ושמונה שניות מפתיחת היום.</p>
      <p>עוד נמסר מעליבאבא, כי עד לשעה 9 בערב (שעון סין, 15:00 שעון ישראל) - בוצעו מכירות בהיקף של 34 מיליארד דולר; לשם השוואה, ביום הרווקים הקודם עמד היקף כלל המכירות על 30.8 מיליארד דולר. היעד שהציבה החברה ליום הרווקים 2019 <a href="https://www.calcalist.co.il/markets/articles/0,7340,L-3773333,00.html">עומד על 37 מיליארד דולר</a> מכירות ביום אחד – זינוק של 20% בהשוואה לאשתקד. </p>
      <figure>
        <img src="https://images1.calcalist.co.il/PicServer3/2019/11/11/946396/1NM.jpg"/>
        <figcaption>אירוע הפתיחה של יום הרווקים 2019 של עליבאבא <br/>צילום: AFP</figcaption>
      </figure>
      <p>יום הרווקים החל כבדיחה של סטודנטים ב-1990, כחלופה ליום האהבה עבור אנשים שאין להם בני זוג. הוא מתקיים ב-11 בנובמבר מכיוון שהתאריך הזה "נכתב באמצעות ארבעה רווקים/ות – 1 1 1 1".</p>
      <p>עליבאבא, חברת המסחר המקוון הגדולה בעולם מבחינת נפח מכירות, אימצה את היום הזה ככלי לקידום מכירותיה לפני כעשור, ופתחה את האירוע אמש בהופעה של טיילור סוויפט באיצטדיון שנגחאי. יריבותיה, הכוללות את JD.com ו-Suning, הצטרפו לחגיגה, ומציעות גם הן הנחות על שלל מוצרים - החל מסמרטפונים ועד לחבילות טיול.</p>
      <p>תחום המסחר האלקטרוני צמח במהירות בסין עקב היעדר רשתות קמעונאות מסורתיות ומאמצי הממשלה לקדם את השימוש באינטרנט. עליבאבא, JD.com, באידו וענקיות אינטרנט נוספות התרחבו גם לתחומים כגון בידור וקמעונאות לא מקוונת. היום מציעות הקמעונאיות המקוונות הנחות על מגוון של מוצרים - החל מבירה, עבור בחבילות בריאות, ועד למסכי טלוויזיה.</p>
      <p>מעליבאבא נמסר כי המכירות שביצעו סוחרים בפלטפורמות האינטרנטיות של החברה הגיעו ל-27 מיליארד דולר בין חצות ל-12 בצהריים; JD.com, הקמעונאית המקוונת הישירה הגדולה בסין, דיווחה כי מכירותיה הגיעו ל-23.8 מיליארד דולר עד לשעה 9:00 בבוקר.</p>
      <p>קמעונאית האלקטרוניקה סאנינג דיווחה על כך שמכירותיה עברו את 160 מיליון הדולר בדקה הראשונה לאחר חצות; דנגדנג, קמעונאית ספרים מקוונת, אמרה שמכרה 6.8 מיליון ספרים בשעה הראשונה של יום הרווקים.</p>
      <p>ההוצאות המקוונות בסין צומחות מהר יותר מההוצאות הקמעונאיות, אך נחלשות לאחרונה על רקע האטה בצמיחה הכלכלית של המדינה; הצרכנים מצידם - שחוששים ממלחמת המכסים שמנהלת בייג'ינג מול וושינגטון - נוטים לדחות רכישות גדולות.</p>
    </article>
  </body>
</html>