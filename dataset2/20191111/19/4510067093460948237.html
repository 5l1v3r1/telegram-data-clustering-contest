<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/explicatii-tarzii-politia-maghiara-sustine-ca-aglomeratia-de-tir-uri-de-la-frontiera-nu-ar-fi-cauzata-de-controalele-pe-care-le-face-152734.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T19:19:00+00:00"/>
    <meta property="og:title" content="Explicaţii târzii: Poliţia maghiară susține că aglomerația de TIR-uri de la frontieră nu ar fi cauzată de controalele pe care le face"/>
    <meta property="og:description" content="Cozile din punctele de trecere a frontierei cu Ungaria nu sunt cauzate neapărat de înăsprirea controalelor efectuate de poliţiştii maghiari, ci şi de creşterea traficului internaţional de camioane, specifică pentru această perioadă, susține Poliția maghiară. Totuşi, acelaşi comunicat confirmă că autorităţile maghiare verifică la frontieră dacă şoferii şi-au achitat taxele sau amenzile primite în Ungaria în ultimele 150 de zile."/>
  </head>
  <body>
    <article>
      <h1>Explicaţii târzii: Poliţia maghiară susține că aglomerația de TIR-uri de la frontieră nu ar fi cauzată de controalele pe care le face</h1>
      <address><time datetime="2019-11-11T19:19:00+00:00">11 Nov 2019, 19:19</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/camioane11112019.jpg"/>
        <figcaption>foto: police.hu</figcaption>
      </figure>
      <p>Cozile din punctele de trecere a frontierei de la graniţa cu Ungaria nu sunt cauzate neapărat de înăsprirea controalelor efectuate de poliţiştii maghiari, ci şi de creşterea traficului internaţional de camioane, specifică pentru această perioadă, susține Poliția maghiară. "Poliţia verifică la frontieră dacă şoferii şi-au achitat taxele de drum sau dacă au amenzi ori taxe neachitate. Însă şoferii sunt dirijaţi spre parcări sau în terminale de camioane", se arată într-un comunicat al Poliţiei maghiare postat, luni, pe pagina oficială a instituţiei.</p>
      <p>Comunicatul vine după ce, săptămâna trecută, <a href="http://www.ebihoreanul.ro/stiri/ultima-or-31-1/cozi-la-bors-camioane-aliniate-pe-8-kilometri-la-iesirea-din-tara-152543.html">coada de camioane</a> pe sensul de ieşire din România prin Vama Borş a ajuns în anumite zile chiar şi de 8 kilometri, iar timpii de aşteptare la câte 250 de minute, şoferii şi poliţiştii de frontieră români punând întârzierile pe faptul că poliţiştii de frontieră maghiari au înăsprit controalele şi verifică dacă şoferii şi-au achitat amenzile şi taxele de drum pe teritoriul Ungariei.</p>
      <p>Luni, Poliţia maghiară a emis un comunicat tradus atât în limba română cât şi în sârbă, în care susține că în punctele de trecere a frontierei "se lucrează la capacitate maximă", iar întârzierile s-ar datora mai degrabă creşterii traficului internaţional de camioane, specifice perioadei de sărbători de iarnă. "Conform statisticilor din anii precedenţi, există o creștere a traficului internațional de camioane în punctele de trecere a frontierei. Este de așteptat ca până la sfârșitul anului să mai crească", se arată în <a href="http://www.police.hu/hu/hirek-es-informaciok/legfrissebb-hireink/hatarrendeszet/nem-az-ellenorzes-okoz-hosszabb-varakozasi">comunicat</a>.</p>
      <p>Poliţiştii susţin că îşi fac doar datoria, "în conformitate cu obligaţiile legale", iar asta include şi să verifice dacă şoferii şi-au achitat amenzile şi taxele de drum pe teritoriul Ungariei. "Se verifică existența oricărei infracțiuni comise în trafic în ultimele 150 de zile pentru fiecare camion, vehicul articulat sau combinație de vehicule a căror masă maximă autorizată depășește 3,5 tone", precizează poliţiştii maghiari. </p>
      <p>Potrivit comunicatului, în Ungaria, în ultima perioadă, a crescut numărul infracţiunilor şi contravenţiilor comise de şoferii străini, inclusiv neplata taxelor. "În aceste cazuri, poliția va efectua procedurile necesare la fața locului. Vehiculele care sunt inspectate sunt direcționate de poliție către parcări și terminale de camioane", scrie în comunicat, care nu precizează însă că respectivele verificări prelungesc timpii de aşteptare.</p>
      <p>Documentul arată în schimb, la  modul declarativ, că poliţiştii maghiari, respectiv poliţiştii de frontieră români și sârbi "vor face tot posibilul să se asigure că nu există nicio perturbare a trecerii de frontieră". "Punctele de trecere a frontierei în cauză sunt pe deplin operaționale, iar transporturile cu autobuzul și pasagerii nu sunt afectați de controale; nu există nicio perturbare majoră în traficul lor".</p>
      <p>Poliţiştii maghiari atrag, în final, atenţia operatorilor de transport să nu-şi neglijeze obligaţiile pe care le au atunci când tranzitează Ungaria, căci în caz contrar "autorităţile sunt obligate să efectueze procedurile legale de rigoare".</p>
    </article>
  </body>
</html>