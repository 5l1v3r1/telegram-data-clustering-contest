<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/11/otkriha-sinagoga-na-krepostta-trapezica.429271"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T19:24:00+00:00"/>
    <meta property="og:title" content="Откриха синагога на крепостта &quot;Трапезица&quot;"/>
    <meta property="og:description" content="Смята се, че тя е действала през 40-те години на XIII в. | Dnes.bg"/>
  </head>
  <body>
    <article>
      <h1>Откриха синагога на крепостта "Трапезица"</h1>
      <h2>Смята се, че тя е действала през 40-те години на XIII в.</h2>
      <address><time datetime="2019-11-11T19:24:00+00:00">11 Nov 2019, 19:24</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Средновековна сграда, която вероятно е била синагога е разкрита при тазгодишните археологически проучвания на крепостта "Трапезица", съобщи във Велико Търново археологът Мирко Робов, пише БТА.</p>
      <p>Той е работил в Югоизточния сектор на крепостта, където се е намирал голям комплекс за обработка на желязо. Новооткритата сграда е с дължина в посока Изток-Запад около 22 метра, а в посока Север-Юг около 14,5 метра. Вътрешното пространство на новоразкритата част е 267 квадратни метра.</p>
      <p>Според Робов сградата не е била трапезария, част от феодален комплекс, не е била и църква, защото не са открити остатъци от стенописи, но според размерите и местонахождението на постройката има основание да се предположи, че става дума за синагога.</p>
      <p>Като доказателство археологът посочи и редица топоними, свързани с Трапезица, които отбелязват, че в средновековния град е имало еврейска общност. Той уточни, че е необходима сериозна научна справка в писмените извори, за да се стигне до категорично становище.</p>
      <p>Датировката според него е от 40-те години на тринайсети век, като сградата е съществувала до падането на Търново под османска власт. Над триста са откритите монети, елементи и обкови с позлата, предмети от бита и оръжия при разкриването на сградата, които са с висока експозиционна стойност, отбеляза Робов.</p>
      <p>Според проф. Константин Тотев от филиала на НАИМ във Велико Търново, разкопките на Трапезица през тази година, финансирани от Министерството на културата показват, че зад крепостните стени се е развивал голям средновековен град, чийто размери и динамика не са отстъпвали на градовете във Византия и Западна Европа през 13-14 век.</p>
      <p>Доказателство са разкритите над 2 декара от цялостен жилищен квартал в южната част на хълма. Там е работил археологът Деян Рабовянов. През този квартал е минавала улица, с широчина близо 3,50 метра, която е свързвала две от портите на крепостта, както и цялостен възел от градската улична мрежа и сгради около него, вероятно за стопански и търговски нужди на населението, посочи доц. Рабовянов.</p>
      <p>В близо 500-те находки, открити в района, освен златни и сребърни монети, интерес представляват и импортните стоки, което свидетелства за богат и активен живот в средновековния град. Открити са фрагменти от китайски порцелан, което е рядкост за епохата.</p>
      <p>Според археолога уличната мрежа в крепостта е била целенасочено и планирано изградена по правилата на урбанизацията в средновековието. Началото вероятно е поставено по време на управлението на цар Иван Александър, но проучването показва, че е налице и повторно изграждане и ремонтиране с повдигане на уличното ниво и подновяване на настилката от времето на 70-те години на 14 век, което съвпада с управлението на цар Иван Шишман, уточни той.</p>
      <p>Разкритите нови моменти от живота на столичния град трябва да бъдат реставрирани и консервирани, за да станат притегателно място за посетителите, поясни архитект Пламен Цанев. По думите му от години археологическите проучвания изпреварват планирането на социализацията на обекта, а за да бъде наваксан този процес са нужни поне 1,5 милиона лева годишно, за да бъде запазено и популяризирано богатото историческо наследство от Второто българско царство.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/09/22/veliko-tyrnovo-otbeliazva-denia-na-nezavisimostta-s-redica-tyrjestva.423749"/>
        <a href="https://www.dnes.bg/stranata/2019/09/01/bylgarska-kula-ot-grad-cherven-v-hita-igra-na-tronove.421487"/>
      </related>
    </article>
  </body>
</html>