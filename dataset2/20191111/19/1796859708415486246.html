<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/popscience/begushchiy-po-lezviyu-sbylis-li-prognozy-na-2019-god-50052783.html"/>
    <meta property="og:site_name" content="НВ"/>
    <meta property="article:published_time" content="2019-11-11T19:04:00+00:00"/>
    <meta property="og:title" content="«Бегущий по лезвию»: сбылись ли прогнозы на 2019 год"/>
    <meta property="og:description" content="Авторы ленты в 1982 году сделали прогнозы на 2019 год. Что сбылось?"/>
  </head>
  <body>
    <article>
      <h1>«Бегущий по лезвию»: сбылись ли прогнозы на 2019 год</h1>
      <h2>Авторы ленты в 1982 году сделали прогнозы на 2019 год. Что сбылось?</h2>
      <address>
        <time datetime="2019-11-11T19:04:00+00:00">11 Nov 2019, 19:04</time>
      </address>
      <p>Лос-Анджелес, листопад 2019 року. Місто — у занепаді, кількість жителів стрімко зменшується, а людство стикається з новою загрозою біороботів, які вийшли з-під контролю людини.</p>
      <p>Саме так 1982 року уявляв майбутнє Рідлі Скотт — режисер стрічки «Той, хто біжить по лезу».</p>
      <p>Минуло тридцять сім років після виходу фільму, наскільки ж точними виявилися його прогнози про вплив високих технологій на сучасне життя?</p>
      <ul>
        <li>
          <a href="https://www.bbc.com/ukrainian/science/2015/10/151021_back_to_the_future_predictions_vs?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«Назад у майбутнє 2»: що збулося, а що не вгадали</a>
        </li>
        <li>
          <a href="https://www.bbc.com/ukrainian/features-49388638?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Телепортація — не фантастика, а реальність. Як це працює?</a>
        </li>
      </ul>
      <h3>1. Роботи у стрічці - розумніші</h3>
      <p>Рік Декард (Гаррісон Форд) із спецпідрозділу поліції «Блейд-раннер» (англ. blade runner) отримує завдання знищити реплікантів — андроїдів, створених людиною за допомогою генної інженерії.</p>
      <p>Репліканти моделі «Nexus-6» — «майже ідентичні людям», а «за інтелектом практично не поступаються генним інженерам, які їх створили».</p>
      <p>Отже, група реплікантів-бунтівників, які не бажають підкорятися людям, тікають з колонії і прибувають на Землю. Їхній життєвий цикл — дуже короткий, лише чотири роки. Тому вони відразу шукають шляхи подовжити своє життя.</p>
      <p>Сучасні механічні роботи виглядають не так реалістично, як герої стрічки — Зора, Пріс, Рой і Леон.</p>
      <p>Навіть ті, що мають людську подобу, як робот Софія, не можуть повноцінно спілкуватися. Максимум — це готовий набір кліше і жартів.</p>
      <p>А про відверті розмови зі сльозами або роздуми про смерть, на які здатні андроїди у стрічці Рідлі Скотта, можна взагалі забути.</p>
      <p>Однак, технології штучного інтелекту не стоять на місці.</p>
      <p>Лише цього тижня технологічна компанія DeepMind заявила про створення роботів, які здатні досягти максимального рівня у StarCraft 2 — комп’ютерній грі у жанрі стратегії в реальному часі, яку за складністю прирівнюють до шахів.</p>
      <p>А базові моделі андроїдів для сексуальної втіхи, такі як Пріс, були, безперечно, передвісниками індустрії секс-ботів.</p>
      <p>Можливо, реальним роботизованим секс-лялькам бракує внутрішньої наповненості, але вони дедалі більше претендують на інтерактивність.</p>
      <p>А в Європі навіть з’явилися борделі, що пропонують секс з ляльками.</p>
      <h3>2. Відеозв'язок — більше не дивина</h3>
      <p>Є в стрічці й те, що для нас вже давно не дивина, — відеотелефон.</p>
      <p>Декард розмовляє з репліканткою Рейчел через відеозв'язок.</p>
      <p>Перші подібні телефони з’явилися в 1920-ті роки, тоді керівник телекомунікаційного гіганта AT&amp;T розмовляв з колишнім президентом США Гербертом Гувером через телесигнал і телефонну лінію.</p>
      <p>Однак, лише після появи Skype 2003 року відеозв'язок став звичайним явищем.</p>
      <p>Сьогодні таку функцію пропонують різні платформи — FaceTime Apple, Duo від Google та WhatsApp від Facebook — усі вони передають на смартфони зображення з вищою роздільною здатністю, ніж та велика телефонна будка, з якої Декард телефонує Рейчел.</p>
      <h3>3. Сучасні будинки «порозумнішали»</h3>
      <p>Важливе місце у фільмі займають віртуальні помічники.</p>
      <p>Коли Декард повертається додому, у ліфті його просять надати «голосове посвідчення особи».</p>
      <p>«Декард-97», — відповідає він, натискаючи ті ж цифри на клавіатурі. «Дякую», — відповідає жіночий голос.</p>
      <p>У сучасному світі віртуальні асистенти, розроблені Amazon та Google, ідентифікують людей за голосовими зразками і відповідним чином адаптують свою поведінку.</p>
      <p>Елдон Тайрелл, засновник корпорації Tyrell, який у стрічці відповідає за розробку реплікантів, також має віртуального помічника.</p>
      <p>А от свій дім Елдон Тайрелл освітлює за допомогою свічок, відмовившись від лампочок.</p>
      <p>Якби він жив у сучасних реаліях, то не зміг би користуватись автоматичним режимом освітлення, який пропонують сучасні системи «розумного будинку».</p>
      <p>Щоб відкрити двері, Декард дістає картковий смарт-ключ.</p>
      <p>А от першу ключ-карту ще 1970-х роках винайшов норвежець Тор Сорнес.</p>
      <p>Сьогодні ці картки використовують у готелях в усьому світі.</p>
      <p>Але остання хвиля «інтелектуальних» замків, найімовірніше, працюватиме через бездротовий сигнал з мобільного телефона або за допомогою біометричних даних.</p>
      <h3>4. Детектор брехні</h3>
      <p>Чільне місце в сюжеті стрічки займає машина Войта-Кампфа — інструмент для виявлення реплікантів.</p>
      <p>Це — потужний детектор брехні, який фіксує скорочення райдужної оболонки ока і невидимі частки в повітрі, що виділяє людське тіло.</p>
      <p>Ця машина зовсім не схожа на перший поліграф, який був створений 1921 року, однак британська поліція все ще використовує їх, особливо для розслідування сексуальних злочинів.</p>
      <p>Сьогодні результати перевірки на детекторі не вважають вірогідними, тому не використовують як докази для слідства.</p>
      <h3>5. Планета змінилася</h3>
      <p>Лос-Анджелес 2019 року страждає від промислових забруднень, а його мешканці тікають з міста.</p>
      <p>«Житла достатньо, — розповідає генетичний дизайнер Себастьян репліканці Пріс. — Місця вистачить усім».</p>
      <p>Але це все — лише кіно.</p>
      <p>Насправді ж населення сучасного Лос-Анджелеса з кожним роком лише збільшується.</p>
      <p>А побоювання щодо зміни клімату спонукали Каліфорнію працювати над скороченням викидів вуглецю.</p>
      <h3>6. Покоління Instagram</h3>
      <p>Ще один цікавий момент — фотографії. У стрічці вони є доказом того, що реплікантка Рейчел насправді - людина.</p>
      <p>Декард аналізує декілька фото Polaroid, щоб визначитись, як шукати інших реплікантів.</p>
      <p>Камери Polaroid існують і сьогодні, але зараз під час зйомки ми скоріше побачимо в руках людини смартфон.</p>
      <p>Крім того, у сучасних реаліях, щоб знайти зачіпки для розслідування, Декарду довелося б скоріше вивчати акаунти реплікантів в Instagram або Facebook</p>
      <p>Сьогодні єдине фото Рейчел з матір'ю може замінити кілька селфі.</p>
      <p>Сучасні телефони дозволяють робити неймовірно якісні знімки в умовах низького освітлення та автоматично розмивають фон для виразніших портретних фото.</p>
      <p>А от вигаданий авторами стрічки прилад Esper, який сканує й аналізує будь-яке фото, випередив свій час і аналогів поки що не має.</p>
      <p>Він «бачить» предмети та людей під різними кутами і розпізнає предмети, які не можна побачити неозброєним оком.</p>
      <p>Сучасні науковці працюють над перетворенням 2D-зображень на 3D-об'єкти, але знадобиться ще не один рік, перш ніж Photoshop отримає цю функцію.</p>
      <p>Atari — ще один відомий бренд у фільмі. Піонер відеоігор мав величезний вплив на зародження і розвиток індустрії в 1970−80-х.</p>
      <p>І хоч пізніше він поступився місцем PlayStations, Xboxes і Switches, є плани вдихнути в бренд нове життя.</p>
      <p>Нова консоль Atari VCS залучила понад 2 млн доларів у попередніх замовленнях минулого року.</p>
      <p>Проте є сумніви що розробники проєкту встигнуть реалізувати його до 2020 року, як планувалося раніше.</p>
      <h3>7. Летючі авто — більше не мейнстрім</h3>
      <p>Летюча машина була і залишається характерною рисою уявлень про майбутнє.</p>
      <p>І хоч науковці досягли значного прогресу в концепції таких авто, на дорогах (або в небі) їх поки що немає.</p>
      <p>Всередині летючі автівки нагадують кабіну сучасного літака — вони начинені різними гаджетами, лампами і кнопками.</p>
      <p>Помітно також, що пасажири там не пристебнуті. Це тому, що стрічку знімали ще до того, як у Каліфорнії почав працювати закон про обов’язкове використання ременів безпеки.</p>
      <h3>8. Фени «пасуть задніх»</h3>
      <p>У стрічці реплікантка Зора сушить волосся у пристрої, що нагадує перевернутий акваріум із золотими рибками. Лічені секунди — і воно сухе.</p>
      <p>Сучасні фени з іонізатором та керамічними нагрівальними елементами, звичайно, значно прискорили цей процес, але навіть остання модель надшвидкого фена Dyson вартістю біля 400 доларів не впорається з цим за кілька секунд.</p>
      <p><i>Хочете отримувати найважливіші новини в месенджер? Підписуйтеся на наш </i><a href="https://t.me/bbcukrainian"> Telegram </a><i>або</i> <a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>