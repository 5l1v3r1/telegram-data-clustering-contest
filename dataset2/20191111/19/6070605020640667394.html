<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre_0_2342165939.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T19:34:00+00:00"/>
    <meta property="og:title" content="Unides Podem hauria sumat quatre escons més si Errejón no s'hagués presentat a les generals"/>
    <meta property="og:description" content="Els comuns haurien crescut un diputat a costa del PSC"/>
  </head>
  <body>
    <article>
      <h1>Unides Podem hauria sumat quatre escons més si Errejón no s'hagués presentat a les generals</h1>
      <h2>Els comuns haurien crescut un diputat a costa del PSC</h2>
      <address>
        <time datetime="2019-11-11T19:34:00+00:00">11 Nov 2019, 19:34</time>
      </address>
      <p>No hi ha cap altre resultat possible que el que van donar les urnes ahir diumenge i, per tant, qualsevol especulació sobre un escenari alternatiu és política ficció. Però no són poques les preguntes que sorgeixen un cop passat el 10-N. ¿On haurien anat a parar els vots de la CUP si els anticapitalistes no s’haguessin presentat a les generals? ¿Hauria millorat resultats el PSOE en cas que la sentència del Procés s’hagués ajornat? ¿Quants escons ha restat Més País a Podem? Aquesta última és una de les qüestions amb què els partits implicats han començat a especular des de la nit electoral. Unides Podem ha caigut fins als 35 diputats –n’ha perdut 7– i la candidatura d’Íñigo Errejón tot just n’ha obtingut 3. És a dir, 38 escons entre totes dues. Tornant a la política ficció, ¿quants n’hauria tret Pablo Iglesias sense la presència d’Errejón? Assumint que tots els vots de Més País haguessin anat al partit lila, Unides Podem hauria sumat 39 escons, quatre més dels que va aconseguir diumenge. Amb el que hauria obtingut Compromís, la suma (40) hauria superat en dos escons el resultat del 10-N.</p>
      <p>Més País es va presentar en 18 de les 52 circumscripcions de l’Estat, prioritzant les més poblades, i va treure representació en dues, Madrid (2) i València (1). Unides Podem en solitari s’hauria emportat els 2 de Madrid –el de València hauria anat a parar a Compromís– i n’hauria tret un altre a Màlaga. Sumant els 14.000 vots de la candidatura d’Errejón en aquesta circumscripció andalusa, Unides Podem hauria pujat d’1 a 2 escons i n’hagués fet perdre un al PP.</p>
      <p>Al País Valencià, Compromís i Més País van presentar-se en coalició. Des del 28-A, però, hi havia veus dins de la formació valencianista que apostaven per anar de la mà d’Unides Podem. Entre elles, la de la vicepresidenta del govern valencià, Mónica Oltra. Si aquesta opció hagués prosperat i els vots de Compromís i Podem s’haguessin sumat, a València haurien pujat fins als 4 escons –per separat n’han obtingut 3– a costa del PP i a Alacant s’haurien enfilat als 2 –només Podem n’ha aconseguit 1– traient-li un a l’extrema dreta de Vox. Amb aquesta fórmula, doncs, el partit lila hauria arribat als 42 diputats.</p>
      <h3>Un diputat més a Barcelona</h3>
      <p>Tot i que l’espai polític que representen Unides Podem i Més País tenia dues opcions per votar, en les 18 circumscripcions en què han competit han sumat 91.000 vots menys dels que va obtenir el partit lila en solitari ara fa set mesos. Només a Saragossa, Castelló, Balears i Madrid han obtingut més vots que el 28-A. A Barcelona s’han deixat pel camí gairebé 17.000 vots i Errejón ni tan sols ha assolit l’escó que buscava. De fet, els comuns són un dels principals perjudicats per la candidatura de Més País. Si no s’hagués presentat a Catalunya, la candidatura encapçalada per Jaume Asens hauria sumat un escó més per Barcelona gràcies a la llei d’Hondt.</p>
    </article>
  </body>
</html>