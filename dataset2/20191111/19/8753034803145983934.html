<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/opxa1K/messi-og-kompani-tvinges-til-aa-spille-fotball-i-saudi-arabia-en-seier-for-penger-og-business-fremfor-sport"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T19:09:52+00:00"/>
    <meta property="og:title" content="Tvinges til å spille fotball i Saudi-Arabia: – En seier for penger og business fremfor sport"/>
    <meta property="og:description" content="Den spanske supercupen i fotball skal de tre neste sesongene spilles i Saudi-Arabia."/>
  </head>
  <body>
    <article>
      <h1>Tvinges til å spille fotball i Saudi-Arabia: – En seier for penger og business fremfor sport</h1>
      <h2>Den spanske supercupen i fotball skal de tre neste sesongene spilles i Saudi-Arabia.</h2>
      <address><time datetime="2019-11-11T19:09:52+00:00">11 Nov 2019, 19:09</time> by <a rel="author">NTB</a></address>
      <p>Det skriver Det spanske fotballforbundet (RFEF) på sine nettsider mandag. Endringen innebærer også at supercupen skal spilles i januar og ikke på sensommeren som tidligere.</p>
      <p>– Takket være denne endringen vil klubbene være i stand til å planlegge forberedelsene til sesongen bedre, skriver forbundet.</p>
      <p>Supercupen vil bli avviklet som en turnering der fire lag deltar. Mandag ble trekningen av semifinalene for 2020-utgaven gjennomført. Der skal regjerende seriemester Barcelona ut mot Atlético Madrid, mens Real Madrid møter Valencia.</p>
      <p>Turneringen spilles i perioden 8. til 12. januar, og samtlige kamper skal gå i den saudiarabiske byen Jeddah.</p>
      <aside>
        <a href="https://www.aftenbladet.no/article/sa-zGzPJ1.html">Tre Messi-mål sendte Barcelona til topps på tabellen</a>
      </aside>
      <aside>
        <a href="https://www.aftenbladet.no/article/sa-QoXOnA.html">Real Madrids stortalent (18) herjet – ble historisk i brakseier</a>
      </aside>
      <p>Planene om å flytte supercupen til Saudi-Arabia har møtt sterk kritikk. Den tidligere kvinnelandslagsspilleren Veronica Boquete har kalt avgjørelsen «en seier for penger og business fremfor sport».</p>
      <p>Den spanske regjeringen har gjort det klart at den ikke kan støtte planene.</p>
      <h3>– Pengene overskygger alt</h3>
      <p>Petter Veland følger spansk fotball tett for Viasat. Han er ikke i tvil om at penger er den eneste motivasjonen bak avgjørelsen, og at forbundet får så mye at de velger å ta den negative omtalen som nå kommer.</p>
      <p>– Det er snakk om så mye penger, at det overskygger alt annet. De tar støyten nå, og så koser de seg med pengene etterpå, sier Veland til Aftenposten.</p>
      <p>Han sier at reaksjonene i Spania er sterke og kaller misnøyen ekstrem. Ingen klarer å se noen sportslige årsaker.</p>
      <p>– Gjør de turneringen tilgjengelig for et nytt publikum? Ja. Hvorfor velger de da Saudi-Arabia? Fordi de betaler klart mest, sier Veland.</p>
      <p>Det er spesiellt menneskerettighetssituasjonen i landet som får fotballfansen til å reagere.</p>
      <p>Det spanske fotballforbundet har ikke opplyst hva det får ut av avtalen med Saudi-Arabia økonomisk, men deler av overskuddet skal brukes på amatør- og kvinnefotball.</p>
      <p>I 2017 ble det tillatt for kvinner å overvære fotballkamper på stadioner i Saudi-Arabia.</p>
      <p>Veland forteller at spanske Marca har skrevet at avtalen skal være verdt ca. 1,2 milliarder kroner de tre neste årene.</p>
      <p>Et paradoks i det hele er at den spanske ligaen har bestemt at kampen mellom Villarreal og Atlético Madrid skal spilles i Miami 6. desember. Dette er imidlertid det spanske fotballforbundet en sterk motstander av, og de prøver å få omgjort avgjørelsen.</p>
      <p>Å flytte kamper i egen turnering til utlandet har de imidlertid ingenting imot.</p>
    </article>
  </body>
</html>