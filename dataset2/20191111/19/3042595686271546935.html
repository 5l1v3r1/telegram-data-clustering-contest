<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/drapet-fikk-begeret-til-a-renne-over/71807095"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T19:14:26+00:00"/>
    <meta property="og:title" content="Drapet fikk begeret til å renne over"/>
    <meta property="og:description" content="Krisetilstand, et politi som kaller inn kriminelle til hastemøter, nye grensekontroller og mistillitsforslag. Voldsbølgen ryster Malmö."/>
  </head>
  <body>
    <article>
      <h1>Drapet fikk begeret til å renne over</h1>
      <h2>Krisetilstand, et politi som kaller inn kriminelle til hastemøter, nye grensekontroller og mistillitsforslag. Voldsbølgen ryster Malmö.</h2>
      <address><time datetime="2019-11-11T19:14:26+00:00">11 Nov 2019, 19:14</time> by <a rel="author">Trym Mogen</a></address>
      <p>Lørdag kveld ble den 15 år gamle gutten Jaffar <a href="https://www.dagbladet.no/nyheter/na-politiet-om-drapet-pa-jaffar-15-i-malm/71804618">skutt og drept i Malmö sentrum</a>.</p>
      <p>
        <b>Drapet, der en jevnaldrende gutt også er innlagt på sykehus med kritiske skader, har ført til krisetilstand i Sverige og ryster storbyen på nabolandets sørspiss.</b>
      </p>
      <p>- Lørdagens skyting fikk begeret til å renne over. Vi har sett ei helg i Malmö som er uakseptabel med et drap på en 15 år gammel gutt som likner en henrettelse, sier Mats Löfving, sjef for Sveriges nasjonale operative politistyrke.</p>
      <p>- Det var ei svart helg, sier Malmös politimester Stefan Sintéus.</p>
      <figure>
        <img src="https://dbstatic.no/71807240.jpg?imageId=71807240&amp;width=1024&amp;height=615"/>
        <figcaption><b>DREPT:</b> Jaffar (15) ble offer i den pågående gjengkonflikten i Malmö. En av guttens søstre beskriver ham overfor Aftonbladet som en kjempeomsorgsfull person, med et hjerte av gull. Foto: Privat Vis mer</figcaption>
      </figure>
      <h3>Gjengvold</h3>
      <p>Skytingen kommer på toppen av en periode preget av grov gjengdominert kriminalitet i Sveriges tredje største by. Malmö-beboere sier de føler seg utrygge, noen ønsker å flytte.</p>
      <p>Det var i 21-tida lørdag at Jaffar og en jevnaldrende gutt ble skutt utenfor en pizzarestaurant i sentrum av byen.</p>
      <p>Ifølge Expressen sitter politiet på overvåkningsbilder fra hendelsen. Opptakene viser hvordan ruta på spisestedet plutselig blir beskutt. En gutt i jakke og hettegenser stormer inn, for så å segne om ved disken.</p>
      <figure>
        <img src="https://dbstatic.no/71801966.jpg?imageId=71801966&amp;width=1024&amp;height=615"/>
        <figcaption><b>SKUTT OG DREPT:</b> Ved denne pizzarestauranten ved Möllevångstorget i Malmö ble to 15 år gamle gutter skutt lørdag kveld. En Foto: Johan Nilsson/TT / NTB scanpix Vis mer</figcaption>
      </figure>
      <p>De to 15-åringene ble fraktet til sykehus, men Jaffars liv sto altså ikke til å redde. Ingen er pågrepet etter drapet.</p>
      <h3>Herjer</h3>
      <p>Politiet tror rivalisering om cannabismarkedet i byen kan ha ligget bak drapet, og at gutten derfor ble offer for den pågående gjengkonflikten.</p>
      <p>
        <b>Saken har igjen rystet Malmö, som har vært herjet av vold og kriminalitet i lang tid. Mandag kveld er det <a href="https://www.dagbladet.no/studio/nyhetsstudio/5?post=21702">meldt om ny skyting i byen</a>. En person er kjørt til sykehus med skuddskader, mens gjerningspersonen skal ha forlatt stedet i en personbil.</b>
      </p>
      <p>De to guttene som ble skutt lørdag, var kjenninger av politiet, opplyser Sintéus, som sier at politiet nå vil gjøre visse omprioriteringer og jobbe mot det åpne hasjmarkedet i Malmö, samt mot konkrete kriminelle individer. Også Malmös sikkerhetssjef Per-Erik Ebbeståhl mener å jobbe opp mot cannabis-miljøet vil være helt grunnleggende.</p>
      <h3>Operasjon «Rimfrost»</h3>
      <p>Hendelsen har ført til at svensk politi nå iverksetter Operasjon «Rimfrost» og har erklært gjengvolden som en nasjonal særskilt hendelse. Det betyr at politiet setter ned en nasjonal politigruppe som skal slå ned på kriminaliteten. En liknende gruppe ble satt ned etter terrorangrepet i Stockholm i 2017, skriver <a href="https://www.expressen.se/kvallsposten/krim/polisen-haller-presstraff-efter-mordet-pa-jaffar-15/">Expressen</a>.</p>
      <p>
        <b>Gruppa kommer til å «eie» alle politiets ressurser og fordele etterforskere, krimteknikere og politistyrker til regionene som trenger forsterkninger.</b>
      </p>
      <figure>
        <img src="https://dbstatic.no/71807245.jpg?imageId=71807245&amp;width=1024&amp;height=615"/>
        <figcaption><b>PREGET:</b> Malmö er sterkt plaget av grov kriminalitet, med et stort antall drap. I fjor ble det registrert 45 eksplosjoner i byen. Her minnes beboere drepte Jaffar ved åstedet i sentrum av byen. Foto: Johan Nilsson / TT / NTB scanpix Vis mer</figcaption>
      </figure>
      <p>Gruppa skal spesielt forsøke å oppdrive skytevåpen og bombedeler. «Rimfrost» iverksettes etter minst åtte alvorlige hendelser i løpet av de siste snaue to ukene. Det innebærer blant annet drapet på 15 år gamle Jaffar, drapet på en 28-åring 31. oktober og flere kraftige eksplosjoner rundt omkring i byen.</p>
      <h3>Sprengte bil</h3>
      <p>Bare minutter før skytingen i Ystadgatan lørdag kveld ble en bil sprengt noen kilometer unna. Politimester Sintéus opplyser mandag at eksplosjonen var en avledningsmanøver foran skytingen i sentrum.</p>
      <p>Politiet i Malmö har også sett seg nødt til å kalle inn kriminelle til et møte i byen, ifølge avisa <a href="https://www.dn.se/nyheter/sverige/kriminella-i-malmo-kallas-till-mote-for-att-stoppa-upptrappning/?forceScript=1&amp;variantType=large">Dagens Nyheter</a>.</p>
      <p>Over en lengre periode har politiet hatt prosjektet «Slutt å skyte» gående. tirsdag kalles kriminelle i byen inn til et møte for å få stopp på den pågående volden og forhindre en opptrapping.</p>
      <h3>- Ett budskap</h3>
      <figure>
        <img src="https://dbstatic.no/71807247.jpg?imageId=71807247&amp;x=0&amp;y=0&amp;cropw=100&amp;croph=89.97668997669&amp;width=643&amp;height=387"/>
        <figcaption><b>- AVLEDNINGSMANØVER:</b> En bil ble totalskadd av en sprengladning bare minutter før skytingen i sentrum. Politiet mener detonasjonen var en avledningsmanøver. Foto: Johan Nilsson / TT / NTB Scanpix Vis mer</figcaption>
      </figure>
      <p>- Vi gir dem ett budskap. At vi ikke vil at de skal dø og at vi ikke vil at de skal drepe noen. Om noen av dem eller noen i deres grupper utfører dødelig vold eller sprenger noe, så kommer vi til å slå til mot hele gjengen. Om de vil forlate det kriminelle livet, så skal vi hjelpe dem med det, sier Glen Sjögren i Malmö-politiet til avisa.</p>
      <p>De to guttene som ble skutt, var kjenninger av politiet, opplyser Sintéus, som sier at politiet nå vil gjøre visse omprioriteringer og jobbe mot det åpne hasjmarkedet i Malmö, samt mot konkrete kriminelle individer. Også Malmös sikkerhetssjef Per-Erik Ebbeståhl mener å jobbe opp mot cannabis-miljøet vil være helt grunnleggende.</p>
      <p>
        <b>- Dette markedet er en av grunnene til det vi ser av sprenginger og skytinger i Malmö, sier politimesteren.</b>
      </p>
      <p>Samtidig gjeninnfører Danmark grensekontroller på Øresund-brua mellom Malmö og København. Flere svensker er mistenkt for å stå bak en rekke voldshendelser i den danske hovedstaden.</p>
      <h3>Mistillitsforslag</h3>
      <p>Leder for Sverigedemokratene Jimmie Åkesson har mandag også fremmet et mistillitsforslag mot sosialdemokratenes justisminster Morgan Johansson.</p>
      <p>De mener regjeringen gjennom en mislykket kriminalpolitikk må ta på seg sin del av ansvaret for volden. Han ventes å få støtte for mistillitsforslaget av borgerlige Moderaterna og Kristendemokraterna, skriver <a href="https://www.expressen.se/kvallsposten/sd-vacker-misstroende-mot-morgan-johansson/">Expressen</a>.</p>
      <p>Forslaget vil likevel trolig falle i den svenske Riksdagen.</p>
      <h3>- En katastrofe</h3>
      <p>En tidligere lærer av den skadde gutten er sjokkert.</p>
      <p>
        <b>- Det er en katastrofe, det som er skjedd, sier han til Expressen.</b>
      </p>
      <p>- Det er synd, så unge gutter. Samfunnet fungerer ikke som det skal. Det må finnes flere alternativ som de kan velge, noe annet de kan gjøre, sier han.</p>
      <p>Regionpolitisjef Carina Persson sier at også den langsiktige innsatsen vil bli forsterket.</p>
      <p>- Det finnes ingen raske løsninger. Det har vært stort fokus på kriminaliteten i Malmö i lang tid, og vi trenger å intensivere arbeidet. Vi kan aldri akseptere at unge menn skytes til døde på våre gater, sier hun.</p>
    </article>
  </body>
</html>