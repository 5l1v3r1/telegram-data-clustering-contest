<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/596870/ekklisi-sek-pros-trapezes-gia-pagopoiisi-telon-kai-xreoseon-os-tis-30121"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T19:41:00+00:00"/>
    <meta property="og:title" content="Έκκληση ΣΕΚ προς τράπεζες για παγοποίηση τελών και χρεώσεων ως τις 30/1/21"/>
    <meta property="og:description" content="Έκκληση προς τις εμπορικές τράπεζες όπως παγοποιήσουν τα τέλη και τις χρεώσεις που επιβάλλουν στους καταναλωτές έως τις 30 Ιανουαρίου 2020 απηύθυνε σήμερα η..."/>
  </head>
  <body>
    <article>
      <h1>Έκκληση ΣΕΚ προς τράπεζες για παγοποίηση τελών και χρεώσεων ως τις 30/1/21</h1>
      <address><time datetime="2019-11-11T19:41:00+00:00">11 Nov 2019, 19:41</time> by <a rel="author">SigmaLive</a></address>
      <p>Έκκληση προς τις εμπορικές τράπεζες όπως παγοποιήσουν τα τέλη και τις χρεώσεις που επιβάλλουν στους καταναλωτές έως τις 30 Ιανουαρίου 2020 απηύθυνε σήμερα η ΣΕΚ με δηλώσεις του γενικού της γραμματέα, Ανδρέα Μάτσα, σύμφωνα με ανακοίνωση της συνδικαλιστικής οργάνωσης.</p>
      <p>Στην ανακοίνωση της ΣΕΚ αναφέρεται ότι «<a href="https://www.sigmalive.com/news/oikonomia/596820/ep-oikonomikon-se-trapezes-anatheoriste-tis-afksimenes-trapezikes-xreoseis">λαμβάνοντας υπόψη την πρόσφατη σύσταση της Κοινοβουλευτικής Επιτροπής Θεσμών και Αξιών</a>, σύμφωνα με την οποία, δίδεται πίστωση χρόνου ως το τέλος Ιανουαρίου στην Κεντρική Τράπεζα και στα Υπουργεία Οικονομικών και Εμπορίου, ώστε να φέρουν στο κοινοβούλιο συγκεκριμένες πρακτικές και αποτελεσματικές λύσεις για επαρκή προστασία των καταναλωτών, η ΣΕΚ υποστηρίζει πως μέχρι τότε οι τράπεζες οφείλουν να παγοποιήσουν τις αποφάσεις τους».<br/><br/>«Δεν υπάρχει λογική και δεν συντρέχει κανένας λόγος να εφαρμόζονται αυξήσεις τελών και νέων χρεώσεων, την ώρα που η πολιτεία, με την καθοδήγηση της βουλής, προσπαθεί να βρει διορθωτικές λύσεις», προστίθεται.<br/><br/>Η ΣΕΚ καλεί  τη βουλή όπως «απευθύνει στις τράπεζες ανάλογη έκκληση για παγοποίηση των τελών και να εξακολουθεί να βρίσκεται σε εγρήγορση για τα συγκεκριμένα ζητήματα».<br/><br/>Καλεί, επίσης, την Επιτροπή Προστασίας Ανταγωνισμού, «να εγκαταλείψει την αδράνεια και τον εφησυχασμό και να λάβει όλα τα αναγκαία μέτρα για προστασία των πολιτών από τα μονοπώλια των τραπεζών».<br/><br/>Η ΣΕΚ καλεί την Κεντρική Τράπεζα όπως προχωρήσει σε εισήγηση προς τον υπουργό Οικονομικών για την έκδοση διατάγματος για να καθοριστούν ευνοϊκότεροι όροι, ιδιαίτερα για τους ευάλωτους καταναλωτές, σύμφωνα με την σχετική νομοθεσία.</p>
      <p>«Οι τράπεζες οφείλουν, αν πραγματικά επιθυμούν να περάσουν στην εποχή της ψηφιοποίησης και της σύγχρονης τεχνολογίας, να δώσουν πειστικά κίνητρα στους πελάτες τους, κάτι που έγκαιρα υποδείξαμε από τον Απρίλιο του 2019 και όχι να τους τιμωρούν με αντικίνητρα», καταλήγει η ανακοίνωση.</p>
      <p>Πηγή: ΚΥΠΕ </p>
    </article>
  </body>
</html>