<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/11/ubit-li-e-rusiia-obvini-mesiurie-v-shpionaj-otkriha-go-myrtyv.429260"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T19:00:00+00:00"/>
    <meta property="og:title" content="Убит ли е? Русия обвини Месюрие в шпионаж, откриха го мъртъв"/>
    <meta property="og:description" content="Той е един от основателите на &quot;Белите каски&quot; | Dnes.bg"/>
  </head>
  <body>
    <article>
      <h1>Убит ли е? Русия обвини Месюрие в шпионаж, откриха го мъртъв</h1>
      <h2>Той е един от основателите на "Белите каски"</h2>
      <address><time datetime="2019-11-11T19:00:00+00:00">11 Nov 2019, 19:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Трупът на Джеймс ле Месюрие, бивши британски военен и основател на групата за спешна помощ в Сирия „Белите каски“ е открит край дома му в Истанбул. Това се случва само няколко дни, след като Русия го обяви за шпионин. Веднага се появиха и подозрения, че е бил убит.</p>
      <p>Британецът е директор на благотворителната организация Mayday, която обучаваше членове на Сирийската гражданска защита. Той изигра основна роля в създаването на "Белите каски“ в Турция през 2013 година. Три години по-късно, заради работата си, получи Орден на Британската империя.</p>
      <p>Причината за смъртта му още не е ясна, но според някои турски медии, той е паднал от балкона на апартамента си в Истанбул.</p>
      <p>Това се случва само три дни след като говорителят на външния министър на Русия Мария Захарова обяви  Джеймс ле Месюрие за „бивш агент на МИ6, който е бил забелязван навсякъде по света“.</p>
      <p>"Уведомиха ни, че е умрял. Това, което прочетохме е, че са намерили тялото му извън дома му в Истанбул. Полицията разследва случая и все още няма заключение по него. Чакаме полицейския доклад“, казва ръководителят на "Белите каски“ Рийд Ал Салах пред The Independent. Той признава, че всички са съсипани от смъртта на Джеймс, който "им помогнал толкова много“.</p>
      <p>Съсед казва пред  Reuters, че тялото на Месюрие е било намерено в понеделник, а обстоятелствата около смъртта му са неясни.</p>
      <p>Той оставя две деца сирачета.</p>
      <p>"Белите каски“ са спасили много човешки животи по време на гражданската война в Сирия, когато определени региони са бомбандирани от сирийската и руската армия. Mayday е нестопанска организация с офиси в Амстердам и Истанбул, чиито проекти се финансират от ООН и различни правителства.</p>
      <p>В петък Мария Захарова заяви, че той е „шпионин“, който е работил на Балканите и Близкия изток. Тя обвини "Белите каски“ в подкрепа на терористите и се усъмни, че са си измисляли въздушните удари в Сирия, за да накърняват името на руските и сирийските военни сили. Захарова също така добави, че те отново организират провокация и ще инсценират фалшиви химични атаки. <br/> </p>
    </article>
  </body>
</html>