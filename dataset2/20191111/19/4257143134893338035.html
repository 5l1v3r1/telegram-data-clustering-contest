<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/fontos-ugyekrol-beszelt-merkel-es-putyin"/>
    <meta property="og:site_name" content="infostart"/>
    <meta property="article:published_time" content="2019-11-11T19:28:04+00:00"/>
    <meta property="og:title" content="Fontos ügyekről beszélt Merkel és Putyin"/>
    <meta property="og:description" content="Vlagyimir Putyin orosz elnök és Angela Merkel német kancellár egy hétfői telefonbeszélgetés során egyetértett abban, hogy Ukrajnának törvény által rögzített, különleges státuszt kellene biztosítani a szakadárok ellenőrzése alatt lévő Donyec-medencének - közölte az orosz elnöki hivatal."/>
  </head>
  <body>
    <article>
      <h1>Fontos ügyekről beszélt Merkel és Putyin</h1>
      <address><time datetime="2019-11-11T19:28:04+00:00">11 Nov 2019, 19:28</time> by <a rel="author">Infostart / MTI</a></address>
      <h3>Vlagyimir Putyin orosz elnök és Angela Merkel német kancellár egy hétfői telefonbeszélgetés során egyetértett abban, hogy Ukrajnának törvény által rögzített, különleges státuszt kellene biztosítani a szakadárok ellenőrzése alatt lévő Donyec-medencének - közölte az orosz elnöki hivatal.</h3>
      <p>A két vezető megvitatta az ukrajnai béke helyreállítását célzó négyoldalú - Ukrajna, Oroszország, Németország és Franciaország részvételével tartandó - csúcstalálkozó tervét is - közölte a Kreml.</p>
      <p>Volodimir Zelenszkij ukrán elnök októberben jelentette be, hogy Kijev különleges státuszt biztosít a Donyec-medencének és engedélyezi a helyi választásokat. Az áttörés révén megnőtt a remény arra, hogy sor kerülhet az úgynevezett normandiai formátumban tartandó négyes csúcstalálkozóra.</p>
      <p>Az utcai tiltakozások hatására Zelenszkij később visszakozott, mondván, hogy ágyúszó mellett nem lehet választást tartani, és a szavazásnak összhangban kell lennie az ukrán törvényekkel.</p>
      <blockquote>A német kormány szóvivője szerint Merkel és Putyin a csúcstalálkozó előkészületeit vitatta meg, de azt még nem tudni, mikor kerül rá sor.</blockquote>
      <p>A Kreml sajtószolgálata szerint az ukrajnai rendezés kérdései között megvitatták az úgynevezett Steinmeier-formulát, a Frank-Walter Steinmeier volt német külügyminiszterről, jelenlegi államfőről elnevezett, Kijev, Donyeck és Luhanszk képviselői által elfogadott rendezési tervet, illetve tárgyaltak arról, hogy a Luhanszk megyei Sztanicja Luhaszkánál és Zolote településnél befejeződött, Petrivszkénél pedig megkezdődött a csapatszétválasztás, amit Moszkva csúcstalálkozó feltételéül szabott meg.</p>
      <p>A Kreml szerint hangsúlyozták a Donyec-medence különleges jogállásának az ukrán jogszabályokban való rögzítésének fontosságát.</p>
      <blockquote>Az orosz elnök és a német kancellár megvitatta az ukrajnai gáztranzit feltételeiről Ukrajna, Oroszország és az Európai Bizottság között folyó tárgyalások kérdéseit.</blockquote>
      <p>A két vezető megvitatta a líbiai és a szíriai helyzet kérdéseit is. Szíriával kapcsolatban hangsúlyozták a humanitárius problémák megoldásának, illetve a menekültek visszatérésének a fontosságát.</p>
      <p>
        <i>Nyitókép: Mihail Klimentyev</i>
      </p>
    </article>
  </body>
</html>