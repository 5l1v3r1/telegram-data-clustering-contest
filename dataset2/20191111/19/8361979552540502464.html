<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/sociolog-rozkriv-detali-guchnogo-opituvannya-meshkanciv-donbasu-novini-ukrajini-50052927.html"/>
    <meta property="og:site_name" content="НВ"/>
    <meta property="article:published_time" content="2019-11-11T19:38:00+00:00"/>
    <meta property="og:title" content="Людей у формі не питали: соціолог розкрив деталі гучного опитування мешканців ОРДЛО"/>
    <meta property="og:description" content="Гучне опитування жителів окупованих районів Донбасу провели силами приблизно 20 інтерв'юерів."/>
  </head>
  <body>
    <article>
      <h1>Людей у формі не питали: соціолог розкрив деталі гучного опитування мешканців ОРДЛО</h1>
      <h2>Гучне опитування жителів окупованих районів Донбасу провели силами приблизно 20 інтерв'юерів.</h2>
      <address>
        <time datetime="2019-11-11T19:38:00+00:00">11 Nov 2019, 19:38</time>
      </address>
      <p>Про це <a href="https://www.pravda.com.ua/news/2019/11/11/7231658/">Українській правді</a> розповів Олег Синаюк, директор компанії Нью-імідж маркетинг груп, яка провела це дослідження.</p>
      <p>За його словами, опитувачі їхали на непідконтрольні території з Харкова, Сум, Дніпра, Полтави по одному за власними маршрутами. Анкети друкувалися на місцях.</p>
      <p>Синаюк розповів, що вони дотримувалися легенди «без прив’язки до будь-якої влади», аби «максимально розслабити» респондентів.</p>
      <p>На його переконання, ця легенда була вдалою, оскільки лише 22% осіб відмовилися взяти участь в опитуванні.</p>
      <p>Синаюк зазначив, що ніхто з учасників проекту не помітив, щоб респонденти проявляли «заляканість». Водночас опитувачі уникали «ветеранів війни» і людей, які могли викликати місцевих правоохоронців.</p>
      <p>Нагадаємо, видання Дзеркало тижня опублікувало результати дослідження громадської думки Нью імідж маркетинг груп в окремих районах Донецької та Луганської областей. У опитуванні взяли участь 1606 осіб: 800 — у непідконтрольній частині Луганщини і 806 — у непідконтрольній частині Донецької області.</p>
      <p>Результати опитування показали, що <a href="https://nv.ua/ukr/ukraine/politics/yak-do-zelenskogo-vidnosyatsya-zhiteli-ordlo-novini-ukrajini-50052566.html">78,9% жителів ОРДЛО ставляться до президента України Володимира Зеленського погано або дуже погано.</a></p>
      <p>Понад 64% респондентів відповіли, що <a href="https://nv.ua/ukr/ukraine/events/zhiteli-ordlo-bachat-sebe-v-rosiji-novini-ukrajini-50052614.html">бачать території Донецької та Луганської областей в складі Росії.</a></p>
    </article>
  </body>
</html>