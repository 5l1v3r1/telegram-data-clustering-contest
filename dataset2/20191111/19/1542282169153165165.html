<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/tourkia-yvreis-kataslouka-pano-kemal"/>
    <meta property="og:site_name" content="euronews"/>
    <meta property="article:published_time" content="2019-11-11T19:50:44+00:00"/>
    <meta property="og:title" content="Τουρκία: Ύβρεις κατά Σλούκα για το πανό του Κεμάλ"/>
    <meta property="og:description" content="Υβριστικά και προσβλητικά μήνυματα δέχεται μέσω των social media ο καλαθοσφαιριστής της Φερνέρμπαχτσε, Κώστας Σλούκας"/>
  </head>
  <body>
    <article>
      <h1>Τουρκία: Ύβρεις κατά Σλούκα για το πανό του Κεμάλ</h1>
      <address><time datetime="2019-11-11T19:50:44+00:00">11 Nov 2019, 19:50</time> by <a rel="author">euronews </a></address>
      <p>Υβριστικά και προσβλητικά μήνυματα δέχεται μέσω των social media ο καλαθοσφαιριστής της Φερνέρμπαχτσε, Κώστας Σλούκας μετά από την εμφάνισή του στο στο παρκέ της Ulker Sports Arena, όπου δεν κράτησε μαζί με τους συμπαίκτες του πανό για τον Κεμάλ Ατατούρκ, την Κυριακή, ημέρα εθνικής εορτής για την Τουρκία, καθώς συμπληρώθηκαν 81 χρόνια από τον θάνατο του.</p>
      <p>Στο video που αναρτήθηκε από την τουρκική ομάδα και απεικονίζεται το τελετουργικό πριν από την έναρξη του αγώνα, φαίνεται ότι ο διεθνής γκαρντ δεν αγγίζει το πανό στο οποίο αναφέρεται πως "θυμόμαστε με νοσταλγία και σεβασμό".</p>
      <figure>
        <iframe data-src="https://twitter.com/euronewses/status/1193497202922049536" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Κάτω από το post της Φενέρ Twitter, οι οπαδοί της ομάδας σχολίασαν τη συγκεκριμένη κίνηση από τον διεθνή γκαρντ, με υβριστικά σχόλια ξεκινώντας από την προσωπικότητα του αθλητή και φτάνοντας μέχρι την Μικρασιατική καταστροφή.</p>
      <p>Ο 29χρονος καλαθοσφαιριστής τοποθετήθηκε με διευκρινιστική δήλωση στην ιστοσελίδα του συλλόγου, στην οποία αναφέρει πως δεν συνειδητοποίησε τι συνέβη εκείνη την στιγμή, καθώς ήταν συγκεντρωμένος στον αγώνα και ξεκαθαρίζει πως σέβεται απόλυτα τη Φενέρμπαχτσε και την Τουρκία, αφού αποτελεί την χώρα διαμονής του τα τελευταία πέντε χρόνια.</p>
      <p>"Σέβομαι απόλυτα τη χώρα και την ομάδα. Βρίσκομαι εδώ πέντε χρόνια. Σέβομαι τη χώρα και την ιστορία της. Στη συγκεκριμένη περίπτωση, τίποτα δεν συνέβη ενσυνείδητα. Ήμουν απόλυτα συγκεντρωμένος στον αγώνα και δεν το συνειδητοποίησα εκείνη την στιγμή. Όλοι γνωρίζουν ποιος είμαι και πόσο έχω παλέψει γι' αυτή την ομάδα.</p>
      <p>Βρίσκομαι στην ομάδα και τη χώρα τα τελευταία πέντε χρόνια. Δεν ανέχομαι να πιστεύουν πως δεν έδειξα σεβασμό. Υπάρχει μία σημαντική ιστορία πίσω απ' αυτή τη χώρα. Τη γνωρίζω. Πάντα τη σέβομαι. Ναι, είμαι Έλληνας πολίτης, αλλά βρίσκομαι εδώ τα τελευταία πέντε χρόνια για τη Φενέρμπαχτσε, που είναι εκπρόσωπος της Τουρκίας", δήλωσε ο Έλληνας διεθνής.</p>
      <p>Το περιστατικό προκάλεσε και την οργή του Τούρκου καλαθοσφαιριστή Σεμί Ερντέν, ο οποίος αγωνίζεται στην Καρσίγιακα και μέσω του προσωπικού του λογαριασμού στο twitter, επιτέθηκε στον Κώστα Σλούκα. "Σλούκα, δεν θα τρως ψωμί στη χώρα χωρίς να σέβεσαι τον ιδρυτή της. Θα δείχνεις σεβασμό στον πρόγονό μας, τον οποίο σέβεται όλος ο πλανήτης" έγραψε χαρακτηριστικά.</p>
      <figure>
        <iframe data-src="https://twitter.com/euronewses/status/1193561830674829314" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>