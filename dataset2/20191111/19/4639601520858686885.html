<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/world/agkyra-den-stamatame-tis-geotriseis-stin-an-mesogeio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T19:34:40+00:00"/>
    <meta property="og:title" content="Αγκυρα : Δεν σταματάμε τις γεωτρήσεις στην Αν. Μεσόγειο"/>
    <meta property="og:description" content="Την ικανοποίησή του για την απόφαση της ΕΕ εξέφρασε η Λευκωσία για τις κυρώσεις που επιβλήθηκαν στην Τουρκία"/>
  </head>
  <body>
    <article>
      <h1>Αγκυρα : Δεν σταματάμε τις γεωτρήσεις στην Αν. Μεσόγειο</h1>
      <h2>Την ικανοποίησή του για την απόφαση της ΕΕ εξέφρασε η Λευκωσία για τις κυρώσεις που επιβλήθηκαν στην Τουρκία</h2>
      <address><time datetime="2019-11-11T19:34:40+00:00">11 Nov 2019, 19:34</time> by <a rel="author">ΤοΒΗΜΑ Team</a></address>
      <p>Με ιδιαίτερα προκλητικό τρόπο απάντησε η Αγκυρα στην ανακοίνωση των κυρώσεων της ΕΕ στην Τουρκία.</p>
      <p>Το τουρκικό υπουργείο Εξωτερικών απάντησε ότι οι γεωτρήσεις θα συνεχιστούν στην ανατολική Μεσόγειο.</p>
      <p>
        <a href="https://www.in.gr/2019/11/12/politics/tzanakopoulos-gia-proanakritiki-tha-yperaspistoume-ti-syntagmatiki-nomimotita/">Τζανακόπουλος για Προανακριτική : Θα υπερασπιστούμε τη συνταγματική νομιμότητα</a>
      </p>
      <h3>«Μάταιες οι προσδοκίες, θα συνεχίσουμε τις γεωτρήσεις»</h3>
      <p>Συγκεκριμένα, το υπουργείο Εξωτερικών της Τουρκίας αναφέρει: «Είναι μάταιη η προσδοκία ότι η χώρα μας θα παραιτηθεί από τα δικαιώματά της στην ανατολική Μεσόγειο προβαίνοντας σε απειλές εναντίον μας».</p>
      <p>«Κανείς δεν πρέπει να αμφιβάλλει ότι θα συνεχίσουμε τις έρευνες και γεωτρήσεις στην ανατολική Μεσόγειο», σημειώνεται στην τουρκική ανακοίνωση.</p>
      <h4>Ικανοποίηση της Λευκωσίας</h4>
      <p>Την ικανοποίησή του για την απόφαση της ΕΕ εξέφρασε η Λευκωσία.</p>
      <p>Ο πρόεδρος της Κυπριακής Δημοκρατίας Νίκος Αναστασιάδης με ανάρτησή του εξέφρασε την ικανοποίηση για τις κυρώσεις που επιβλήθηκαν στην Τουρκία.</p>
      <figure>
        <iframe data-src="https://twitter.com/AnastasiadesCY/status/1193940287158140928?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Νωρίτερα, ο κυβερνητικός εκπρόσωπος σημείωσε: «Η ΕΕ εκφράζει αλληλεγγύη και στηρίζει τα κυριαρχικά δικαιώματα της Κυπριακής Δημοκρατίας».</p>
      <h4>Η απόφαση για τις κυρώσεις εις βάρος της Τουρκίας</h4>
      <p>Το Συμβούλιο Εξωτερικών Υποθέσεων υιοθέτησε σήμερα (11/11) ομόφωνα τις νομικές πράξεις σε σχέση με την επιβολή περιοριστικών μέτρων της ΕΕ κατά της Τουρκίας εξαιτίας των παράνομων γεωτρήσεων και δραστηριοτήτων της τελευταίας στην ΑΟΖ της Κυπριακής Δημοκρατίας.</p>
      <p>Οι κυρώσεις αφορούν φυσικά ή/και νομικά πρόσωπα που είναι υπεύθυνα ή εμπλέκονται μεταξύ άλλων με τον σχεδιασμό, την προετοιμασία, τη συμμετοχή, την παροχή καθοδήγησης ή την παροχή βοήθειας σε δραστηριότητες γεώτρησης σε σχέση με την εξερεύνηση και παραγωγή υδρογονανθράκων ή την εξόρυξη υδρογονανθράκων που προκύπτει από τέτοιες δραστηριότητες που δεν έχουν εξουσιοδοτηθεί από την Κυπριακή Δημοκρατία στα χωρικά της ύδατα ή την αποκλειστική οικονομική της ζώνη ή την υφαλοκρηπίδα της.</p>
      <p>Η σημερινή υιοθέτηση των νομοθετικών πράξεων αποτελεί την υλοποίηση της πολιτικής απόφασης που λήφθηκε σε επίπεδο Υπουργών Εξωτερικών στις 14 Οκτωβρίου. Σημειώνεται ότι η επεξεργασία και η υιοθέτηση των νομικών πράξεων αποτελούσε, σύμφωνα με τις Συνθήκες της ΕΕ, προϋπόθεση για να τεθούν σε ισχύ τα υπό αναφορά περιοριστικά μέτρα. Υιοθετηθείσα απόφαση και κανονισμοί θα δημοσιευθούν στην επίσημη εφημερίδα της ΕΕ.</p>
      <h4>Η ανακοίνωση του Συμβουλίου Εξωτερικών Υποθέσεων</h4>
      <p>Σήμερα το Συμβούλιο υιοθέτησε πλαίσιο για περιοριστικά μέτρα αντιδρώντας στις παράνομες δραστηριότητες γεώτρησης της Τουρκίας στην Ανατολική Μεσόγειο. Με το πλαίσιο θα είναι δυνατή η επιβολή κυρώσεων έναντι προσώπων ή οντοτήτων που ευθύνονται για τις παράνομες δραστηριότητες γεώτρησης για υδρογονάνθρακες στην Ανατολική Μεσόγειο ή εμπλέκονται σε αυτές.</p>
      <p>Οι κυρώσεις θα συνίστανται στην απαγόρευση της μετάβασης των προσώπων στην ΕΕ και στη δέσμευση των περιουσιακών στοιχείων των προσώπων και των οντοτήτων. Επιπλέον, θα απαγορεύεται σε πρόσωπα και οντότητες της ΕΕ να θέτουν κεφάλαια στη διάθεση όσων περιλαμβάνονται στους καταλόγους των κυρώσεων.</p>
      <p>Το πλαίσιο για περιοριστικά μέτρα καθιστά δυνατόν να τεθούν υπό καθεστώς κυρώσεων:</p>
      <p>1. Πρόσωπα ή οντότητες που ευθύνονται για δραστηριότητες γεώτρησης σχετιζόμενες με δραστηριότητες έρευνας και παραγωγής υδρογονανθράκων για τις οποίες δεν έχει δοθεί άδεια από την Κύπρο εντός των χωρικών της υδάτων, της αποκλειστικής οικονομικής της ζώνης (ΑΟΖ) ή της υφαλοκρηπίδας της. Στις εν λόγω δραστηριότητες γεώτρησης περιλαμβάνονται, όπου η ΑΟΖ ή η υφαλοκρηπίδα δεν έχουν οριοθετηθεί σύμφωνα με το διεθνές δίκαιο, δραστηριότητες που ενδέχεται να θέσουν σε κίνδυνο ή να εμποδίσουν την επίτευξη σχετικής συμφωνίας οριοθέτησης·</p>
      <p>2. Πρόσωπα ή οντότητες που παρέχουν οικονομική, τεχνική ή υλική στήριξη στις προαναφερόμενες δραστηριότητες γεώτρησης.</p>
      <p>3. Συνδεόμενα με τα ανωτέρω πρόσωπα ή οντότητες.</p>
      <p>Η σημερινή απόφαση είναι άμεσο επακόλουθο των συμπερασμάτων που ενέκρινε το Συμβούλιο στις 14 Οκτωβρίου 2019 και τα οποία επικυρώθηκαν από το Ευρωπαϊκό Συμβούλιο στις 17 και 18 Οκτωβρίου 2019, όταν η ΕΕ επιβεβαίωσε την πλήρη αλληλεγγύη της προς την Κύπρο όσον αφορά τον σεβασμό της κυριαρχίας και των κυριαρχικών δικαιωμάτων της σύμφωνα με το διεθνές δίκαιο και κάλεσε την Επιτροπή και την Ευρωπαϊκή Υπηρεσία Εξωτερικής Δράσης να υποβάλουν προτάσεις σχετικά με πλαίσιο για περιοριστικά μέτρα.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/11/politics/poia-perioristika-metra-enekrine-i-e-e-gia-tis-paranomes-tourkikes-georiseis-ydrogonanthrakon/"/>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/"/>
        <a href="https://www.tovima.gr/2019/11/09/politics/ti-perilamvanoun-oi-kyroseis-tis-ee-kata-tis-tourkias-gia-tin-aoz/"/>
        <a href="https://www.tovima.gr/2019/11/09/politics/to-geotrypano-total-eni-stin-an-mesogeio-pote-ksekina-i-geotrisi/"/>
        <a href="https://www.tovima.gr/2019/11/08/world/spiegel-i-ee-etoimazei-kyroseis-eis-varos-tis-tourkias/"/>
        <a href="https://www.tovima.gr/2019/11/08/politics/tet-a-tet-dendia-tsavousoglou-sti-skia-tou-polemou-anakoinoseon-athinas-agkyras/"/>
        <a href="https://www.tovima.gr/2019/11/08/finance/kypros-epesan-oi-ypografes-gia-to-koitasma-afroditi/"/>
        <a href="https://www.tovima.gr/2019/11/07/politics/mathiou-palmer-zimiogonos-kai-proklitiki-i-epektasi-ton-tourkikon-geotriseon-stin-elliniki-yfalokripida-kai-aoz/"/>
        <a href="https://www.tovima.gr/2019/11/06/world/i-tourkia-den-stamata-na-prokalei-stin-anatoliki-mesogeio/"/>
        <a href="https://www.tovima.gr/2019/11/05/vimatv/t-erntogan-aniggeile-nees-geotriseis-stin-anatoliki-mesogeio/"/>
      </related>
    </article>
  </body>
</html>