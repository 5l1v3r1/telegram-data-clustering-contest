<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596864/antidrasi-tourkikou-ypeks-tha-synexisoume-tis-geotriseis-stin-anmesogeio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T19:01:00+00:00"/>
    <meta property="og:title" content="Αντίδραση Τουρκικού ΥΠΕΞ: Θα συνεχίσουμε τις γεωτρήσεις στην Αν.Μεσόγειο"/>
    <meta property="og:description" content="&quot;Είναι μάταιη η προσδοκία ότι η χώρα μας θα παραιτηθεί από τα δικαιώματά της στην ανατολική Μεσόγειο προβαίνοντας σε απειλές εναντίον μας&quot;, αναφέρει το..."/>
  </head>
  <body>
    <article>
      <h1>Αντίδραση Τουρκικού ΥΠΕΞ: Θα συνεχίσουμε τις γεωτρήσεις στην Αν.Μεσόγειο</h1>
      <address><time datetime="2019-11-11T19:01:00+00:00">11 Nov 2019, 19:01</time> by <a rel="author">SigmaLive</a></address>
      <p><b>"Είναι μάταιη η προσδοκία ότι η χώρα μας θα παραιτηθεί από τα δικαιώματά της στην ανατολική Μεσόγειο προβαίνοντας σε απειλές εναντίον μας", αναφέρει το Τουρκικό Υπουργείο Εξωτερικών ως αντίδραση,<a href="https://www.sigmalive.com/news/politics/596791/ee-yiothetithike-i-apofasi-gia-metra-kata-tis-tourkias-gia-tis-geotriseis"> καθώς το Συμβούλιο Εξωτερικών Υποθέσεων υιοθέτησε σήμερα (11/11) ομόφωνα τις νομικές πράξεις σε σχέση με την επιβολή περιοριστικών μέτρων της ΕΕ κατά της Τουρκίας, εξαιτίας των παράνομων γεωτρήσεων και δραστηριοτήτων της τελευταίας στην ΑΟΖ της Κυπριακής Δημοκρατίας. <br/></a></b> <br/>Κανείς δεν πρέπει να αμφιβάλλει ότι θα συνεχίσουμε τις έρευνες και γεωτρήσεις στην ανατολική Μεσόγειο, σημειώνεται. <br/> <br/><a href="https://www.sigmalive.com/news/politics/596865/ikanopoiisi-ptd-gia-tin-apofasi-tis-ee">Την ικανοποίησή του για την απόφαση της ΕΕ, εκφράζει με ανάρτησή του στο twitter</a> ο Πρόεδρος της Δημοκρατίας, Νίκος Αναστασιάδης.</p>
      <p>Νωρίτερα, ο Κυβερνητικός εκπρόσωπος ανέφερε "Η Ε.Ε. <a href="https://www.sigmalive.com/news/politics/596859/ke-i-ee-ekfrazei-allileggyi-kai-stirizei-ta-kyriarxika-dikaiomata-tis-kd">εκφράζει αλληλεγγύη και στηρίζει τα κυριαρχικά δικαιώματα </a>της Κυπριακής Δημοκρατίας". </p>
      <p>«Θα συνεχίσουμε τις γεωτρήσεις μας στην ανατ. Μεσόγειο», απαντά το τουρκικό υπουργείο Εξωτερικών στις Βρυξέλλες, μετά την υιοθέτηση σήμερα από το Συμβούλιο Εξωτερικών Υποθέσεων του πλαισίου για τα στοχευμένα μέτρα κατά Τουρκίας εξαιτίας των γεωτρήσεων της τελευταίας στην ΑΟΖ της Κυπριακής Δημοκρατίας.</p>
      <p>«Είναι μάταιη η προσδοκία ότι η χώρα μας θα παραιτηθεί από τα δικαιώματά της στην ανατολική Μεσόγειο υποκύπτοντας σε απειλές. Κανείς δεν πρέπει να αμφιβάλλει ότι θα σταματήσουμε τις έρευνες και γεωτρήσεις στην ανατολική Μεσόγειο», αναφέρει σε ανακοίνωσή του το τουρκικό ΥΠΕΞ, που υπενθυμίζει ότι έχει τονίσει δεκάδες φορές στο παρελθόν ότι δεν πρόκειται να σταματήσει να προστατεύει τα δικαιώματα, το δίκαιο και τα συμφέροντα του ψευδοκράτους στην ανατ. Μεσόγειο, τα οποία πηγάζουν από το διεθνές δίκαιο.</p>
      <p>Χαρακτηρίζει μάλιστα «ακατανόητες» τις ενέργειες της Ε.Ε., η οποία φαίνεται να μην έλαβε υπόψη της κανένα από τα μηνύματα που έστειλε η Άγκυρα μετά τις συνόδους της 15ης Ιουλίου και της 14ης Οκτωβρίου 2019, όπως μεταδίδει η ανταποκρίτρια του ΣΙΓΜΑ στην Κωνσταντινούπολη. </p>
      <p>Το τουρκικό ΥΠΕΞ επαναλαμβάνει ότι η Τουρκία και το ψευδοκράτος είναι η μόνη πλευρά που από το 2004 μέχρι σήμερα έχουν καταβάλει προσπάθειες, καθώς επίσης και ότι έχουν αναλάβει εποικοδομητικές πρωτοβουλίες, προκειμένου οι υδρογονάνθρακες της ανατολικής Μεσογείου να αποτελέσουν μέσο σταθερότητας και όχι έντασης.</p>
      <p>«Η Ε.Ε. έχει γίνει εργαλείο της Ε/Κ Διοίκησης Νότιας Κύπρου και της μαξιμαλιστικής στάσης της και δεν μπορεί να αντιληφθεί την πραγματικότητα, ούτε να λάβει τις κατάλληλες αποφάσεις με βάση το διεθνές δίκαιο και τη δικαιοσύνη», αναφέρει η τουρκική ανακοίνωση, κατηγορώντας την Κυπριακή Δημοκρατία.<br/>Επισημαίνει ότι δεν θα επιτρέψει να παραβιαστούν τα δικαιώματα της Τουρκίας από καμία μονομερή ενέργεια και κάνει λόγο για μία σημαντική ευκαιρία στην ανατ. Μεσόγειο, που έχει τεθεί ωστόσο «υπό ομηρία» λόγω της απροκάλυπτης και ακατανόητης στήριξης της Ε.Ε. σε μια παράνομη και ανυπόστατη διοίκηση, που αμφισβητεί κατάφωρα το διεθνές δίκαιο.</p>
      <p>«Η χώρα μας θα συνεχίσει να εφαρμόζει το διεθνές δίκαιο και να ενθαρρύνει τη συνεργασία για μία μόνιμη σταθερότητα στην περιοχή και για χάρη της ευημερίας όλων των ανθρώπων που ζουν στην ανατολική Μεσόγειο», αναφέρει η ανακοίνωση, που επαναλαμβάνει επίσης ότι η Ε.Ε. δεν μπορεί πλέον να λειτουργήσει ως ουδέτερος παράγοντας στην επίλυση του Κυπριακού, ούτε να κρατήσει μια εποικοδομητική και χρήσιμη στάση στην ανατολική Μεσόγειο».</p>
      <p>«Αφότου αρχίσαμε τις δραστηριότητές μας, αποτελεί –για να το πούμε ευγενικά- ειρωνεία να κάνει λόγο η Ε.Ε. για σχέσεις καλής γειτονίας, όταν από το 2004 μέχρι σήμερα, παρά τις εκκλήσεις μας για σεβασμό των κυριαρχικών και νόμιμων δικαιωμάτων της Τουρκίας και της ΤΔΒΚ, έχει κρατήσει μια τέτοια απερίσκεπτη στάση», καταλήγει η ανακοίνωση του τουρκικού ΥΠΕΞ.</p>
    </article>
  </body>
</html>