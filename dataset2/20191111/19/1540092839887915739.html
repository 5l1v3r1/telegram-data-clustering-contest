<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197033/syria-toylaxiston-6-amaxoi-nekroi-se-treis-ekrixeis-se-polysyxnasta-simeia-stin-poli-kamisli"/>
    <meta property="og:site_name" content="CNN.gr"/>
    <meta property="article:published_time" content="2019-11-11T19:52:50+00:00"/>
    <meta property="og:title" content="Συρία: Τουλάχιστον 6 άμαχοι νεκροί σε τρεις εκρήξεις σε πολυσύχναστα σημεία στην πόλη Καμισλί"/>
    <meta property="og:description" content="Τουλάχιστον έξι άμαχοι έχασαν τη ζωή τους σήμερα, Δευτέρα, σε τρεις επιθέσεις που σημειώθηκαν ταυτόχρονα και συγκλόνισαν την πόλη Καμισλί στη βορειοανατολική..."/>
  </head>
  <body>
    <article>
      <h1>Συρία: Τουλάχιστον 6 άμαχοι νεκροί σε τρεις εκρήξεις σε πολυσύχναστα σημεία στην πόλη Καμισλί</h1>
      <h2>Τουλάχιστον έξι άμαχοι έχασαν τη ζωή τους σήμερα, Δευτέρα, σε τρεις επιθέσεις που σημειώθηκαν ταυτόχρονα και συγκλόνισαν την πόλη Καμισλί στη βορειοανατολική Συρία, σύμφωνα με κουρδική πηγή των υπηρεσιών ασφαλείας και το Συριακό Παρατηρητήριο Ανθρωπίνων Δικαιωμάτων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:52 , 11 November 2019</p>
      <p>Σύμφωνα με το Παρατηρητήριο, που διαθέτει μεγάλο δίκτυο πηγών πληροφόρησης στη Συρία, δύο αυτοκίνητα και μια μοτοσικλέτα -όλα παγιδευμένα- εξερράγησαν, το ένα σε<b> πολυσύχναστη αγορά της πόλης</b>, ο πληθυσμός της οποίας είναι στην πλειονότητά του κουρδικός, και το άλλο <b>κοντά σε σχολείο.</b> Από τις εκρήξεις αυτές περισσότεροι από 22 άνθρωποι τραυματίστηκαν, σύμφωνα με το Παρατηρητήριο.</p>
      <p>Ανταποκριτής του Γαλλικού Πρακτορείου είδε<b> πυκνό καπνό</b> να καλύπτει δύο σημεία όπου σημειώθηκαν οι εκρήξεις όπως και απανθρακωμένα αυτοκίνητα και διασώστες που μετέφεραν νεκρούς και τραυματίες.</p>
      <p>Εθελοντές της υπηρεσίας Πολιτικής Προστασίας προσπαθούσαν να σβήσουν τις φλόγες, σύμφωνα με την ίδια πηγή.</p>
      <p>Οι επιθέσεις σημειώθηκαν μερικές ώρες μετά την <b>ανάληψη ευθύνης από το Ισλαμικό Κράτος της σφαγής ενός ιερέα της πόλης και του πατέρα του</b> που κατευθύνονταν στην πόλη Ντέιρ Εζόρ της ανατολικής Συρίας.</p>
      <p>Καθ'όλη τη διάρκεια της σύγκρουσης που ξεκληρίζει τη Συρία από το 2011, η πόλη Καμισλί, που ελέγχεται από τις κουρδικές δυνάμεις, ήταν ο τόπος αιματηρών επιθέσεων, την ευθύνη για ορισμένες από τις οποίες ανέλαβε το Ισλαμικό Κράτος.</p>
      <p>Τον Ιούλιο του 2016, τουλάχιστον 44 άνθρωποι σκοτώθηκαν σε επίθεση αυτοκτονίας, την ευθύνη για την οποία ανέλαβε το ΙΚ. Ένας αστυνομικός της κουρδικής αστυνομίας σκοτώθηκε τον Αύγουστο του 2019 σε επίθεση την ευθύνη για την οποία ανέλαβε επίσης το ΙΚ.</p>
      <p>Ηττημένο τον Μάρτιο από τις κουρδικές δυνάμεις που υποστηρίζονταν από τον υπό τις ΗΠΑ διεθνή συνασπισμό,<b> το ΙΚ διατηρεί εν υπνώσει πυρήνες</b> στις συριακές περιοχές που άλλοτε τελούσαν υπό τον έλεγχό του.</p>
      <p>Οι κουρδικές δυνάμεις κρατούν εξάλλου χιλιάδες τζιχαντιστές και μέλη των οικογενειών τους σε κέντρα κράτησης και στρατόπεδα στη βορειοανατολική Συρία.</p>
      <p>Ο πόλεμος στη Συρία μετρά ήδη 370.000 και πλέον νεκρούς σε οκτώ χρόνια και τον εκτοπισμό εκατομμυρίων ανθρώπων.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197018/nekros-stin-konstantinoypoli-o-synidrytis-tis-organosis-leyka-krani-tis-syrias">Νεκρός στην Κωνσταντινούπολη ο συνιδρυτής της οργάνωσης «Λευκά Κράνη» της Συρίας</a>
        </li>
        <li>
          <a href="https://www.cnn.gr/news/kosmos/story/196960/aystralia-mainontai-oi-pyrkagies-se-katastasi-ektaktoy-anagkis-koyinslant-kai-nea-notia-oyalia">Αυστραλία: Μαίνονται οι πυρκαγιές - Σε κατάσταση έκτακτης ανάγκης Κουίνσλαντ και Νέα Νότια Ουαλία</a>
        </li>
        <li>
          <a href="https://www.cnn.gr/news/kosmos/story/196918/hpa-o-amerikanikos-stratos-tha-parameinei-sto-afganistan-gia-arketa-xronia-akomi">ΗΠΑ: Ο αμερικανικός στρατός θα παραμείνει στο Αφγανιστάν «για αρκετά χρόνια ακόμη»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82/syria">ΣΥΡΙΑ</a>
        </li>
        <li>
          <a href="https://www.cnn.gr/eidhseis/tag/726/nekroi">ΝΕΚΡΟΙ</a>
        </li>
        <li>
          <a href="https://www.cnn.gr/eidhseis/tag/628/ekrixeis">ΕΚΡΗΞΕΙΣ</a>
        </li>
        <li>
          <a href="https://www.cnn.gr/eidhseis/tag/523/amaxoi">ΑΜΑΧΟΙ</a>
        </li>
        <li>
          <a href="https://www.cnn.gr/eidhseis/tag/15830/pagideymena-aytokinhta">ΠΑΓΙΔΕΥΜΕΝΑ ΑΥΤΟΚΙΝΗΤΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/197028/snapshot/2753362.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197030/snapshot/74315718_441236983197142_6304234786131017728_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197044/snapshot/2485526.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197039/snapshot/2754000.jpg"/>
      </figure>
    </article>
  </body>
</html>