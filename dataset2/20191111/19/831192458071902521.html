<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epanastatiki-aytoamyna-aytoi-einai-oi-syllifthentes-kai-o-katazitoymenos-sti-dimosiotita-oi-taytotites-toys-toys-ereynes-kai-gia-akomi-ena-prosopo-mystirio-foto/"/>
    <meta property="og:site_name" content="europost.gr"/>
    <meta property="article:published_time" content="2019-11-11T19:00:08+00:00"/>
    <meta property="og:title" content="Επαναστατική Αυτοάμυνα: Αυτοί είναι οι συλληφθέντες και ο καταζητούμενος! Στη δημοσιότητα οι ταυτότητές τους – Έρευνες και για ακόμη ένα πρόσωπο-μυστήριο! (Φωτο)"/>
    <meta property="og:description" content="Η αστυνομία έδωσε στην δημοσιότητα τις φωτογραφίες των τριών που φέρονται να ανήκουν στην Επαναστατική Αυτοάμυνα. Οι δυο έχουν ήδη συλληφθεί και ο τρίτος καταζητείται. Ο 46χρονος που καταζητείται θεωρείται ο ηγέτης της οργάνωσης. Τον 46χρονο"/>
  </head>
  <body>
    <article>
      <h1>Επαναστατική Αυτοάμυνα: Αυτοί είναι οι συλληφθέντες και ο καταζητούμενος! Στη δημοσιότητα οι ταυτότητές τους – Έρευνες και για ακόμη ένα πρόσωπο-μυστήριο! (Φωτο)</h1>
      <address>
        <time datetime="2019-11-11T19:00:08+00:00">11 Nov 2019, 19:00</time>
      </address>
      <p>Η αστυνομία έδωσε στην δημοσιότητα τις φωτογραφίες των τριών που φέρονται να ανήκουν στην Επαναστατική Αυτοάμυνα. Οι δυο έχουν ήδη συλληφθεί και ο τρίτος καταζητείται. Ο 46χρονος που καταζητείται θεωρείται ο ηγέτης της οργάνωσης.</p>
      <p>Τον 46χρονο φερόμενο ηγέτη της οργάνωσης “Επαναστατική αυτοάμυνα”, αναζητά σε Αθήνα και Επαρχία η Αντιτρομοκρατική, με δεδομένο το γεγονός πως είναι ο άνθρωπος που τραυματίστηκε κατά την διάρκεια της τραγελαφικής ληστείας στο Χολαργό, που στάθηκε τελικά η αφορμή για την εξάρθρωση της ένοπλης οργάνωσης. Πριν από λίγο δόθηκαν στην δημοσιότητα τα στοιχεία και οι φωτογραφίες τους.</p>
      <p>Πρόκειται για τους:</p>
      <p>Ευάγγελο Σταθόπουλο του Κωνσταντίνου και της Αγγελικής, που γεννήθηκε την 09-10-1978 στην Αθήνα Αττικής.</p>
      <figure>
        <img src="https://europost.gr/wp-content/uploads/2019/11/stahopoulos-801x1200-200x300.jpg"/>
      </figure>
      <figure>
        <img src="https://europost.gr/wp-content/uploads/2019/11/stayhopoulos1-795x1200-199x300.jpg"/>
      </figure>
      <p>Διονύσιο Μπάκα του Χρήστου και της Ελένης, που γεννήθηκε την 11-05-1974 στην Αθήνα Αττικής</p>
      <figure>
        <img src="https://europost.gr/wp-content/uploads/2019/11/bakas1-823x1200-206x300.jpg"/>
      </figure>
      <figure>
        <img src="https://europost.gr/wp-content/uploads/2019/11/bakas-880x1200-220x300.jpg"/>
      </figure>
      <p>Και τον καταζητούμενο Δημήτριο Χατζηβασιλειάδη του Βίκτωρα και της Νίκης, που γεννήθηκε την 14-02-1973 στην Αθήνα Αττικής.</p>
      <figure>
        <img src="https://europost.gr/wp-content/uploads/2019/11/xatzhvasiliadis-1200x798-300x200.jpg"/>
      </figure>
      <figure>
        <img src="https://europost.gr/wp-content/uploads/2019/11/xatzivasiliadis1-798x1200-200x300.jpg"/>
      </figure>
      <p>Σύμφωνα με πληροφορίες, στην Αντιτρομοκρατική πραγματοποιούν έρευνες και για ένα δεύτερο μυστηριώδες πρόσωπο, το οποίο φέρεται να είναι ο άμεσος συνεργός του καταζητούμενου 46χρονου Αντιεξουσιαστή, στις ενέργειες της “Επαναστατικής Αυτοάμυνας” εναντίων των αστυνομικών των ΜΑΤ στα γραφεία του ΠΑΣΟΚ στην οδό Χαρ. Τρικούπη το 2016 και το 2017, ευτυχώς χωρίς να σκοτώσουν κάποιον από τους ενστόλους.</p>
      <p>Με δεδομένο το γεγονός πως ο 41χρονος που συνελήφθη στο διαμέρισμα γιάφκα του Χολαργού, μέχρι και τον Φεβρουάριο του 2018 ήταν στην φυλακή, κατηγορούμενος για την συμμετοχή του στην οργάνωση “Επαναστατικός Αγώνας”, δεν θα μπορούσε να είναι το δεύτερο άτομο στις δολοφονικές επιθέσεις της “Επαναστατικής Αυτοάμυνας”.<br/>Με δεδομένη λοιπόν την απουσία του 41χρονου στις επιθέσεις της οργάνωσης, οι έμπειροι ερευνητές της Αντιτρομοκρατικής, ερευνούν ενδείξεις που έχουν στα χέρια τους για την συμμετοχή και τέταρτου ατόμου στην συγκεκριμένη οργάνωση.</p>
      <p>Σύμφωνα με πληροφορίες, εδώ κι έναν χρόνο οι αστυνομικοί της Αντιτρομοκρατικής είχαν βάσιμες υποψίες πως ο 46χρονος αντιεξουσιαστής, που καταζητείται είναι ο άνθρωπος που κρατούσε το Καλάσνικοφ και στις δυο επιθέσεις στα ΜΑΤ στην Χαριλάου Τρικούπη, όπως βέβαια και ο άνθρωπος που έριξε την χειροβομβίδα τον Δεκέμβριο του 2017 στην Γαλλική πρεσβεία επίσης με τραυματία αστυνομικό.</p>
      <p>Σύμφωνα με πληροφορίες, οι αστυνομικοί της Αντιτρομοκρατικής όπως είχαν καταλήξει εδώ και καιρό στο πρόσωπο του 46χρονου καταζητούμενου ως του βασικού υπόπτου και ανθρώπου που κρατούσε το Καλάσνικοφ στις επίμαχες επιθέσεις, έτσι φαίνεται να έχουν καταλήξει σε συγκεκριμένο πρόσωπο ως τον άμεσο συνεργό του 46χρονου σε αυτές τις επιθέσεις, πλην όμως ακόμα δεν έχουν στοιχεία στα χέρια τους που θα τους επιτρέψουν να τον παραπέμψουν στην Δικαιοσύνη.</p>
      <p>Θα «μιλήσουν» τα πειστήρια<br/>Στο μεταξύ και όσον αφορά στην εξέλιξη των ερευνών, πολλά στοιχεία αναμένεται να προκύψουν για την Αντιτρομοκρατική όταν ολοκληρωθούν στα εργαστήρια οι έρευνες στα ψηφιακά πειστήρια που βρέθηκαν, τόσο στην γιάφκα του Χολαργού, όσο και στην πρώτη γιάφκα της οργάνωσης στην οδό Σκοπέλου στην Κυψέλη.</p>
      <p>Πρόκειται για usb και δυο υπολογιστές, οι οποίοι είναι πιθανόν να κρύβουν πολλά από τα μυστικά τις “Επαναστατικής Αυτοάμυνας”. Επίσης οι αστυνομικοί προσπαθούν να αποκρυπτογραφήσουν τις χειρόγραφες σημειώσεις που βρέθηκαν στο διαμέρισμα της οδού Σκοπέλου, που είχε νοικιαστεί από τον 46χρονο και όταν το εγκατέλειψαν πλύθηκε ολόκληρο με χλωρίνη, προκειμένου να κρύψουν αποδεικτικά στοιχεία.</p>
      <p>Παράλληλα οι αστυνομικοί προσπαθούν να διαπιστώσουν το δίκτυο των ατόμων που κρύβουν και βοηθούν τον καταζητούμενο τραυματισμένο αντιεξουσιαστή να ξεφύγει από τα “δίχτυα” της Αντιτρομοκρατικής Υπηρεσίας και βέβαια θεωρείται πως όλοι τους ανήκουν στον ίδιο πολιτικό χώρο με τον καταζητούμενο.</p>
      <p>Εκτός αυτού ιδιαίτερο βάρος στις έρευνες ρίχνουν οι αστυνομικοί στην διαπίστωση του κυκλώματος των ποινικών από το οποίο οι συλληφθέντες αλλά και ο καταζητούμενος, προμηθεύτηκαν τον βαρύ οπλισμό και τα εκρηκτικά που βρέθηκαν στην γιάφκα.</p>
      <p>Μάλιστα και όσον αφορά στα εκρηκτικά, οι Αστυνομικοί της Αντιτρομοκρατικής εξετάζουν σοβαρά το ενδεχόμενο να προέρχονται από το οπλοστάσιο της άλλης ενεργής οργάνωσης της “Ομάδας Λαϊκών Αγωνιστών”, η οποία χτυπά με εκρηκτικούς μηχανισμούς και χρησιμοποιεί σε πολλές περιπτώσεις το λεγόμενο “εκρηκτικό της νοικοκυράς” πιο γνωστό ως ANFO.</p>
      <p>Άλλωστε ποσότητα ANFO και μάλιστα σε μορφή σκόνης, βρέθηκε στην γιάφκα του Χολαργού και πλέον ερευνάται στα εργαστήρια τις ΕΛ.ΑΣ προκειμένου να διαπιστωθεί εάν πρόκειται για την ίδια εκρηκτική ύλη που χρησιμοποιεί κατά καιρούς η “Ο.Λ.Α.”.</p>
    </article>
  </body>
</html>