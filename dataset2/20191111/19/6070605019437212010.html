<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Dos-noms-succeir-Bartomeu_0_2342765722.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T19:48:21+00:00"/>
    <meta property="og:title" content="Dos noms per succeir Bartomeu"/>
    <meta property="og:description" content="Emili Rousaud i Oriol Tomàs, els directius que aspiren a ser presidenciables"/>
  </head>
  <body>
    <article>
      <h1>Dos noms per succeir Bartomeu</h1>
      <h2>Emili Rousaud i Oriol Tomàs, els directius que aspiren a ser presidenciables</h2>
      <address>
        <time datetime="2019-11-11T19:48:21+00:00">11 Nov 2019, 19:48</time>
      </address>
      <p>Ara farà un any, Josep Maria Bartomeu va decidir afrontar el tema de la seva successió durant una reunió de la junta directiva. Però quan va demanar als seus directius qui volia fer el pas per liderar un projecte continuista a les eleccions del 2021, va topar amb un incòmode mur de silenci. El primer de trencar-lo va ser Jordi Cardoner, que es va mostrar disposat a ser l’escollit. Però aquestes últimes setmanes el vicepresident ha decidit apartar-se de la cursa i renunciar a la possibilitat. Durant mesos, el nom de Cardoner era gairebé l’única opció, avalat per la feinada de conèixer penyes, aficionats i directius. El vicepresident, però, no tenia tot el suport de portes endins. I ha decidit apartar-se, esperant futurs esdeveniments, per centrar-se en la vida familiar, segons ha explicat. Cardoner, però, ha anunciat que estarà a la disposició del directiu que surti escollit com a delfí de Bartomeu. La directiva blaugrana viu uns dies clau per decidir qui serà l’hereu, de fet. Segons ha pogut saber l’ARA, el club volia fer públic durant aquesta aturada de seleccions el nom del directiu que liderarà el projecte, però, com que encara no hi ha unanimitat dins dels despatxos del Camp Nou, l’anunci es podria posposar.</p>
      <p>Els dos directius que s’han quedat sols en la línia de sortida finalment són Emili Rousaud i Oriol Tomàs Carulla, tots dos amb gran experiència empresarial però sense projecció pública de cara als socis. El Barça, doncs, vol escollir aviat el presidenciable perquè tingui temps de donar-se a conèixer amb entrevistes i actes públics. D’aquesta manera estarien preparats per a un possible avançament electoral de cara al 2020, cosa que no descarten ni el club ni els altres presidenciables.</p>
      <p>I és que al club preocupa que els altres candidats, els de fora de la junta, ja fa temps que treballen en el seu projecte per donar-se a conèixer. Un d’ells és Víctor Font, que ha tornat de Dubai, on vivia, per preparar el seu projecte electoral. Joan Laporta, en condició d’expresident, no necessita presentació. Agustí Benedito, candidat el 2010 i el 2015, també ha confirmat que es presentarà.</p>
      <p>De fet, la idea inicial de Bartomeu era trobar un candidat fora de l’actual directiva. És a dir, escollir un empresari o una persona amb projecció pública que generés consens, fer-lo entrar a la junta aquesta temporada -així evitava que hagués d’avalar- i oferir-li una plataforma per vendre’s als socis. Però cap dels noms contactats va voler. O no va agradar als directius. Al final, la llista va quedar reduïda als actuals membres de la junta, amb moltes converses i opcions obertes fins fa poc. Dos dels noms que havien pres força eren els de Xavier Vilajoana i Maria Teixidó, però van acabar descartant-se. La qüestió de la successió ha comportat que, últimament, els directius gairebé no facin entrevistes per evitar debats públics que puguin provocar més divisions.</p>
      <p>Al final, la llista ha quedat limitada a Emili Rousaud i Oriol Tomàs. Fins fa poc, semblava que Rousaud seria l’escollit, però els últims dies Tomàs ha fet el pas endavant i ha deixat la decisió en mans de Bartomeu. Tots dos han parlat amb el president i han afirmant que estan disposats a formar part de la candidatura de l’altre, si no els toca ser els escollits. Qui va fer primer el pas va ser Rousaud. Llicenciat en ciències empresarials per Esade i en direcció i administració d’empreses per la UPC, va entrar a la directiva l’estiu del 2015, quan Bartomeu va guanyar les eleccions. És fundador i director general de Factor Energia, a més de vicepresident de la patronal catalana Pimec.</p>
      <h3>Pas per Nike</h3>
      <p>Com Rousaud, Oriol Tomàs va entrar a la directiva de bracet de Bartomeu el 2015. Llicenciat en econòmiques per la UB, ja havia format part de la comissió esportiva del 2011 al 2013 i ha sigut l’últim a fer el pas endavant, després de rebre el suport de part de companys de junta que consideren que la seva experiència en el sector de l’esport podria ajudar. Tomàs va exercir de director general de futbol a Espanya i Portugal per Nike. Amb experiència en empreses com Danone, té inversions en el sector immobiliari i bona relació amb persones com Sandro Rosell, amb qui s’ha contactat moltes vegades aquests últims dies per saber la seva opinió sobre el futur del club. Rosell ha aconsellat unitat i una bona estratègia de comunicació, ja que cap dels escollits ara mateix és una cara coneguda pels socis.</p>
    </article>
  </body>
</html>