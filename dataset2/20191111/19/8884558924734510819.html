<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/vec-o-klubih-kot-o-reprezentanci"/>
    <meta property="og:site_name" content="Primorske novice"/>
    <meta property="article:published_time" content="2019-11-11T19:33:48+00:00"/>
    <meta property="og:title" content="Več o klubih kot o reprezentanci"/>
    <meta property="og:description" content="Slovenski nogometni reprezentanti so se danes popoldne zbrali na koprski Bonifiki. Predvidoma do petka bodo vodstvo in igralci nastanjeni v Portorožu, trenirali pa bodo v Kopru. Morda bodo zaradi napovedanega slabega vremena tudi zadnji trening pred sobotno tekmo z Latvijo opravili v Istri."/>
  </head>
  <body>
    <article>
      <h1>Več o klubih kot o reprezentanci</h1>
      <address><time datetime="2019-11-11T19:33:48+00:00">11 Nov 2019, 19:33</time> by <a rel="author">Rok Maver</a></address>
      <p>
        <b>Slovenski nogometni reprezentanti so se danes popoldne zbrali na koprski Bonifiki. Predvidoma do petka bodo vodstvo in igralci nastanjeni v Portorožu, trenirali pa bodo v Kopru. Morda bodo zaradi napovedanega slabega vremena tudi zadnji trening pred sobotno tekmo z Latvijo opravili v Istri.</b>
      </p>
      <figure>
        <img src="https://static.primorske.si/foto/highres/sport/719352_f260nogo_slov01t.jpg"/>
        <figcaption>Slovenski nogometaši so danes že prvič vadili v Kopru. Foto: Tomaž Primožič/FPA</figcaption>
      </figure>
      <p><b>KOPER</b> &gt; Selektor <b>Matjaž Kek</b> se je pred začetkom treninga za nekaj minut presenetljivo pojavil v medijskem središču, kar se v tem ciklu še ni zgodilo. Aktualni reprezentančni trenutek je tak, da je črni oktober zrušil vse, kar je bilo narejenega prej in postavil nekatere stvari na začetek, tudi glede podpore javnosti.</p>
      <p>Šest let in pol je mimo, ko se je slovenska nogometna reprezentanca za priprave zbrala v Istri. Marca 2013 se je pripravljala za tekmo z Islandijo, ki jo je nato odigrala v Ljubljani in izgubila z 1:2. Tudi tokrat je kontekst podoben, saj se bodo reprezentanti do petka pripravljali na Bonifiki, takrat pa je predviden trening v Stožicah, kjer jih v soboto čaka skromna Latvija, ki doslej ni osvojila še niti točke. Leta 2013 je Slovenija pod vodstvom <b>Srečka Katanca</b> še imela možnosti za preboj na svetovno prvenstvo v Brazilijo. Tokrat je drugače: možnosti za nastop na evropskem prvenstvu prihodnje leto so še teoretične, a le, če bi Avstriji uspelo dvakrat izgubiti, Sloveniji pa dvakrat zmagati, kar je v praksi skoraj nemogoče.</p>
      <blockquote><b>Zadnja tekma leta 2016</b><br/>Zadnja tekma, ki jo je Slovenija odigrala na koprski Bonifiki, je bila z Makedonijo 23. marca 2016. Bistveno pogostejši gost na Primorskem, še posebej Istre, so (bile) mlajše nogometne selekcije. Še posebej mlada vrsta do 21 leta starosti, ki pa je zadnja leta ni več v Koper.</blockquote>
      <p>Med zbranimi nogometaši, ki so v dežju z nekoliko zamude danes opravili prvi trening na Bonifiki, ima <b>Žan Majer</b> težave s poškodbo in ga danes čaka magnetna resonanca. Nekdanji nogometaš Domžal je ob <b>Martinu Milcu</b>, <b>Amedeju Vetrihu</b>, <b>Harisu Vučkiću</b> in <b>Rajku Repu</b> novi (stari) obraz izbrane vrste. “Moram reči, da mi pogled na Bonifiko zbuja lepe spomine,” je dejal Vučkić, ki je na tem stadionu debitiral v izbrani vrsti že daljnega leta 2012 na prijateljski tekmi s Škotsko, potem pa je bil potisnjen v ozadje in na reprezentančne zbore ni bil več povabljen. Tokrat bo najbrž povečal konkurenco v napadu.</p>
      <p>Na medijskem terminu so se vprašanja nogometašem pretežno sukala o klubskih tekmah, reprezentanca je bila kar nekako v ozadju. “Ko imaš priložnost igrati za reprezentanco, je že to sam po sebi motiv. Vabila sem bil zelo vesel, zelo sem srečen in ponosen. Verjamem, da bomo pravi na obeh tekmah. Tudi če se ne uvrstimo na evropsko prvenstvo, je zelo pomembno, da ta kvalifikacijski cikel končamo v pozitivni luči,” pravi eden od primorskih povratnikov v izbrano vrsto <b>Amedej Vetrih</b>. Fant, doma iz Vitovelj, pa se zaveda, da bo težko dobil svojo priložnost. Trenutno igra za turški Rizespor. “Zadovoljen sem, ker sem prestopil v turško ligo. Ugaja mi njihov nogometni slog. Liga je taktično slabša, je pa zato veliko dinamike in odprte igre ter individualne kvalitete, kar zagotovo ustreza navijačem. Igram konstantno in sem zelo zadovoljen,” pravi.</p>
      <p><b>Petar Stojanović</b> je bil deležen predvsem vprašanj o zadnji tekmi lige prvakov, ko je njegov Dinamo proti Šahtarju v sodnikovem podaljšku zapravil vodstvo s 3:1 za končni remi 3:3 ter o zadnji tekmi z Rijeko, kjer je bil med strelci za Zagrebčane, ki so slavili s 5:0. Z zadetkom je poslal sporočilo kritikom, ki so tudi doma, vsaj kar se nekaterih njegovih reprezentančnih tekem tiče. “Nihče ne beži od napak, o tem se v slačilnici odkrito pogovarjamo, ampak več o tem pa naj pač ostane za zaprtimi vrati.”</p>
      <slideshow>
        <figure>
          <img src="https://static.primorske.si/foto/highres/gnweb/719352_f260nogo_slov06t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov07t-1.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov05t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov03t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov04t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov02t.jpg"/>
          <figcaption>Foto: Tomaž Primožič/FPA</figcaption>
        </figure>
        <figure>
          <img src="https://static.primorske.si/foto/highres/gnweb/719352_f260nogo_slov01t-1.jpg"/>
          <figcaption>Foto: Tomaž Primožič/FPA</figcaption>
        </figure>
      </slideshow>
    </article>
  </body>
</html>