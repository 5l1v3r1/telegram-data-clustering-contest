<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33031/ricerca-nanotecnologica-elettroniche-meno-energivore"/>
    <meta property="og:site_name" content="DDay.it"/>
    <meta property="article:published_time" content="2019-11-11T19:05:00+00:00"/>
    <meta property="og:title" content="Consumi ridotti grazie alla nanotecnologia: l'obiettivo della ricerca dell'UE"/>
    <meta property="og:description" content="La ricerca finanziata dalla UE è una rivoluzione tecnologica dei nanomateriali che ribalta il concetto di capacità elettrica: riduce la produzione di calore al crescere della tensione. L’elettronica così come la conosciamo diventerebbe meno energivora."/>
  </head>
  <body>
    <article>
      <h1>Consumi ridotti grazie alla nanotecnologia: l'obiettivo della ricerca dell'UE</h1>
      <h2>La ricerca finanziata dalla UE è una rivoluzione tecnologica dei nanomateriali che ribalta il concetto di capacità elettrica: riduce la produzione di calore al crescere della tensione. L’elettronica così come la conosciamo diventerebbe meno energivora.</h2>
      <address><time datetime="2019-11-11T19:05:00+00:00">11 Nov 2019, 19:05</time> by <a rel="author">Sergio Donato</a></address>
      <p>La miniaturizzazione nell’elettronica si avvicina sempre più al limite della gestione del calore generato da essa. La soluzione potrebbe arrivare da una ricerca tecnologica finanziata dall’Europa, che sfrutta i nanomateriali per consegnare ai dispositivi una nuova efficienza energetica. Tradotto: <b>invece di creare batterie più potenti e capienti, si produrranno dispositivi meno energivori</b>.</p>
      <p> “<i>I modi standard per superare la situazione di stallo tra prestazioni e calore generato, ovvero come generare meno calore o rimuoverlo in modo più efficace, non riescono a tenere il passo</i>", afferma Mimoun El Marssi dell'Université de Picardie Jules Verne in Francia, il coordinatore del progetto ENGIMA finanziato dall’UE.</p>
      <p><b>ENGIMA si è dato il compito di ridistribuire in modo efficiente l'elettricità su scala ridotta</b>, sfruttando le scoperte della nanotecnologia che fino a qualche anno fa erano ben lontane dall’essere una realtà.</p>
      <p> </p>
      <h3>La tirannia dell'elettricità</h3>
      <p><b>Una delle principali sfide affrontate dai ricercatori di ENGIMA è il cosiddetto problema della “tirannia di Boltzmann nella nanoelettronica”</b>. Boltzmann, austriaco nato a metà dell’800, fu uno dei più grandi fisici teorici a cui si deve, tra le altre conquiste intellettuali, il secondo principio della termodinamica.</p>
      <figure>
        <img src="https://cdn.dday.it/system/uploads/picture/image/58602/content_small_boltzmann-webmap-new-01.jpg"/>
        <figcaption>il fisico austriaco Ludwig Eduard Boltzmann (Vienna, 20 febbraio 1844 – Duino, 5 settembre 1906)</figcaption>
      </figure>
      <p>Nel caso della nanoelettronica, la “tirannia di Boltzmann” si riferisce a un concetto basilare dell'elettricità: la capacità, una quantità che mostra quanta carica deve essere posta su un conduttore per garantire una data tensione. La definizione standard che la capacità è sempre positiva. Pertanto, <b>maggiore è la tensione, maggiore è la carica immagazzinata e, a sua volta, maggiore è il calore generato da un dispositivo</b>.</p>
      <p>E qui arriva la ricerca di ENGIMA, attraverso la quale, i ricercatori francesi e russi che lavorano in collaborazione con Valerii Vinokur del Laboratorio Nazionale Argonne del Dipartimento dell'Energia degli Stati Uniti, <b>hanno sviluppato un "<a href="https://journals.aps.org/prb/abstract/10.1103/PhysRevB.98.024107">condensatore negativo</a>" statico permanente</b>, un dispositivo che fino a circa un decennio fa si pensava fosse impossibile.</p>
      <p>L'approccio proposto sfrutta le proprietà dei materiali ferroelettrici, che possiedono una polarizzazione spontanea che può essere invertita da un campo elettrico esterno. Aumentando la carica sul condensatore positivo aumenta la tensione. <b>L'inverso si verifica con il condensatore negativo: la sua tensione diminuisce all'aumentare della carica</b>.</p>
      <p>Accoppiando i due condensatori, la tensione del condensatore positivo può essere aumentata localmente fino a un punto superiore alla tensione totale del sistema. <b>Ciò consente di distribuire l'elettricità alle regioni del circuito che richiedono una tensione più elevata, mentre l'intero circuito funziona a una tensione inferiore</b>.</p>
      <p>I progetti precedentemente proposti per condensatori negativi hanno funzionato su base temporanea e transitoria, <b>ma il condensatore negativo sviluppato da ENGIMA è il primo a funzionare come dispositivo reversibile a stato stazionario</b>.</p>
      <figure>
        <img src="https://cdn.dday.it/system/uploads/picture/image/58601/content_small_1527261037345.jpg"/>
      </figure>
      <p> </p>
      <h3>Creare dispositivi a bassissimo consumo energetico</h3>
      <p>Questa svolta contribuirà a ridurre l'energia di commutazione e la tensione di funzionamento dei dispositivi elettronici, riducendo così le perdite di calore. “<i>Sulla base di questa ricerca, <b>stiamo sviluppando una piattaforma pratica per l'implementazione di dispositivi a bassissimo consumo energetico per l'elaborazione delle informazioni</b></i>" ha detto Igor Lukyanchuk, ricercatore capo di ENGIMA.</p>
      <p>Ciò significa avere la possibilità di creare elettroniche più efficienti dal punto di vista energetico, <b>che potrebbero trasformare la nostra esperienza di sfruttamento, consumo e immagazzinamento dell'energia</b>.</p>
      <p>Non vuole soltanto dire che gli smartphone e tutti i dispositivi elettrici che hanno bisogno di energia elettrica immagazzinata per funzionare saranno più parsimoniosi con l’energia a loro disposizione: <b>la ricerca promette anche un modo più efficiente per progettare nuove nanostrutture per i futuri materiali come quelli fotovoltaici</b>, e affrontare tutti gli attuali problemi di consumo energetico e di raccolta. Una vera rivoluzione energetica.</p>
    </article>
  </body>
</html>