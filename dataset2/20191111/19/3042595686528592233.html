<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/snakkis-i-sverige-motbydelige/71805224"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T19:14:18+00:00"/>
    <meta property="og:title" content="Snakkis i Sverige: «Motbydelige»"/>
    <meta property="og:description" content="- Serien er en kontrast til hvordan vi tror at nordmenn er. Vi tror nordmenn er så prektige, og så får vi dette bildet, sier Elin af Klintberg i Svenska Dagbladet."/>
  </head>
  <body>
    <article>
      <h1>Snakkis i Sverige: «Motbydelige»</h1>
      <h2>- Serien er en kontrast til hvordan vi tror at nordmenn er. Vi tror nordmenn er så prektige, og så får vi dette bildet, sier Elin af Klintberg i Svenska Dagbladet.</h2>
      <address><time datetime="2019-11-11T19:14:18+00:00">11 Nov 2019, 19:14</time> by <a rel="author">Caroline Drefvelin</a></address>
      <p>NRK-serien «Exit» har skapt store bølger i Norge, med blant annet <a href="https://www.dagbladet.no/kultur/klagestorm-mot-nrk/71734812">klagestorm mot NRK</a> etter at Dagsrevyen sendte klipp av en tilsynelatende kliss naken Tobias Santelmann <a href="https://www.dagbladet.no/video/avslorer-sannheten-om-exit-penisen/MrUSsiRh">med ereksjon</a>, i beste sendetid.</p>
      <p>Nå er serien om de fire finansmennene tilgjengelig for tv-seerne i Sverige og Danmark - og den vekker oppsikt.</p>
      <p>
        <b>- Serien er en snakkis i Sverige, sier kommentator Elin af Klintberg i Svenska Dagbladet.</b>
      </p>
      <p>Hun er en av flere anmeldere som har kommentert serien etter at den kom 23. oktober i Sverige og forrige uke i Danmark, noe som først ble omtalt i <a href="https://kampanje.com/medier/2019/11/dette-skriver-svenskene-og-danskene-om-exit/">Kampanje.</a></p>
      <p>Anmelder Per Hägred i svenske Smålandsposten <a href="http://www.smp.se/kultur/psykologiskt-drama-med-norsk-humor/">kaller «Exit» for «dopromantikk»</a> som får mafia-klassikeren «Scarface» til å framstå som barne-TV.</p>
      <h3>«Viagra-stive lem»</h3>
      <p>«Først vil man bare stenge av, men etter hvert utvikler det seg til et grenseløst psykologisk drama», skriver anmelderen.</p>
      <p>
        <b>Han mener serien er «dramatisert med eleganse» og «krydret med en slags norsk nyhumor» - uten at det blir forklart hva det er.</b>
      </p>
      <p>Journalisten Stine Hansen i danske <a href="https://www.berlingske.dk/kultur/norsk-serie-om-cokesniffende-vanvittige-finansfolk-med-staadreng-vaekker?token=019cfe6fe25855c39a43ed0801a1e420e22ad5d23bfa6f3b8a420b965be95771&amp;tracked&amp;user=48078910ce2e4a6d9e366b3bd6ee959d&amp;transactionId=860350">Berlingske </a>skriver at serien har tatt nordmenn med storm.</p>
      <p>
        <b>Hun noterer seg at finansfolk i serien framstilles på en måte vi vanligvis ikke ser dem, men derimot med «viagra-stive lem til fritt skue, sex med prostituerte og harde stoffer som kokain og MDMA».</b>
      </p>
      <p>Mens sosiale medier-redaktør i danske Politiken, Alexander Sjøgren, mener at serien er «dødsgodt fjernsyn», ifølge Kampanje:</p>
      <p>«Den nye TV-serien er så sjokkerende at den er verdt å se», skriver han, og mener at «de norske finansmennene får med suksess «The Wolf of Wall Street» sin hovedperson Jordan Belfort til å likne en velfrisert puddel».</p>
      <h3>- Motbydelige karakterer</h3>
      <p>Elin af Klintberg fra Svenska Dagbladet trekker <a href="https://www.svd.se/elin-af-klintberg-lyxlivet-ger-en-bitter-eftersmak">i sin kommentar </a>fram at serien er bygget på dybdeintervjuer med personer fra norsk finansverden, noe hun synes gir serien en ekstra dimensjon.</p>
      <p>
        <b>Hun mener at serien viser «de mest motbydelige karakterer jeg noensinne har sett på en skjerm».</b>
      </p>
      <p>- Man har fanget det mest egoistiske som finnes i mennesker i disse fire karakterene. De kjører jo over alt og alle. De tror at alt er til salgs, og at alt vurderes ut fra penger, sier af Klintberg til Dagbladet.</p>
      <p>Hun trekker linjer tilbake til karakteren Gordon Gekko i finansklassikeren «Wall Street» fra 1987 og skriver at i «2019 er stereotypien mer levende enn noensinne».</p>
      <h3>Trodde nordmenn var prektige</h3>
      <p>Kommentatoren sier at «Exit» overrasket henne: Den motsier nemlig det bildet svensker flest har av nordmenn.</p>
      <p>- Vi ser på dere som naturfolk, som svensker ikke er. Dere går på tur og er på hytta. Denne serien er den rake motsetningen til det bildet vi har av dere, med toppluer og røde kinn, ute i naturen, sier Elin af Klintberg.</p>
      <p>
        <b>- Serien er en kontrast til hvordan vi tror at nordmenn er. Vi tror nordmenn er så prektige, og så får vi dette bildet, sier hun.</b>
      </p>
      <p>Samtidig mener hun at serien også bekrefter bildet svenskene har av nordmenn om at vi er økonomisk ovenpå - og at vi henger etter trendmessig.</p>
      <p>Hun tror nemlig at den typen bortskjemt og egoistisk kultur som vises i serien, med overdådig luksus, mengder av kokain og champagne, er litt utdatert i Sverige.</p>
      <p>- På begynnelsen av 2000-tallet skulle alle dra til Saint-Tropez og spandere kjempemange penger på unødvendig «show-off.» Det ser man ikke lenger. Vi synes jo at nordmenn henger litt etter. Serien kan ses som at «nå våkner Norge og skal leve ut det vi i Sverige har gjort», sier af Klintberg.</p>
      <h3>Prater om norske tv-serier</h3>
      <p>Selv syntes hun at «Exit» virket overdreven og litt platt først, men at den tok seg opp.</p>
      <p>
        <i>- Kunne man laget denne serien i Sverige?</i>
      </p>
      <p>- Kanskje ikke. Jeg tror at svensker gjerne vil tro at det der holder man ikke på med lenger. Men jeg tror den blir bedre likt fordi den er norsk, sier af Klintberg.</p>
      <p>Hun viser til at svensker for alvor har fått opp øynene for norske tv-serier, spesielt etter NRK-serien «Skam» og serien «Dag» med skuespiller og komiker Atle Antonsen.</p>
      <p>Manusforfatter og regissør bak «Dag», Øystein Karlsen, står for øvrig også bak «Exit».</p>
      <p>- Før snakket man mye om Danmark, men nå har man begynt å prate om Norge som det landet som lager bra tv-serier.</p>
    </article>
  </body>
</html>