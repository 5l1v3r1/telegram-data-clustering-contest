<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bilshist-ukrayinciv-vvazhayut-novu-vladu-kraschoyu-za-staru-opitvannya-329264_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T19:04:00+00:00"/>
    <meta property="og:title" content="Більшість українців вважають нову владу кращою за стару — опитування"/>
    <meta property="og:description" content="Також громадяни впевнені, що нова влада намагається змінити ситуацію в Україні, а найбільшу довіру серед політиків висловлюють президенту."/>
  </head>
  <body>
    <article>
      <h1>Більшість українців вважають нову владу кращою за стару — опитування</h1>
      <h2>Також громадяни впевнені, що нова влада намагається змінити ситуацію в Україні, а найбільшу довіру серед політиків висловлюють президенту.</h2>
      <address>
        <time datetime="2019-11-11T19:04:00+00:00">11 Nov 2019, 19:04</time>
      </address>
      <p>Серед українців 44% вважають, що <b><a href="https://dt.ua/POLITICS/nova-vlada-znyala-lishe-verhivku-poroshenkivskoi-sbu-dt-ua-326795_.html">нова влада намагається покращити ситуацію</a></b> в державі, але поки що в неї це не виходить, про це свідчать результати опитування Центру Разумкова. У жовтні цього року так вважали 41,5% опитаних. Ще 25% респондентів переконані, що нова влада намагається покращити ситуацію в країні і багато в чому їй це вдається. У жовтні так думали 29% громадян. Також 23% вважають, що влада навіть не намагається нічого змінити в Україні. У жовтні таку точку зору поділяли 20 %.</p>
      <p>Згідно з результатами опитувань, влада виправдала сподівання 17% громадян. Хоча в жовтні українців із таким переконанням було 23%. Незмінною у порівнянні з минулим місяцем (5%) лишилася частка тих, хто відповідає, що дії нової влади виявилися кращими, ніж вони очікували. При цьому з 9% до 14% зросла частка респондентів, які заявили, що нова влада не виправдала їхніх сподівань.</p>
      <p>Вказано, що незмінними на статистично значущому рівні залишалися такі показники: 12% у жовтні і 13% у листопаді зазначили, що від нової влади вони нічого доброго не очікували, так і сталося; відповідно 6% і 7% вважають,  що вони від нової влади нічого доброго не очікували, але вона виявилася ще гіршою, ніж вони думали. А найчастіше (40% опитаних у жовтні і 37% громадян у листопаді) дотримуються думки, що ще занадто рано давати оцінку діям влади.</p>
      <p>Нинішню владу кращою за попередню у жовтні вважали 48%, а зараз – 43%. З 27% до 30% зросла частка тих громадян, які вважають, що вона нічим суттєво не відрізняється від попередньої, з 8% до 12% — тих, хто вважає, що вона гірша за попередню.</p>
      <p>Якщо ж оцінювати рівень довіри до політиків та громадських діячів, то президенту Володимиру Зеленському довіряють 68% опитаних, а не довіряють – 24%. Спікеру парламенту Дмитру Разумкову висловлюють довіру 52% українців, а недовіру – 31%. Українському режисеру та колишньому політв'язню Олегу Сенцову довіряють 36%, недовіряють – 29%. Значна частка опитних висловлюють довіру лідеру партії "Голос" Святославу Вакарчуку - 37%, а не довіряють 48%. Прем'єр-міністру Олегу Гончаруку довіряють - 34% респондентів, а недовіру висловлюють 36,5% українців.</p>
      <p>Недовіру найчастіше висловлюють лідеру партіє "Європейська солідарність" та п'ятому президенту України Петру Порошенку – 79% громадян, лідеру партії "Опозиційна платформа – За життя" Віктору Медведчуку – 75%, Лідерці "Батьківщини" Юлії Тимошенко – 70%, міністру внутрішніх справ Арсену Авакову – 69% та співголові ОПЗЖ Юрію Бойку – 68%.</p>
      <p>Опитування проводили з 1 по 7 листопада 2019 року. Було опитано 2015 респондентів віком від 18 років у всіх регіонах України, за винятком Криму та окупованих територій Донецької та Луганської областей за вибіркою, що репрезентує доросле населення країни за основними соціально-демографічними показниками. Вибірка опитування будувалася як багатоступенева, випадкова із квотним відбором респондентів на останньому етапі. Теоретична похибка вибірки (без врахування дизайн-ефекту) не перевищує 2,3% з імовірністю 0,95.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>