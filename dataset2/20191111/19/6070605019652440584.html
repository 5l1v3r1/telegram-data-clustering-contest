<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/eleccions-generals-audiencia-2019-novembre-10-tv3-milio-espectadors_0_2342165855.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T19:55:00+00:00"/>
    <meta property="og:title" content="TV3 i La Sexta, líders del 10-N"/>
    <meta property="og:description" content="La nit electoral va tenir menys audiència que la de l’abril, però més que les del 2015 i el 2016"/>
  </head>
  <body>
    <article>
      <h1>TV3 i La Sexta, líders del 10-N</h1>
      <h2>La nit electoral va tenir menys audiència que la de l’abril, però més que les del 2015 i el 2016</h2>
      <address>
        <time datetime="2019-11-11T19:55:00+00:00">11 Nov 2019, 19:55</time>
      </address>
      <p>El tram central del programa especial de TV3 per a la nit electoral va tenir 1.345.000 espectadors i un 39,4% de quota de pantalla, sumant el resultat del canal principal i el del 3/24. Aquestes xifres corresponen a la franja entre les 20.54 h i les 22.56 h, que es va titular <i>E19: Els resultats</i> i durant la qual es va fer pública la major part de l’escrutini de les eleccions generals de diumenge. Amb aquestes xifres, el programa es va convertir en el segon més vist de tot el 2019, només superat per un altre <i>E19: Els resultats</i>, el que va seguir el recompte de vots de les eleccions del 28-A.</p>
      <p>Durant l’hora anterior, de 19.50 h a 20.48 h, l’espai <i>E19: El sondeig de TV3</i> va reunir 901.000 persones i va marcar un <i>share</i> del 30,3%. Aquest va ser el segon programa més vist del dia, per sobre del programa <i>E19: Les reaccions</i>, que va tenir 832.000 seguidors i un 34,2% de quota entre les 23.03 i les 0.09 h. De fet, el lideratge de TV3 havia començat a les 18.50 h i es va acabar a la 1.05 h. La cadena també s’havia imposat durant tota la franja matinal, amb l’especial <i>E19: Les votacions</i> i el <i>Telenotícies migdia</i>, que es va situar en el quart lloc del rànquing diari.</p>
      <p>A molta distància de la televisió pública, la segona cadena més triada pels catalans a l’hora de seguir la nit electoral va ser La Sexta, que va reunir 408.000 persones i va marcar un 13% de <i>share</i> entre les 21.18 h i les 23.53 h. Mentrestant, Telecinco i Cuatro van sumar 217.000 espectadors i un 7,1% amb el seu especial, emès simultàniament a les dues cadenes. TVE va aplegar 210.000 persones i va aconseguir un 6,7% entre La 1 i el canal 24h, i Antena 3 es va quedar amb 192.000 seguidors i un 6,3%.</p>
      <p>En el global del dia, TV3 va tenir una quota de pantalla mitjana del 20,9%, més del doble que La Sexta, segona amb un 8,9%. Telecinco va ocupar el tercer lloc amb un 8,1%, Antena 3 va ser quarta (6,5%) i el 3/24 va aconseguir el cinquè lloc, amb un 6,2%, la seva millor dada diària des de l’1-O. El canal de notícies de TV3 va superar per tres dècimes La 1, que a Catalunya no va passar de la sisena plaça, amb un 5,9%.</p>
      <figure>
        <img src="https://www.ara.cat/2019/11/07/media/Cau-interes-audiencia-debats-electorals_2339776154_67193969_117x66.png"/>
      </figure>
      <p>
        <a href="https://www.ara.cat/media/eleccions-generals-2019-10-novembre-debats-electorals_0_2339766021.html">Cau l’interès de l’audiència pels debats electorals</a>
      </p>
      <h3>La Sexta guanya a Espanya</h3>
      <p>A l’Estat, l’especial electoral de La Sexta va encapçalar el rànquing del dia amb 3.589.000 espectadors i un 18,7% de quota de pantalla. El canal d’Atresmedia es va imposar a TVE, segona opció de la franja amb 2.447.000 seguidors i un <i>share</i> del 12,8% entre La 1 i el 24h. L’especial de Mediaset va ser el tercer més vist, amb 2.303.000 espectadors i un 12,1% sumant Telecinco i Cuatro, i Antena 3 es va quedar amb 1.745.000 persones i un 9,8%.</p>
      <p>De totes maneres, el tercer programa més vist del dia a Espanya (per darrere dels especials electorals de La Sexta i La 1) va ser <i>Gran Hermano VIP: El debate</i>, que va tenir 1.985.000 espectadors i un 25% de quota de pantalla a Telecinco a partir de mitjanit. El <i>reality</i> va compartir el lideratge d’aquesta franja amb el tram final de l’especial de La Sexta, i va ser el programa més vist del dia a les Canàries i a Cantàbria. En aquests territoris, l’opció preferida per seguir l’escrutini també va ser La Sexta, que va liderar el dia a totes les altres comunitats tret de La Rioja i Navarra (les úniques que van optar per La 1) i Catalunya.</p>
      <p>Així doncs, després que dilluns el debat de l’Acadèmia de Televisió fos més vist per La 1 que per La Sexta, el canal d’Atresmedia ha demostrat que continua sent la principal referència per a les nits electorals a Espanya, una posició que ocupa des dels comicis del 2015.</p>
      <h3>Més seguiment que el 2015</h3>
      <p>Tant a Catalunya com a Espanya, l’audiència de la nit del 10-N va ser inferior a la dels comicis del 28 d’abril, però en canvi va superar de llarg les de les anteriors eleccions generals, tant les del 2015 com la repetició del 2016. Fa sis mesos TV3 havia liderat a Catalunya amb el que és encara el programa més vist de l’any, que va tenir 1.532.000 espectadors i un 42,1% de quota en el tram central de la nit. Això són gairebé 200.000 persones i 2,4 punts de <i>share</i> més que diumenge. En canvi, el desembre del 2015 l’especial de TV3 va obtenir 927.000 seguidors i un 29,6%, i mig any després, el juny del 2016, va baixar fins als 770.000 i el 26,3%.</p>
      <p>L’evolució de la resta de cadenes és similar: La Sexta va tenir 347.000 seguidors a Catalunya el 2015, 257.000 l’any següent, 494.000 el 28-A i 408.000 diumenge. A Espanya aquest canal va superar els 4 milions d’espectadors en les eleccions de l’abril, però el 2015 en va obtenir 2,4 milions i el 2016 va caure fins als 2,1.</p>
    </article>
  </body>
</html>