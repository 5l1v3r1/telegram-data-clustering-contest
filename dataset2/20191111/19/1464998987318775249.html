<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/maharashtra-government-formation-ncp-congress-support-shiv-sena"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-11T19:21:00+00:00"/>
    <meta property="og:title" content="മഹാരാഷ്ട്രയില്‍ ശിവസേന സര്‍ക്കാരിന് കളമൊരുങ്ങി; കോണ്‍ഗ്രസും എന്‍സിപിയും പിന്തുണയ്ക്കും"/>
    <meta property="og:description" content="മുംബൈ: മഹാരാഷ്ട്രയില്‍ ശിവസേനാ സര്‍ക്കാര്‍ അധികാരത്തിലേക്ക്. കോണ്‍ഗ്രസും എന്‍.സി.പിയും ശിവസേനയ്ക്ക് പിന്തുണ പ്രഖ്യാപിച്ചു. ശിവസേനയെ പിന്തുണച്ചുകൊണ്ട് കോണ്‍ഗ്രസ് രാജ്ഭവനിലേക്ക് കത്ത് ഫാക്‌സ് ചെയ്തു. കോണ്‍ഗ്രസ് ഇടക്കാല അധ്യക്ഷ സോണിയ ഗാന്ധി രാജസ്ഥാനിലെ റിസോര്‍ട്ടില്‍ കഴിയുന്ന..."/>
  </head>
  <body>
    <article>
      <h1>മഹാരാഷ്ട്രയില്‍ ശിവസേന സര്‍ക്കാരിന് കളമൊരുങ്ങി; കോണ്‍ഗ്രസും എന്‍സിപിയും പിന്തുണയ്ക്കും</h1>
      <address><time datetime="2019-11-11T19:21:00+00:00">11 Nov 2019, 19:21</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>മുംബൈ: മഹാരാഷ്ട്രയില്‍ ശിവസേനാ സര്‍ക്കാര്‍ അധികാരത്തിലേക്ക്. കോണ്‍ഗ്രസും എന്‍.സി.പിയും ശിവസേനയ്ക്ക് പിന്തുണ പ്രഖ്യാപിച്ചു. ശിവസേനയെ പിന്തുണച്ചുകൊണ്ട് കോണ്‍ഗ്രസ് രാജ്ഭവനിലേക്ക് കത്ത് ഫാക്‌സ് ചെയ്തു. കോണ്‍ഗ്രസ് ഇടക്കാല അധ്യക്ഷ സോണിയ ഗാന്ധി രാജസ്ഥാനിലെ റിസോര്‍ട്ടില്‍ കഴിയുന്ന പാര്‍ട്ടി എം.എല്‍.എമാരുമായി സംസാരിച്ചു. തുടര്‍ന്നാണ് ശിവസേനയെ പിന്തുണയ്ക്കുന്ന കത്ത് രാജ്ഭവനിലേക്ക് കൈമാറിയത്.</p>
      <p>ശിവസേനയ്ക്ക് പിന്തുണ നല്‍കണോ എന്നകാര്യത്തില്‍ തീരുമാനമെടുക്കാന്‍ കോണ്‍ഗ്രസിന്റെ ഇടക്കാല പ്രസിഡന്റ് സോണിയാ ഗാന്ധിയുടെ അധ്യക്ഷതയില്‍ ഇന്ന് രണ്ടുതവണ ഉന്നതതല യോഗം ചേര്‍ന്നിരുന്നു. അതിനിടെ, ശിവസേന തലവന്‍ ഉദ്ധവ് താക്കറെ സര്‍ക്കാര്‍ രൂപവത്കരണത്തിന് പിന്തുണതേടി സോണിയയുമായി നേരിട്ട് ഫോണില്‍ ബന്ധപ്പെടുകയും ചെയ്തു. ജയ്പൂരിലെ റിസോര്‍ട്ടില്‍ കഴിയുന്ന മഹാരാഷ്ട്രയിലെ കോണ്‍ഗ്രസ് എംഎല്‍എമാരില്‍ ചിലരുമായി സോണിയ ആശയവിനിമയം നടത്തി. എന്‍സിപി അധ്യക്ഷന്‍ ശരദ് പവാറുമായി ഉദ്ധവ് കൂടിക്കാഴ്ച നടത്തുകയും ചെയ്തിരുന്നു. </p>
      <p>കോണ്‍ഗ്രസ് നേതാക്കളായ മുകുള്‍ വാസ്‌നിക്, അശോക് ചവാന്‍, പൃഥിരാജ് ചവാന്‍, ബാലാസാഹെബ് തോറാട്, രാജീവ് സത്‌വ്, മണിക്‌റാവു താക്കറെ എന്നിവരും കൂടിക്കാഴ്ച നടത്തിയിരുന്നു. കോണ്‍ഗ്രസിന്റെയും എന്‍.സി.പിയുടെയും പിന്തുണ ഉറപ്പിച്ചതോടെ ശിവസേനാ നേതാക്കളായ ഏക്‌നാഥ് ഷിന്‍ഡെ, ആദിത്യ താക്കറെ എന്നിവര്‍ രാജ്ഭവനിലെത്തി.</p>
      <p>മല്ലികാര്‍ജുന്‍ ഖാര്‍ഗെ, എ.കെ ആന്റണി എന്നിവരുള്‍പ്പെടെയുള്ള മുതിര്‍ന്ന നേതാക്കള്‍ കോണ്‍ഗ്രസ് ഇടക്കാല അധ്യക്ഷ സോണിയാ ഗാന്ധിയുടെ വസതിയില്‍ കൂടിക്കാഴ്ച നടത്തിയിരുന്നു. ഈ യോഗത്തിന് ശേഷമാണ് ശിവസേനയെ പിന്തുണയ്ക്കാന്‍ തീരുമാനിച്ചത്.  </p>
      <p>288 അംഗ മഹാരാഷ്ട്രാ നിയമസഭയിലെ രണ്ടാമത്തെ ഏറ്റവും വലിയ പാര്‍ട്ടിയാണ് 56 എംഎല്‍എമാരുള്ള ശിവസേന. ബിജെപിക്ക് 105 എംഎല്‍എമാരാണുള്ളത്.<br/> </p>
    </article>
  </body>
</html>