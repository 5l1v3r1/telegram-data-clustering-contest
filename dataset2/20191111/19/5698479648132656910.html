<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/poland-tens-of-thousands-of-nationalists-marched-in-support-of-christian-religious-values"/>
    <meta property="og:site_name" content="euronews"/>
    <meta property="article:published_time" content="2019-11-11T19:51:42+00:00"/>
    <meta property="og:title" content="ده‌ها هزار ملی‌گرای لهستانی در حمایت از ارزش‌های دینی راهپیمایی کردند"/>
    <meta property="og:description" content="«ملت ما مأموریتی دارد و باید آن را به پایان برساند. مأموریت ما حفظ تمام آن چیزی است که بنیان تمدن مسیحی ما را تشکیل می‌دهد.»"/>
  </head>
  <body>
    <article>
      <h1>ده‌ها هزار ملی‌گرای لهستانی در حمایت از ارزش‌های دینی راهپیمایی کردند</h1>
      <address><time datetime="2019-11-11T19:51:42+00:00">11 Nov 2019, 19:51</time> by <a rel="author">یورونیوز فارسی </a></address>
      <p>ده‌ها هزار نفر از اعضا و هواداران گروه‌های راست‌گرای افراطی به مناسبت سالگرد استقلال لهستان، روز دوشنبه در خیابان‌های ورشو، پایتخت این کشور راهپیمایی کردند.</p>
      <p>گروه‌های ملی‌گرای افراطی همه ساله از مراسم روز ملی استقلال لهستان در تاریخ ۱۱ نوامبر (۲۰ آبان) برای نمایش قدرت خود استفاده می‌کنند و تجمع آنها اغلب به تشنج و درگیری با طرفداران گروه‌های لیبرال می‌انجامد. یکی از شعارهایی که راهپیمایان ملی‌گرا در روز دوشنبه همزمان با تکان دادن پرچم سرخ و سفید لهستان سر می‌دادند «خدا، شرف، میهن» بود. برخی دیگر از راهپیمایان نیز با روشن کردن فشفشه، دود غلیظی در خیابان‌ها به راه انداختند.</p>
      <p>رابرت باکیویچ، یکی از برگزارکنندگان راهپیمایی ملی‌گرایان در یک سخنرانی در جریان این مراسم گفت: «ما باید به ریشه‌های خود بازگردیم. امروز دیگر دنیا خدا و مسیحیت را فراموش کرده است، وگرنه ما هم مانند کشورهای اروپای غربی که رو به موت هستند، خواهیم مرد.»</p>
      <p>از زمان روی کار آمدن حزب ملی‌گرای قانون و عدالت در لهستان در سال ۲۰۱۵ که خواستار حاکمیت دوباره ارزش‌های دینی مسیحیت در فضای عمومی و رد لیبرالیسم غربی است، چند پارگی در میان جامعه این کشور فزونی گرفته است. این حزب ماه گذشته با کسب ۴۴ درصد آرا برای دومین بار در انتخابات سراسری لهستان پیروز شد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/11/11/far-right-neofascists-at-the-100th-national-independence-march-in-poland-warsaw">نئوفاشیست‌ها در راهپیمایی صدمین سال استقلال لهستان</a>
        </li>
        <li>
          <a href="https://farsi.euronews.com/2019/10/14/poland-pis-seen-winning-parliamentary-election-partial-results-shows">حزب حاکم «قانون و عدالت» در انتخابات پارلمانی لهستان پیروز شد</a>
        </li>
      </ul>
      <figure>
        <iframe data-src="https://twitter.com/euronewses/status/1193900595247296513" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>منتقدان حزب حاکم می‌گویند که دولت گروه‌های بازمانده از جنبش‌های فاشیستی و یهودی‌ستیز لهستانی دهه ۱۹۳۰ را به برگزاری چنین راهپیمایی‌هایی تشویق می‌کند، اما دولت این اتهام را نمی‌پذیرد.</p>
      <p>سال گذشته در صدمین سالگرد استقلال لهستان، مقام‌های دولتی به همراه رئیس جمهوری، آندژی دودا که متحد حزب قانون و عدالت است، در مراسم راهپیمایی سنتی این روز شرکت کردند اما از تجمع ۲۰۰ هزار نفری ملی‌گرایان افراطی فاصله گرفته بودند. در سال ۲۰۱۷، ملی‌گرایان در راهپیمایی روز ملی، شعارهای نژادپرستانه نیز سر داده بودند.</p>
      <p>حزب حاکم لهستان در راهپیمایی امسال مراسم جداگانه‌ای را برگزار کرد. یاروسلاو کاژینسکی، رهبر حزب قانون و عدالت روز یکشنبه گفته بود: «ملت ما مأموریتی دارد و باید آن را به پایان برساند. مأموریت ما حفظ تمام آن چیزی است که بنیان تمدن مسیحی ما را تشکیل می‌دهد.»</p>
      <p>۱۱ نوامبر ۱۹۱۸، تاریخ تشکیل دومین جمهوری لهستان بعد از جنگ جهانی اول و روز استقلال این کشور است.</p>
    </article>
  </body>
</html>