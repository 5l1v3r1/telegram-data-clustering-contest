<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/11/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-11T19:29:05+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="Saj ni res, pa je! Stanovalci na Muzejskem trgu 4 v neposredni bližini gradbišča podzemne garažne hiše tudi minule nedelje niso preživeli spokojno. Že pred 8. uro so jih na noge dvignile neprijetne vonjave po fekalijah, ki so že tretjič v štirih tednih zalile njihove kleti. Tako se je spet ponovila zgodba o črpanju odplak in iskanju krivca za nedopustne težave približno stotih tamkajšnjih stanovalcev."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-11T19:29:05+00:00">11 Nov 2019, 19:29</time> by <a rel="author">Spletno uredništvo</a></address>
      <p>
        <b>Saj ni res, pa je! Stanovalci na Muzejskem trgu 4 v neposredni bližini gradbišča podzemne garažne hiše tudi minule nedelje niso preživeli spokojno. Že pred 8. uro so jih na noge dvignile neprijetne vonjave po fekalijah, ki so že tretjič v štirih tednih zalile njihove kleti. Tako se je spet ponovila zgodba o črpanju odplak in iskanju krivca za nedopustne težave približno stotih tamkajšnjih stanovalcev.</b>
      </p>
      <figure>
        <img src="https://static.primorske.si/foto/highres/istra/719334_254_-_muz_trg_1.jpg"/>
        <figcaption>V bloku na Muzejskem trgu 4, tik ob gradbišču podzemne garažne hiše, so morali že tretjič v štirih tednih iz kleti črpati fekalije.  Foto: Nataša Hlaj</figcaption>
      </figure>
      <h3>Gortana razrešili, z delom začenjajo poslovni forenziki</h3>
      <p><b>Ernest Gortan</b> ne vodi več Intereurope. Nadzorniki so ga danes na izredni seji razrešili zaradi zamud pri uvajanju ustreznega sistema korporativnega upravljanja in sistema odkrivanja ter preprečevanja prevar. Neuradno pa naj bi Gortana odneslo dogajanje v hčerinskih družbah na območju nekdanje Jugoslavije.</p>
      <h3>Luški denar za Koprčane - do hitre ceste</h3>
      <p>Luka Koper bo koprski občini vsako leto namenila 200.000 evrov, ki bodo na podlagi razpisov na voljo kot nepovraten denar za prebivalce za naložbe, s katerimi bodo omilili vpliv pristaniške dejavnosti, predvsem hrupa. Dogovor bosta župan <b>Aleš Bržan</b> in predsednik uprave Luke <b>Dimitrij Zadel</b> podpisala jutri, svetniki pa bodo odlok o dodeljevanju denarja občanom obravnavali na četrtkovi seji.</p>
      <h3>Nov korak za zdravstveni dom</h3>
      <p>Prva faza gradnje novega zdravstvenega doma v Luciji je zaključena in objekt ima že uporabno dovoljenje. Dokončano je tudi novo parkirišče z več kot sto parkirnimi mesti. Naložba je doslej piransko občino stala 1,460.000 evrov.</p>
      <h3>Kaj bodo sploh pokazale meritve v Kanalu?</h3>
      <p>O tem, ali anhovski Salonit onesnažuje okolico z uporabo odpadkov kot goriva pri izdelavi cementa, je bilo prelitega že veliko črnila. Salonit ponavlja, da spoštuje predpise, da so izpusti v mejah dovoljenega. Meritve naj bi to potrjevale. Ker rezultatom ne verjamejo vsi, namerava občina narediti svoje meritve. Vprašanje pa je, kaj bi sploh merila in kako.</p>
      <h3>Nova direktorica ZD Ilirska Bistrica bo morala streti kar nekaj trdih orehov</h3>
      <p>Iskanje novega pediatra in zdravnikov nujne medicinske pomoči, uvajanje novih specialističnih dejavnosti in pregledov medicine dela ter širitev zdravstvenega doma so glavne naloge, s katerimi se od oktobra, ko je prevzela vodenje Zdravstvenega doma Ilirska Bistrica, spopada <b>Tamara Štemberger Kolnik</b>.</p>
      <h3>Morilcu polsestre in svaka 30 let zapora</h3>
      <p>Za vsak umor po 25 let in enotno kazen 30 let zapora je danes popoldne 71-letnemu Koprčanu <b>Marku Matiću</b>, ki je avgusta lani v Krkavčah umoril svojo polsestro in svaka, izrekel sodnik <b>Julijan Glavina</b>. Ni verjel obtoženčevemu zagovoru, da se je le branil, ampak je poudaril, da je umor načrtoval. Ne Matića ne njegovega odvetnika danes ni bilo na sodišču.</p>
      <h3>Hamo: “Ko obstanemo v coni udobja, stagniramo”</h3>
      <p>Zasedba Hamo &amp; Tribute 2 Love že od začetka oktobra polni slovenska klubska prizorišča. Novi, četrti album 4K so minulo soboto predstavili v Centru mladih Koper, kjer je nov odmerek “lubezni”, ovite v paket odlične glasbe in tehtnih besedil, občinstvo sprejelo odprtih rok in ogretih glasilk. Jutri objavljamo pogovor s frontmanom zasedbe.</p>
      <h3>Zaradi treh litrov GBL tri leta vikend zapora</h3>
      <p>Tri mesece po zasegu nekaj več kot treh litrov prepovedane droge GBL (bolj znane kot droge za posiljevanje) je sodnica koprskega okrožnega sodišča 25-letnemu Koprčanu prisodila tri leta zapora, ki pa ga bo prestal na alternativen način - s tako imenovanim vikend zaporom.</p>
    </article>
  </body>
</html>