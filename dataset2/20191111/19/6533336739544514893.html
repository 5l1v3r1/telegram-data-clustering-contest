<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-30/sport/ldquo-sinner-rsquo-nuova-stella-cui-guarderanno-218761.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-11T19:20:34+00:00"/>
    <meta property="og:title" content="Djokovic: sinner? e’ la nuova stella del tennis- il coach piatti: mai visto uno cosi' forte"/>
    <meta property="og:description" content="“SINNER? E’ LA NUOVA STELLA A CUI GUARDERANNO GLI APPASSIONATI”. PAROLA DI DJOKOVIC – “MAI VISTO UNO COSI’ FORTE”, IL COACH DI JANNIK, RICCARDO PIATTI, SVELA I SEGRETI DEL 18ENNE AZZURRO: “ENTRA IN CAMPO E BANG! PARTE SUBITO AL MASSIMO. LA QUALITÀ DEI CAMPIONI. PER LUI SARANNO FONDAMENTALI I PROSSIMI 4, 5 ANNI. NON DEVE PERDERSI. E DEVE IMPARARE A GESTIRE IL GIOCO…” - VIDEO"/>
  </head>
  <body>
    <article>
      <h1>Djokovic: sinner? e’ la nuova stella del tennis- il coach piatti: mai visto uno cosi' forte</h1>
      <address>
        <time datetime="2019-11-11T19:20:34+00:00">11 Nov 2019, 19:20</time>
      </address>
      <p>
        <b>“SINNER? E’ LA NUOVA STELLA A CUI GUARDERANNO GLI APPASSIONATI”. PAROLA DI DJOKOVIC – “MAI VISTO UNO COSI’ FORTE”, IL COACH DI JANNIK, RICCARDO PIATTI, SVELA I SEGRETI DEL 18ENNE AZZURRO: “ENTRA IN CAMPO E BANG! PARTE SUBITO AL MASSIMO. LA QUALITÀ DEI CAMPIONI. PER LUI SARANNO FONDAMENTALI I PROSSIMI 4, 5 ANNI. NON DEVE PERDERSI. E DEVE IMPARARE A GESTIRE IL GIOCO…” - VIDEO</b>
      </p>
      <hr/>
      <figure>
        <iframe src="https://www.youtube.com/embed/D63uQUF7HyY" width="560" height="315" data-service="Youtube" scrolling="no"/>
      </figure>
      <p>
        <b>Stefano Semeraro per <a href="http://www.lastampa.it/">la Stampa</a></b>
      </p>
      <p>«Sinner? È la nuova stella a cui guarderanno gli appassionati. Mi sono allenato con lui all' Accademia di Riccardo Piatti, è un ragazzo molto serio. Ed è in buone mani: Riccardo, che è stato anche il mio coach, è un ottimo tecnico». Parola di Novak Djokovic. Mica male come endorsement: da Londra a Milano, dal cinque volte Maestro del tennis al Piccolo Maestro delle Next Gen.</p>
      <figure>
        <a href="https://www.dagospia.com/mediagallery/Dago_fotogallery-255186/1236210.htm">
          <img src="https://cdn-static.dagospia.com/img/foto/11-2019/sinner-78-1236210.jpg"/>
        </a>
        <figcaption>sinner 78</figcaption>
      </figure>
      <p>
        <b>Piatti, dica la verità: un italiano così forte lo aveva mai visto né allenato?</b>
      </p>
      <p>«No. E neanche uno straniero.»</p>
      <p>
        <b>Attenzione.</b>
      </p>
      <p>«Non vuol dire che diventerà il nuovo Djokovic. A Jannik l' ho spiegato dopo la partita con Wawrinka agli Us Open. Novak lo ho allenato quando aveva la sua età, 18 anni: era forte, ma ci ha messo sette anni a vincere gli Us Open. Anche per Sinner saranno fondamentali i prossimi 4, 5 anni. Non deve perdersi. Il mio compito è impedire che accada».</p>
      <p>
        <b>La ricetta?</b>
      </p>
      <p>«Giocare tante partite ad alto livello. Almeno 60 l' anno prossimo, e badi che sarà molto difficile. Per quello mi sono battuto a morte per fargli avere tante wild card».</p>
      <p>
        <b>Quanto vale davvero Sinner?</b>
      </p>
      <p>«Un livello molto alto ce l' ha già. Anzi, tanti tornei li ha giocati sotto standard, gliel' ho anche detto. Poi quando affronta i più grandi alza l' asticella. Fra 150 partite, se tutto va bene, sarà pronto».</p>
      <p>
        <b>La sua qualità più grande?</b>
      </p>
      <p>«Una reattività nervosa impressionante. Prima della partita sta immobile per un quarto d' ora, poi entra in campo e bang! Parte subito al massimo. La qualità dei campioni».</p>
      <p>
        <b>Il paragone con Djokovic regge anche tecnicamente?</b>
      </p>
      <figure>
        <a href="https://www.dagospia.com/mediagallery/Dago_fotogallery-255186/1236081.htm">
          <img src="https://cdn-static.dagospia.com/img/foto/11-2019/sinner-1236081.png"/>
        </a>
        <figcaption>sinner</figcaption>
      </figure>
      <p>«Per me Nole era un giocatore che doveva rispondere e venire avanti. Jannik deve spingere e venire a prendersi le partite. Per quello l' ho portato a cena con Safin e la Sharapova: gli hanno spiegato che alla sua età volevano sempre vincere loro, non aspettare che perdesse l' avversario».</p>
      <p>
        <b>Come si allena un fenomeno?</b>
      </p>
      <p>«Jannik non è un fenomeno, ma ha la capacità di capire come vanno fatte le cose, e di farle. Io devo portare al limite questa capacità. Da allenatore ci provo con tutti, molti però si perdono. Hanno paura di perdere, o di investire su se stessi: e non parlo di soldi. Jannik paure non ne ha».</p>
      <p>
        <b>Dove lo ha visto migliorare quest' anno?</b>
      </p>
      <p>«Nel servizio. Rispetto a Roma è già diverso, anche nelle percentuali, ora però deve imparare a usarlo per mandare fuori equilibrio l' avversario».</p>
      <figure>
        <a href="https://www.dagospia.com/mediagallery/Dago_fotogallery-255186/1236209.htm">
          <img src="https://cdn-static.dagospia.com/img/foto/11-2019/sinner-56-1236209.jpg"/>
        </a>
        <figcaption>sinner 56</figcaption>
      </figure>
      <p>
        <b>Su che cosa deve lavorare?</b>
      </p>
      <p>«Deve imparare a gestire il gioco. Federer, Nadal, Djokovic, perché vincono tanto? Perché sanno cambiare situazione di gioco anche 3 o 4 volte in un match».</p>
      <p>In campo ricorda Borg: calma glaciale.</p>
      <p>«Gli viene dallo sci, che praticava da piccolo: se parti incazzato dal cancelletto, esci alla prima porta».</p>
      <p>
        <b>Nel privato che tipo è?</b>
      </p>
      <p>«Uno che si diverte un sacco. Insieme scherziamo, ci facciamo mille risate, anche a Milano con la storia del coaching via audio. Il tennis non è un lavoro: è un gioco. In questo Jannick mi ricorda uno fortissimo che si diverte un mondo a giocare a tennis...».</p>
      <p>
        <b>Un certo Roger Federer?</b>
      </p>
      <p>«Lo ha detto lei».</p>
      <figure>
        <a href="https://www.dagospia.com/mediagallery/Dago_fotogallery-255186/1226367.htm">
          <img src="https://cdn-static.dagospia.com/img/foto/10-2019/jannik-sinner-1226367.png"/>
        </a>
        <figcaption>JANNIK SINNER</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1236081.htm">
          <img src="https://cdn-static.dagospia.com/img/foto/11-2019/sinner-1236081.png"/>
        </a>
        <figcaption>sinner</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1156571.htm">
          <img src="https://cdn-static.dagospia.com/img/foto/05-2019/sinner-1156571.png"/>
        </a>
        <figcaption>sinner</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1158130.htm">
          <img src="https://cdn-static.dagospia.com/img/foto/05-2019/sinner-1158130.jpg"/>
        </a>
        <figcaption>sinner</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1226363.htm">
          <img src="https://cdn-static.dagospia.com/img/foto/10-2019/jannik-sinner-1226363.png"/>
        </a>
        <figcaption>JANNIK SINNER</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1226364.htm">
          <img src="https://cdn-static.dagospia.com/img/foto/10-2019/jannik-sinner-1226364.png"/>
        </a>
        <figcaption>JANNIK SINNER</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255186/1226365.htm">
          <img src="https://cdn-static.dagospia.com/img/foto/10-2019/jannik-sinner-1226365.png"/>
        </a>
        <figcaption>JANNIK SINNER</figcaption>
      </figure>
    </article>
  </body>
</html>