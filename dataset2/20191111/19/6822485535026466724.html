<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820164.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T19:35:00+00:00"/>
    <meta property="og:title" content="روحانی: پرونده‌سازی برای افراد هنر نیست!/ با هم دوست باشیم"/>
    <meta property="og:description" content="به گزارش ایسنا، حجت الاسلام و المسلمین حسن روحانی شامگاه دوشنبه ۲۰ آبان ماه در آیین افتتاح طرح های معدنی و فولادی و طرح های صنعت، آب و برق استان کرمان با اشاره به پروزه های افتتاح شده در استان های یزد و کرمان اظهار کرد: آنچه که در این دواستان در دو روز گذشته مشاهده کردیم، فداکاری این دو خطه برای آرمان ها، ملت و کشور بزرگ ایران بود و همه باید در این مسیر گام های بلندتری را برداریم ضمن آنکه کار عظیم و بزرگی که امروز توسط کارگران، مهندسین، سرمایه گذاران، طراحان و سیاستگذاران هم اکنون در حال انجام و اجراست، قابل تقدیر می باشد."/>
  </head>
  <body>
    <article>
      <h1>روحانی: پرونده‌سازی برای افراد هنر نیست!/ با هم دوست باشیم</h1>
      <address>
        <time datetime="2019-11-11T19:35:00+00:00">11 Nov 2019, 19:35</time>
      </address>
      <p>رییس جمهور با بیان اینکه پرونده درست کردن هنر نیست اظهار کرد: به پرونده درست رسیدگی کردن خوب و هنر است. ما همه بنده خدا هستیم پس بیایم به هم عشق به ورزیم.</p>
      <p>به گزارش ایسنا، حجت الاسلام و المسلمین حسن روحانی شامگاه دوشنبه ۲۰ آبان ماه در آیین افتتاح طرح های معدنی و فولادی و طرح های صنعت، آب و برق استان کرمان با اشاره به پروزه های افتتاح شده در استان های یزد و کرمان اظهار کرد: آنچه که در این دواستان در دو روز گذشته مشاهده کردیم، فداکاری این دو خطه برای آرمان ها، ملت و کشور بزرگ ایران بود و همه باید در این مسیر گام های بلندتری را برداریم ضمن آنکه کار عظیم و بزرگی که امروز توسط کارگران، مهندسین، سرمایه گذاران، طراحان و سیاستگذاران هم اکنون در حال انجام و اجراست، قابل تقدیر می باشد.</p>
      <p>وی ادامه داد: از آغاز انقلاب تاکنون، به جزء مسائل دفاع مقدس و ایستادگی در برابر فشارهای خارجی و موفقیت های کسب شده در کشور، در بخش های مختلف فناوری و اقتصاد و علم و دانش کارهای بسیار بزرگی در این کشور انجام گرفته است.</p>
      <p>روحانی با بیان اشاره به سدسازی در کشور گفت: ما در گذشته به عنوان کشوری که توانایی سدسازی به معنای از طراحی تا اجرا را داشته باشد، نبودیم اما امروز نه تنها می توانیم نیاز خود را برآورده کنیم حتی می توانیم در بحث سدسازی نیز به کمک کشورهای دیگر رفته و به عبارتی در حوزه سدسازی صاحب قدرت اجرایی هستیم و در همین راستا نیز در سال های اخیر مشاهده کردیم که این هنر و کار چگونه نجات دهنده جان مردم در سیل های اخیر شد و اگر سدسازی های سالهای گذشته نبود در سیل فروردین ماه سال جاری که ۲۵ استان کشور درگیر شدند جان مردم به خطر می افتاد.</p>
      <p>رییس جمهور با اشاره به پیشرفت و توسعه صنعت برق و گاز کشور در سال های اخیر اظهار کرد: امروز به مرحله ای از صنعت برق دست پیدا کرده ایم که نه تنها می توانیم برای خودمان نیروگاه بسازیم، بلکه کشورهای همسایه به دنبال کمک از این صنعت جمهوری اسلامی ایران هستند و یا در حوزه گاز، در ابتدای این دولت نه تنها خود کفاء در صنعت گاز نبوده بلکه در زمستان سال ۹۲ حتی با کمبود گاز در شهرهای شمالی استان نیز روبرو بودیم و دولت قبلی مجبور بود برای رفع این مشکل تا ۹برابر قیمت پول به کشورهای همسایه شمالی پرداخت کند که مشکل گازرسانی به این مناطق را حل کند اما امروز نه تنها در تابستان بلکه در زمستان ایران به عنوان صادر کننده گاز به کشورهای ترکیه و همسایه مطرح بوده و این اتفاقات است که می توان عنوان کرد در طول چهل سال گذشته موفق عمل کرده ایم.</p>
      <p>روحانی به میدان جدید نفتی کشف شده در کشور اشاره کرد و گفت: در یک کار عظیم و بزرگ در زمینه اکتشاف نفت توانستیم یک میدان بسیار عظیم نفتی را با تلاش چند ساله که از سال ۹۵ آغاز شد و به ثمر نشست، ۵۳ میلیارد بشکه نفت در این مخزن اکتشاف قطعی ما شده و تخمین نیست و رفتیم به نفت رسیدیم، این چاه‌ها در این مخزن ۳۱۰۰ متر است و ما نفت استخراج می‌کنیم.</p>
      <p>وی با بیان اینکه امروز در زمینه صنعت فولاد، در دنیا قدرتمند بوده و می توانیم در شرایط کنونی تا ۸۰ درصد کارخانه فولاد را با توان داخلی راه اندازی کنیم افزود: یکی از برنامه های دولت تدبیر و امید حمایت از صنعت ریلی در کشور است که در همین راستا امروز توانسته ایم ریل و واگنی را که تا دیروز از کشورهای دیگر خریداری می کردیم، را در داخل تولید کنیم و امروز استان های همدان، کرمانشاه، آذربایجان غربی و گیلان به خط ریل متصل شده اند و به زودی شهرهای میانه و بستان نیز به خط ریلی متصل می شوند و در سال آینده یزد به اقلید و در نتیجه به شیراز وصل می شود و می توان این ادعا را داشت که امروز صاحب این قدرت هستیم.</p>
      <p>روحانی با ذکر خاطره ای از مراحل ساخت موشک فاو ایرانی و ضد زره در دوران ۸ سال دفاع مقدس گفت: در آن دوران توانستیم موشک هایی بسازیم اما این موشک ها در اواخر جنگ به ما پاسخ دادند و زمانی بود که موشک برای زدن جنگنده های عراقی نداشتیم و به یاد دارم ۳۰ شب به فرودگاه مهرآباد رفته و موشک هایی تست می کردیم تا به جنگنده های عراقی برسد.</p>
      <p>رییس جمهور افزود: اما امروز در پدافند هوایی در جایگاهی هستیم که یکی از کشورهای مهم آسیایی در مذاکرات گفت: افتخار می کنیم که شما مسلمانان ایرانی توانستید با دست خود موشکی بسازید که پهپاد آمریکایی را سرنگون کند.</p>
      <p>روحانی ادامه داد: با همه تلاش‌هایی که ما انجام می‌دهیم اگر با فناوری روز آشنا نشویم و در وادی فناوری روز قرار نگیریم عقب می‌مانیم امروز در دنیا هوش مصنوعی سرآمد کارهاست، اساس جهان به سمت دیگری حرکت می‌کند و ما اگر در این زمینه عقب بمانیم، نمی‌توانیم شاهد رقابت خود با دنیای پر پیچ و خم امروز باشیم.</p>
      <p>رییس جمهور با تاکید بر عقب نماندن در حوزه فناوری و نگاه ویژه به شرکت های دانش بنیان در کشور در دولت تدبیر و امید گفت: تحول زیادی در زمینه شرکت‌های دانش بنیان از سال ۹۲ تاکنون اتفاق افتاده به گونه ای که روزانه یک و نیم تا دو نفر دانشمند متخصص ایرانی که در دانشگاه های برتر دنیا درس خواندن، به کشور بازگشته و در ایران مشغول کار می‌شوند.</p>
      <p>وی با بیان اینکه دانشگاه‌ها و مراکز فناوری و شرکت ‌های دانش بنیان یک بار سخت و سنگینی بر دوش دارند و در این زمینه استعدادهای خوبی در ایران داشته و در زمینه شبکه ملی اطلاعات گام‌های بسیار بزرگی برداشته ایم اظهار کرد: امروز ماندن بر روی افکار گذشته ضرر کشور و مردم است. نباید کند حرکت کنیم و عقب بمانیم و در این زمینه دانشگاه‌ها و پارک‌های علم و فناوری پیشرفت‌های خوبی انجام دادند و قطعا ما نمی‌توانیم از علم و فناوری و دانش دنیای امروز عقب بمانیم.</p>
      <p>روحانی در بخش دیگری از سخنان خود با بیان اینکه باید اخلاق را به عنوانی درسی بدانیم که باید از پیامبر اسلام یاد بگیریم تصریح کرد: اگر همه چیز در کشور باشد اما اخلاق نباشد، به جایی نمی‌رسیم. متاسفانه امروز در کشور همدیگر را خُرد می‌کنیم، قدرت خود را علیه یکدیگر استفاده می‌کنیم. حزب و جناح و رقابت سر جای خودش خوب است، اما متاسفانه احزاب ما فکر می کنند باید هر روز با یکدیگر دعوا کنند. بیایم این بی اخلاقی ها را کنار بگذاریم اگر ما در دنیای سیاست به تعبیر بعضی‌ها قواعد بازی را یاد نگرفته باشیم و استفاده نکنیم، هم آبروی ما و قدرت پیشرفت کشور و هم رفاه و عظمت کشور را از بین خواهیم برد.</p>
      <p>رییس جمهور با بیان اینکه می‌گردیم تا یک نقطه ضعف از یکدیگر پیدا کرده و آن را بزرگ و بزک کنیم این در حالی است که همه خوبی‌هایش را فراموش می کنیم افزود: بله همه آدم‌ها نقطه ضعف دارند.هر کسی یک نقص و عیبی دارد. شما در زندگی کسی شنود بگذارید خب حتما خطایی پیدا می‌کنید. اگر بنا بود همه چیز را افشا کنیم و پول مردم را برداریم و دستگاه بگذاریم در دفتر مردم، قطعا خطایی پیدا خواهیم کرد. امروز دیگر مردم آزاد تبادل می‌کنند و با هم در ارتباط هستند. مردم را آزار ندهیم، اذیت نکنیم بر مبنای اخلاق اسلام با هم رفتار کنیم عیب‌ها را بپوشانیم همان طور که خداوند ستار العیوب است. یک وقتی پرونده هست که هیچ؛ اما یک وقتی می‌خواهیم پرونده بسازیم و رسیدگی کنیم و صاحب تکنولوژی و قدرت هم باشم، که دیگر پرونده درست کردن هنر نیست، به پرونده درست رسیدگی کردن کار خوب، صحیح است.</p>
      <p>روحانی گفت: ما با هم دوست و برادر شویم ما اهل یک کشور هستیم، آن چیزی که در کشور همه باید دنبال آن برویم از صنعت، علم و فناوری و... بالاتر اقتدا به پیامبر اسلام است و پیامبر الگو و مقتدای ما باشد و اخلاق را اجرا کنیم.</p>
      <figure>
        <video src="https://media.farsnews.com/Uploaded/Files/Video/1398/08/20/13980820001060_480P.mp4"/>
      </figure>
    </article>
  </body>
</html>