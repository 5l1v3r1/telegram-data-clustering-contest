<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596871/volivia-synexizontai-oi-kinitopoiiseis-para-tin-paraitisi-morales"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T19:42:00+00:00"/>
    <meta property="og:title" content="Βολιβία: Συνεχίζονται οι κινητοποιήσεις παρά την παραίτηση Μοράλες"/>
    <meta property="og:description" content="Διαδηλωτές ξεκίνησαν να στήνουν οδοφράγματα σήμερα σε πόλεις της Βολιβίας, εν μέσω αβεβαιότητας για το ποιος ασκεί την εξουσία μετά την παραίτηση του Έβο..."/>
  </head>
  <body>
    <article>
      <h1>Βολιβία: Συνεχίζονται οι κινητοποιήσεις παρά την παραίτηση Μοράλες</h1>
      <address><time datetime="2019-11-11T19:42:00+00:00">11 Nov 2019, 19:42</time> by <a rel="author">SigmaLive</a></address>
      <p><b>Διαδηλωτές ξεκίνησαν να στήνουν οδοφράγματα σήμερα σε πόλεις της Βολιβίας, εν μέσω αβεβαιότητας για το ποιος ασκεί την εξουσία μετά την παραίτηση του Έβο Μοράλες από την προεδρία.<br/></b> <br/>Λεηλασίες και πυρκαγιές αναφέρθηκαν τη νύχτα της Κυριακής προς την Δευτέρα στην πρωτεύουσα Λα Πας. Ελάχιστοι στρατιώτες περιπολούσαν στους δρόμους, σύμφωνα με τον τηλεοπτικό σταθμό Todo Noticias. "Θέλουμε να προστατεύσουμε τους πολίτες" από τη βία, δήλωσε στην τηλεόραση ένας νεαρός άνδρας που φύλαγε ένα οδόφραγμα.<br/> <br/>Οι διαδηλωτές αποδίδουν τα βίαια επεισόδια σε υποστηρικτές του Μοράλες, ο οποίος το Σαββατοκύριακο ανακοίνωσε την παραίτησή του και τη διεξαγωγή νέων εκλογών, μετά τις διαμαρτυρίες και τις καταγγελίες περί νοθείας στις εκλογές της 20ής Οκτωβρίου.<br/> <br/><a href="https://www.sigmalive.com/news/international/596768/i-latinoamerikaniki-aristera-kataggellei-praksikopima-enantion-tou-morales">Το κοινοβούλιο, το οποίο παρέλαβε σήμερα την επίσημη επιστολή παραίτησης του Μοράλες, αναμένεται να ανακοινώσει ποιος θα αναλάβει υπηρεσιακός πρόεδρος, δεδομένου ότι παραιτήθηκαν επίσης ο αντιπρόεδρος Άλβαρο Γκαρσία Λινέα και οι πρόεδροι της Γερουσίας και της Βουλής, δηλαδή οι επόμενοι στη σειρά που αναλαμβάνουν σε περίπτωση αδυναμίας του προέδρου να ασκήσει τα καθήκοντά του.<br/></a> <br/>Περίπου 20 υψηλόβαθμοι αξιωματούχοι έχουν παραιτηθεί μέσα σε διάστημα 48 ωρών. Σε αυτούς περιλαμβάνονται υπουργοί, κυβερνήτες, δήμαρχοι και ο πρόεδρος του εκλογοδικείου. Εκτιμάται ότι την προεδρία θα αναλάβει η αντιπρόεδρος της Γερουσίας Ζανίν Ανιές, που πρόσκειται στην αντιπολίτευση και κατηγορεί τον Μοράλες ότι βύθισε τη Βολιβία στο χάος.<br/> <br/>Την Κυριακή, ο Μοράλες διέψευσε τις πληροφορίες ότι έχει φύγει από τη χώρα. "Δεν έχω κανέναν λόγο να δραπετεύσω. Θέλω να ξέρει ο λαός ότι δεν έκλεψα τίποτα από κανέναν", τόνισε, αναφερόμενος στις κατηγορίες περί διαφθοράς σε βάρος του.<br/> <br/>Σύμφωνα με κάποιες πληροφορίες, το σπίτι του Μοράλες στην Κοτσαμπάμπα λεηλατήθηκε και δεν έχει διευκρινιστεί το πού βρίσκεται σήμερα ο παραιτηθείς πρόεδρος.<br/> <br/>Νωρίτερα, ο Μοράλες είχε κατηγορήσει τους ηγέτες της αντιπολίτευσης Κάρλος Μέσα και Λουίς Φερνάντο Καμάτσο για πραξικόπημα. Οι δυο τους "θα περάσουν στην ιστορία ως ρατσιστές και πραξικοπηματίες", είπε, καλώντας τους "να αναλάβουν την ευθύνη της ειρήνευσης της χώρας".<br/> <br/>Με βάση το Σύνταγμα, θα πρέπει να προκηρυχθούν νέες εκλογές μέσα σε διάστημα 90 ημερών.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>