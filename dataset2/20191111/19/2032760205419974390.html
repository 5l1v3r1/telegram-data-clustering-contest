<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89317"/>
    <meta property="og:site_name" content="Denník politika"/>
    <meta property="article:published_time" content="2019-11-11T19:35:04+00:00"/>
    <meta property="og:title" content="Video: SpaceX vyslala do vesmíru ďalších 60 minisatelitov, jeden z nich zrejme bude robiť problémy"/>
    <meta property="og:description" content="11.11.2019 (Webnoviny.sk) – Súkromná spoločnosť SpaceX Elona Muska vypustila do vesmíru 60 minisatelitov, ktoré sú súčasťou obežnej siete zameranej na poskytovanie celosvetového internetového pokrytia. Na obežnú dráhu ich v pondelok ráno z Mysu Canaveral vyniesla raketa Falcon 9. Súbor satelitov, z ktorých každý váži 260 kilogramov, sa tak pridal k ďalším 60 družiciam, ktoré tam spoločnosť vyslala v máji."/>
  </head>
  <body>
    <article>
      <h1>Video: SpaceX vyslala do vesmíru ďalších 60 minisatelitov, jeden z nich zrejme bude robiť problémy</h1>
      <address><time datetime="2019-11-11T19:35:04+00:00">11 Nov 2019, 19:35</time> by <a rel="author">Webnoviny</a></address>
      <p>11.11.2019 (Webnoviny.sk) – Súkromná spoločnosť SpaceX Elona Muska vypustila do vesmíru 60 minisatelitov, ktoré sú súčasťou obežnej siete zameranej na poskytovanie celosvetového internetového pokrytia. Na obežnú dráhu ich v pondelok ráno z Mysu Canaveral vyniesla raketa Falcon 9. Súbor satelitov, z ktorých každý váži 260 kilogramov, sa tak pridal k ďalším 60 družiciam, ktoré tam spoločnosť vyslala v máji.</p>
      <p>Pri lete spoločnosť už po štvrtý raz použila vo Falcon 9 ten istý raketový stupeň. Zároveň to bolo po prvý raz, čo použila aj predtým použitý aerodynamický kryt v čelnej časti rakety.</p>
      <h3>Jeden satelit by mohol robiť problémy</h3>
      <p>Satelity by podľa spoločnosti mali manévrovať ešte vyššie ako predošlé družice a použijú pri tom kryptónové motory.</p>
      <p>Jeden z nich by však podľa SpaceX mohol byť problematický, preto v prípade, že by mal problém ísť ďalej nad počiatočnú orbitu vo výške 280 kilometrov, dostane príkaz na návrat na Zem a zhorí v atmosfére. Každý zo satelitov má autonómny systém, vďaka ktorému sa môže vyhnúť vesmírnemu odpadu.</p>
      <h3>Cieľom je poskytovať vysokorýchly internet</h3>
      <p>Družice sú súčasťou siete Starlink, ktorej cieľom je poskytovať na celom svete vysokorýchlostný internet. Musk chce na obežnú dráhu vyslať tisíce takýchto satelitov.</p>
      <p>Samotnú internetovú službu chce sprístupniť na budúci rok v Kanade a na severe USA, celosvetové pokrytie v obývaných oblastiach by malo nasledovať po 24 vypusteniach satelitov.</p>
      <p>Podobné ambície s celosvetovým širokopásmovým pripojením na internet má okrem SpaceX viacero spoločností. Okrem iných napríklad OneWeb a Amazon.</p>
      <p>Viac k témam: <a href="https://www.webnoviny.sk/tag/internet/"><u>internet</u></a>, <a href="https://www.webnoviny.sk/tag/raketa-falcon-9/"><u>raketa Falcon 9</u></a>, <a href="https://www.webnoviny.sk/tag/satelity/"><u>satelity</u></a><br/>Zdroj: Webnoviny.sk – <a href="https://www.webnoviny.sk/video-spacex-vyslala-do-vesmiru-dalsich-60-minisatelitov-jeden-z-nich-zrejme-bude-robit-problemy/"><u>Video: SpaceX vyslala do vesmíru ďalších 60 minisatelitov, jeden z nich zrejme bude robiť problémy</u></a> © SITA Všetky práva vyhradené.</p>
    </article>
  </body>
</html>