<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom"/>
    <meta property="og:site_name" content="REFRESHER"/>
    <meta property="article:published_time" content="2019-11-11T19:57:00+00:00"/>
    <meta property="og:title" content="Nová Octavia je nádherná! Škodovka útočí nielen praktickosťou, technikou, ale aj dizajnom"/>
    <meta property="og:description" content="4. generácia najúspešnejšej škodovky je odhalená."/>
  </head>
  <body>
    <article>
      <h1>Nová Octavia je nádherná! Škodovka útočí nielen praktickosťou, technikou, ale aj dizajnom</h1>
      <address><time datetime="2019-11-11T19:57:00+00:00">11 Nov 2019, 19:57</time> by <a rel="author">Martin Mičuda</a></address>
      <p>
        <b>4. generácia najúspešnejšej škodovky je odhalená.</b>
      </p>
      <p>Krátko po odhalení <a href="https://refresher.sk/70577-Ikonicky-hatchback-prichadza-v-8-generacii-Toto-je-uplne-novy-Volkswagen-Golf">8. generácie ikonického hatchbacku</a> prichádza na rad ďalšie mimoriadne očakávané odhalenie, a to nielen vo vodách koncernu VW Group. Práve dnešným dňom došlo k oficiálnemu stiahnutiu plachty z <b>úplne novej, 4. generácie modelu Škoda Octavia.</b></p>
      <p>Najúspešnejší počin českej značky je aj v našich končinách veľmi vyhľadávaným artiklom, preto sa nemôžeme čudovať, že o novinku je taký záujem. Ba čo viac, <b>neprekvapí nás, ak sa novej Octavii bude dariť ešte viac ako doteraz, keďže má na to skutočne veľké predpoklady. </b>Veď uznajte, nie je nádherná?</p>
      <figure>
        <img src="https://i.refresher.sk/public/martinzmartina/sept19/6020880_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <h3>Atraktívny exteriér</h3>
      <p>Pravdou síce je, že Octaviu s poradovým číslom 4 by sme s prižmúrením oka mohli označiť za zmenšený Superb, nič to nemení na fakte, že exteriérovo ide o <b>nádherne auto so zaujímavými detailmi a vyváženými proporciami.</b> Samotný dizajn naozaj kombinuje prvky faceliftovanej vlajkovej lode a novej Scaly, vo výsledku sme tak svedkami značne atraktívnejšieho a dynamickejšieho tvaru karosérie, ktorý si zároveň stále zachováva elegantné línie.</p>
      <p>Pochvalným faktom je, že Octavia <b>už v základe disponuje hlavnými LED svetlometmi</b>, jedine smerovky sú halogénové. Za príplatok pritom nechýba špičková <b>Matrix-LED</b> technológia, ktorá zaujme ostro rezanou grafikou trochu pripomínajúcou nové modely BMW. Zadné, veľmi pôvabne tvarované LED-kové svetlá majú za príplatok dynamické smerovky, nechýba ale ani efektný <b>český kryštál. </b></p>
      <figure>
        <img src="https://i.refresher.sk/public/martinzmartina/sept19/6020884_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <p>Doteraz platilo, že niekomu sa Octavie viac páčili vo verzii liftback, inému kombi. Po novom si dovolíme tvrdiť, že <b>oba karosárske varianty sú esteticky i proporčne veľmi vyvážené a trefne kombinujú štýlové, elegantné a dynamické prvky. </b>Vďaka viac zrezanému zadnému stĺpiku a výraznému strešnému spojleru totiž aj kombík vyzerá nádherne a nestráca šarm na úkor väčšej praktickosti.</p>
      <p>Mimochodom, keďže Octavia dlhodobo zastupuje rodinný ideál, dôležitá je predovšetkým veľkosť batožinového priestoru. Škoda opäť boduje a z (papierového) zástupcu nižšej strednej triedy opäť vydolovala maximum – <b>batožinový priestor liftbacku má rekordných 600 litrov, zatiaľ čo kombi má až 640 litrov!</b> Dodajme pritom, že rázvor náprav sa medzigeneračne nezmenil, pričom s dĺžkou 4 689 a šírkou 1 829 milimetrov evidujeme len pár centimetrový nárast. </p>
      <related>
        <a href="https://refresher.sk/76243-BMW-M2-CS-je-este-ostrejsie-male-kupe-Dostalo-450-koni-a-vela-karbonovych-doplnkov"/>
      </related>
      <p>V porovnaní s novým Golfom naďalej platí, že žiadne športovo strihnuté optické verzie s inak tvarovanými nárazníkmi k dispozícii nie sú, je však jasné, že <b>skôr či neskôr príde vyhotovenie Sportline s čiernymi detailmi či ostré verziu RS</b>, kde môžeme očakávať agresívnejší bodykit. Zákazník tak má na výber len z rôznych farieb karosérie a diskov v rozmedzí od 16 po 19".</p>
      <figure>
        <img src="https://i.refresher.sk/public/martinzmartina/sept19/6020935_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <h3>Pokrokový interiér</h3>
      <p>Tak ako sme písali po odhalení <a href="https://refresher.sk/70577-Ikonicky-hatchback-prichadza-v-8-generacii-Toto-je-uplne-novy-Volkswagen-Golf">súrodenca od Volkswagenu</a>, aj Octavia dostala <b>úplne nový vnútrajšok</b>, respektíve palubnú dosku. Jej základom je horizontálne členenie s vystupujúcim <b>až 10" dotykovým displejom</b>, ktorý má byť viac poruke vodičovi. Nová architektúra palubovky vnáša elegantnejší punc a zároveň aj kvalitnejšie materiály a dekóry, čo už stihli pochváliť aj novinári, ktorí v novej Škodovke sedeli. V niektorých detailoch spracovania má dokonca Octavia predčiť aj Golf.</p>
      <p>Druhý displej sa nachádza pred vodičom, v tomto prípade majú <b>digitálne budíky 10,25" a progresívnu grafiku</b> s viacerými zobrazovacími štýlmi. Väčšina fyzických tlačidiel sa z palubovky vytratila, poslednú hŕstku nájdeme len nad novými výduchmi klimatizácie. Vskutku <b>zaujímavým detailom je ovládanie hlasitosti</b> –  tá sa zvyšuje posúvaním prsta po vyznačenej ploche hneď pod displejom.</p>
      <figure>
        <img src="https://i.refresher.sk/public/martinzmartina/sept19/6020908_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <p> To, že Škoda sa snaží ukázať svoj kvalitatívny posun k prémiovým značkám potvrdzuje nielen početne zastúpené náladové osvetlenie, hodnotne vyzerajúce dekóry, ale aj úplne <b>nový 2-ramenný multifunkčný kvalitnými volant s kovovými ovládačmi. </b>Interiér je posiaty viacerými Simply Clever riešeniami, dokonca vo vnútri môžeme nájsť až 5 vstupov USB-C.<b> </b>Octavia okrem toho prvýkrát ponúkne aj <b>ergonomické sedadlá, pribudla masážna funkcia</b> či látka ThermoFlux, ktorá ma docieliť menšie potenie. </p>
      <p>Pozornosť si v neposlednom rade zaslúži aj <b>elektronický volič prevodovky</b>, ktorý v prípade DSG prevodovky nahrádza doterajšie mechanické riešenie. Vodič tak už nebude doslova behať s pákou v zvolených dráhach, ale len prepínať malý volič. Tým pádom, manuálne radenie rýchlosti bude možné len pádlami pod volantom.</p>
      <figure>
        <img src="https://i.refresher.sk/public/martinzmartina/sept19/6020910_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <h3>Široká paleta motorizácii</h3>
      <p>Pod kapotou na jednu stranu nemožno očakávať nič revolučné, na druhú stranu treba povedať, že Škoda si pripravila hneď niekoľko prekvapení. Prvým je, že nová Octavia môže mať pod kapotou <b>dokonca aj 190-koňový benzínový dvojliter</b> (Golf bude mať 2.0 TSI len vo verzii GTI), zatiaľ čo <b>vrcholný variant 2.0 TDI bude disponovať výkonom až 143 kW / 200 koní</b> (v Golfe má max 150 k). Zvyšné motorizácie a dané výkonnostné verzie sú napokon identické: </p>
      <ul>
        <li><b>1.0 TSI</b> – benzínový trojvalec; 66 kW / 90 koní</li>
        <li><b>1.0 TSI</b> – benzínový trojvalec; 81 kW / 110 koní</li>
        <li><b>1.5 TSI</b> – benzínový štvorvalec; 96 kW / 130 koní</li>
        <li><b>1.5 TSI</b> – benzínový štvorvalec; 110 kW / 150 koní</li>
        <li><b>2.0 TSI</b> – benzínový štvorvalec; 140 kW / 190 koní</li>
        <li><b>2.0 TDI </b>– naftový štvorvalec; 85 kW / 115 koní</li>
        <li><b>2.0 TDI</b> – naftový štvorvalec; 110 kW / 150 koní</li>
        <li><b>2.0 TDI</b> – naftový štvorvalec; 147 kW / 200 koní</li>
      </ul>
      <p> Ďalšou novou skutočnosťou je fakt, že <b>110-koňová verzia trojvalca a 150-koňový variant 1.5 TSI dostanú mild-hybridnú techniku</b>, čiže 48-voltová palubná sieť so štartér-generátorom, 48-voltovou lítium-iónovou batériou a 6-stupňovým DSG. Octavia je štandardne poháňaná prednou nápravou a sprevodovaná 6-stupňovým manuálom, <b>za príplatok, respektíve pri silnejších motoroch nebude chýbať pohon 4x4 či 7-stupňové DSG.</b></p>
      <figure>
        <img src="https://i.refresher.sk/public/martinzmartina/sept19/6020881_.jpg"/>
        <figcaption>
          <cite>https://www.skoda-storyboard.com/en/media-room/</cite>
        </figcaption>
      </figure>
      <p> Na záver dodajme, že novinkou pod kapotou Octavie je napokon ešte <b>aj plug-in hybridná verzia. </b>Jej srdcom je benzínový motor 1.4 TSI, ktorý osobitne v ponuke nie je, ale pri hybridnom ústrojenstve je skombinovaný s elektromotorom. Súčasťou sústavy je akumulátor s kapacitou <b>13 kWh,</b> pričom papierový údaj o dojazde <b>na čisto elektrický pohon je 55 kilometrov.</b> Cenové relácie zatiaľ nepoznáme, parametre plug-in hybrida sú však nasledovné:</p>
      <ul>
        <li>benzínový štvorvalec 1.4 TSI + elektromotor; <b>150 kW / 204 koní</b></li>
      </ul>
      <figure>
        <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom/gallery/1">
          <img src="https://i.refresher.sk/public/martinzmartina/sept19/6020918_.jpg"/>
        </a>
        <figcaption>
          <a href="https://refresher.sk/76458-Nova-Octavia-je-nadherna-Skodovka-utoci-nielen-praktickostou-technikou-ale-aj-dizajnom/gallery/1">Zobraziť galériu 14</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/27369-German-Cars-Meeting-Jedinecne-stretnutie-priaznivcov-nemeckych-aut-sa-blizi-Na-co-sa-mozeme-tesit"/>
        <a href="https://refresher.sk/31793-Exkluzivne-Automobilova-udalost-roka-v-nasom-podani-Co-prinasa-autosalon-v-Zeneve-2016"/>
        <a href="https://refresher.sk/32477-Skoda-rozsiruje-Simply-Clever-riesenia-o-revolucnu-novinku-pri-oprave-vozidiel-servisnu-gumicku-Sgum"/>
        <a href="https://refresher.sk/52345-Uplne-nove-SUV-vdaka-atraktivnym-krivkam-dokazuje-ze-Skoda-zacina-naberat-coraz-viac-odvahy"/>
        <a href="https://refresher.sk/57538-Skoda-poodhaluje-svoje-najrychlejsie-SUV-Kodiaq-RS-dostane-progresivne-digitalne-budiky"/>
        <a href="https://refresher.sk/40600-Skoda-Kodiaq-je-Autom-roka-2017-na-Slovensku-Uplne-nove-SUV-s-prehladom-zdolalo-svojich-superov"/>
        <a href="https://refresher.sk/42103-Prve-elektricke-a-autonomne-jazdiace-auto-od-Skody-sa-zacina-rysovat-Vision-E-predznamenava-Kodiaq-kupe"/>
        <a href="https://refresher.sk/30319-Anketa-Auto-roka-2016-pozna-7-finalistov-Vyhra-napokon-nova-A4ka-7cka-alebo-napriklad-Superb"/>
      </related>
    </article>
  </body>
</html>