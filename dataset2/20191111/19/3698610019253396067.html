<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/use-menshe-ukrayinciv-vvazhayut-scho-krayina-ruhayetsya-v-pravilnomu-napryamku-opituvannya-329269_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T19:48:00+00:00"/>
    <meta property="og:title" content="Усе менше українців вважають, що країна рухається в правильному напрямку – опитування"/>
    <meta property="og:description" content="Більшість громадян не помітили поліпшення ситуації в Україні після приходу до влади Зеленського і його команди."/>
  </head>
  <body>
    <article>
      <h1>Усе менше українців вважають, що країна рухається в правильному напрямку – опитування</h1>
      <h2>Більшість громадян не помітили поліпшення ситуації в Україні після приходу до влади Зеленського і його команди.</h2>
      <address>
        <time datetime="2019-11-11T19:48:00+00:00">11 Nov 2019, 19:48</time>
      </address>
      <p>Протягом осені цього року в Україні істотно скоротилася кількість громадян, які вважають, що <b><a href="https://dt.ua/UKRAINE/tri-chverti-ukrayinciv-vvazhayut-scho-podiyi-v-krayini-rozvivayutsya-v-nepravilnomu-napryamku-265840_.html">країна рухається в правильному напрямку</a></b>. Оптимізм щодо шляху розвитку зараз розділяють більше третини українців, тоді ще місяць тому таких була абсолютна більшість. Про це свідчать дані дослідження Центру Разумкова, результати якого були опубліковані в понеділок, 11 листопада.</p>
      <p>Зокрема, на початку листопада 37,5% респондентів висловили впевненість, що країна рухається в правильному напрямку. У жовтні такий оптимізм поділяли 45%, а у вересні – 57% респондентів.</p>
      <p>Також більшість опитаних не помітили жодних позитивних змін в країні: 48% вважають, що ситуація в країні не змінилася. Кожен четвертий (26%) упевнений, що стан справ погіршився. Лише 15% сказали, що загальний стан справ в Україні покращився.</p>
      <p>Найбільш негативно українці  оцінюють ситуацію з тарифами на комунальні послуги та цінами: більшість опитаних (50,3%) вважають, що стало ще гірше. Понад 39% не помітили якихось істотних змін. Не бачать українці позитивних змін й у системі охорони здоров'я, соціального захисту, рівні особистого добробуту, ситуації зі злочинністю тощо.</p>
      <figure>
        <img src="https://image.zn.ua/media/images/original/Nov2019/244794.jpg"/>
        <figcaption>Центр Разумкова</figcaption>
      </figure>
      <figure>
        <img src="https://image.zn.ua/media/images/original/Nov2019/244795.jpg"/>
        <figcaption>Центр Разумкова</figcaption>
      </figure>
      <p>При цьому в цілому українці налаштовані досить оптимістично: 28,9% опитаних вважають, що Україна зможе подолати наявні проблеми протягом кількох найближчих років, 46,3% - думають, що зробити це вдасться, але в більш віддаленій перспективі.</p>
      <p>Не поділяють оптимізму співгромадян 11,5%, які вважають, що Україна нездатна подолати проблеми. 13,2% не визначилися з відповіддю.</p>
      <p>Також українці <b><a href="https://dt.ua/POLITICS/bilshist-ukrayinciv-vvazhayut-novu-vladu-kraschoyu-za-staru-opitvannya-329264_.html">оцінюють нову владну команду краще, ніж попередню</a></b>. І більше всього <b><a href="https://dt.ua/UKRAINE/naybilshe-ukrayinci-doviryayut-zsu-ta-volonteram-opituvannya-329259_.html">довіряють армії і волонтерам</a></b>. Рейтинг довіри президента Володимира Зеленського залишається досить високим, проте продовжує знижуватися.</p>
      <p>Опитування проводилося з 1 по 7 листопада 2019 року. Було опитано 2015 респондентів віком від 18 років у всіх регіонах України, за винятком Криму та окупованих територій Донецької та Луганської областей за вибіркою, що репрезентує доросле населення країни за основними соціально-демографічними показниками. Вибірка опитування будувалася як багатоступенева, випадкова із квотним відбором респондентів на останньому етапі. Теоретична похибка вибірки (без врахування дизайн-ефекту) не перевищує 2,3% з імовірністю 0,95.</p>
      <footer>За матеріалами: <a href="https://www.dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>