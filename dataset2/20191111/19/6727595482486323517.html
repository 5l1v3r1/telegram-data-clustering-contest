<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/turkey-begins-deportation-of-western-citizens-suspected-of-joining-islamic-state123.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T19:53:00+00:00"/>
    <meta property="og:title" content="ഐ.എസില്‍ ചേര്‍ന്ന യൂറോപ്യന്‍ പൗരന്‍മാരെ തിരിച്ചയക്കാന്‍ തുര്‍ക്കി"/>
    <meta property="og:description" content="Europe ISIS Turkey World അങ്കാര: തുര്‍ക്കി സൈന്യത്തിന്റെ പിടിയിലുള്ള ഐ.എസ് ഭീകരരെ യൂറോപ്യന്‍ രാജ്യങ്ങളിലേക്ക് തിരിച്ചയക്കാനൊരുങ്ങുന്നതായി റിപ്പോര്‍ട്ട്. തുര്‍ക്കിയിലെ വാര"/>
  </head>
  <body>
    <article>
      <h1>ഐ.എസില്‍ ചേര്‍ന്ന യൂറോപ്യന്‍ പൗരന്‍മാരെ തിരിച്ചയക്കാന്‍ തുര്‍ക്കി</h1>
      <address><time datetime="2019-11-11T19:53:00+00:00">11 Nov 2019, 19:53</time> by <a rel="author">ന്യൂസ് ഡെസ്‌ക്</a></address>
      <p>അങ്കാര: തുര്‍ക്കി സൈന്യത്തിന്റെ പിടിയിലുള്ള ഐ.എസ് ഭീകരരെ യൂറോപ്യന്‍ രാജ്യങ്ങളിലേക്ക് തിരിച്ചയക്കാനൊരുങ്ങുന്നതായി റിപ്പോര്‍ട്ട്. തുര്‍ക്കിയിലെ വാര്‍ത്താ ഏജന്‍സികളാണ് ഇക്കാര്യം റിപ്പോര്‍ട്ട് ചെയ്യുന്നത്.</p>
      <p>തുര്‍ക്കി ഐ.എസ് ഭീകരര്‍ക്കുള്ള ഹോട്ടലല്ല എന്ന തുര്‍ക്കി ആഭ്യന്തര മന്ത്രി സുലെയമാന്‍ സൊയ്‌ലുവിന്റെ പ്രഖ്യാപനത്തിനു ദിവസങ്ങള്‍ക്കു ശേഷമാണ് ഈ നീക്കം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>റിപ്പോര്‍ട്ട് പ്രകാരം ഒരു യു.എസ് പൗരനെ നിലവില്‍ യു.എസിലേക്ക് തിരിച്ചയക്കാന്‍ ശ്രമം നടക്കുകയാണ്.നവംബര്‍ 14 ന് നാലു ജര്‍മന്‍ പൗരരെ ജര്‍മനിയിലേക്ക് തിരിച്ചയക്കും. എന്നാല്‍ ഇതേപ്പറ്റി യു.എസോ ജര്‍മനിയോ ഇതു വരെ പ്രതികരിച്ചിട്ടില്ല.</p>
      <p>ഐ.എസില്‍ ചേര്‍ന്ന യൂറോപ്യന്‍ പൗരന്‍മാരെ തിരിച്ചെടുക്കാന്‍ യു.എസ്, ബ്രിട്ടന്‍, ജര്‍മ്മനി, ഫ്രാന്‍സ് തുടങ്ങിയ രാജ്യങ്ങളൊന്നും താല്‍പര്യം കാണിച്ചിരുന്നില്ല. മാത്രവുമല്ല ഇവരില്‍ പലരുടെയും പൗരത്വം റദ്ദാക്കുകയുമുണ്ടായി. ഐ.എസില്‍ ചേര്‍ന്ന നൂറോളം പേരുടെ ബ്രീട്ടീഷ് പൗരത്വം ബ്രിട്ടന്‍ ഈയടുത്ത് റദ്ദാക്കിയിട്ടുണ്ട്. ഐ.എസില്‍ ചേര്‍ന്ന ഷമിമ ബീഗം എന്ന ബ്രിട്ടന്‍ വനിതയെ തിരിച്ചെടുക്കാത്ത ബ്രിട്ടീഷ് ഗവണ്‍മെന്റിന്റെ തീരുമാനം നേരത്തെ വിവാദങ്ങള്‍ ഉണ്ടാക്കിയിരുന്നു.</p>
      <related>
        <a href="https://www.doolnews.com/abu-bakr-al-baghdadi-is-leader-sister-arrest-by-turkey-government.html?utm_source=doolnews&amp;utm_medium=related"/>
      </related>
      <p>സ്വന്തം രാജ്യത്തെ പൗരരെ തിരിച്ചെടുക്കാത്തതില്‍ ബ്രിട്ടനുള്‍പ്പെടെയുള്ള യൂറോപ്യന്‍ രാജ്യങ്ങളെ നേരത്ത തുര്‍ക്കി പ്രസിഡന്റ് റെജബ് തയ്യിബ് എര്‍ദൊഗാന്‍ വിമര്‍ശിച്ചിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>1200 ഐ.എസ് ഭീകരരാണ് തുര്‍ക്കിയിലെ തടവറയിലുള്ളത്. ഇതില്‍ 287 പേരെ കഴിഞ്ഞമാസം സിറിയയിലെ കുര്‍ദുമേഖലയില്‍ നടത്തിയ ആക്രമണങ്ങളില്‍ പിടിച്ചതാണ്.<br/>കണക്കുകള്‍ പ്രകാരം കുര്‍ദു സേനയായ എസ്.ഡി.എഫിന്റെ പിടിയിലുള്ള ഐ.എസ് ഭീകരരില്‍ അഞ്ചില്‍ ഒരു ഭാഗവും യൂറോപ്യന്‍ രാജ്യങ്ങളില്‍ നിന്നാണ്.</p>
      <figure>
        <iframe src="https://www.youtube.com/embed/uFJbozRBtoQ" width="560" height="315" data-service="Youtube" scrolling="no"/>
      </figure>
    </article>
  </body>
</html>