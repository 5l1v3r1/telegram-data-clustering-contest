<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76128-Tinedzerska-drama-o-postapokalyptickom-svete-Daybreak-je-vtipna-a-plna-skrytych-odkazov-Ma-vsak-jeden-problem-Recenzia"/>
    <meta property="og:site_name" content="REFRESHER"/>
    <meta property="article:published_time" content="2019-11-11T19:06:00+00:00"/>
    <meta property="og:title" content="Tínedžerská dráma o post-apokalyptickom svete Daybreak je vtipná a plná skrytých odkazov. Má však jeden problém (Recenzia)"/>
    <meta property="og:description" content="Snaha prepojiť komédiu a drámu do jednotného celku, nebola úplne úspešná."/>
  </head>
  <body>
    <article>
      <h1>Tínedžerská dráma o post-apokalyptickom svete Daybreak je vtipná a plná skrytých odkazov. Má však jeden problém (Recenzia)</h1>
      <address><time datetime="2019-11-11T19:06:00+00:00">11 Nov 2019, 19:06</time> by <a rel="author">Timea Krauszová</a></address>
      <p>
        <b>Snaha prepojiť komédiu a drámu do jednotného celku, nebola úplne úspešná.</b>
      </p>
      <p>Študenti Glendale High School bojujú o prežitie v post-apokalyptickom svete bez dozoru akejkoľvek autority. Atómová zbraň spôsobila katastrofu: dospeláci sa v lepšom prípade roztavili na nespoznateľnú hmotu, v tom horšom <b>sa premenili na akýchsi zombies (<i>ghoulies</i>) a požierajú tínedžerov</b>. Výnimkami sú len bývalý riaditeľ školy Burr (<i>Matthew Broderick</i>) a učiteľka Ms. Crumble (<i>Krysta Rodriguez</i>).</p>
      <p>Napriek krízovej situácii majú hlavní hrdinovia podobné problémy, ako v klasických <i>teen</i> seriáloch: sú zaľúbení, obávajú sa o svoju reputáciu, hľadajú si priateľov a spoznávajú samých seba. Musím povedať, že <b>Daybreak nebol tým, čo som očakávala.</b> A to vôbec nemusí znamenať niečo zlé.</p>
      <figure>
        <img src="https://i.refresher.sk/public/timea-krauszova/november/daybreak110unit01393rcjpg.jpeg"/>
        <figcaption>
          <cite>Netflix</cite>
        </figcaption>
      </figure>
      <p>Hlavnou postavou je <b>Josh Wheeler</b> (<i>Colin Ford</i>, poznať ho môžeš zo seriálu <i>Under The Dome</i>), ktorý žije v L.A. Je to priemerný chlapec, ktorý v ničom extrémne nevynikal. Po apokalypse sa však rozhodne, že môže byť, kým len chce. Mesiace preto žije sám a hľadá svoju stratenú „lásku života“ <b>Sam</b> (<i>Sophie Simnett</i> ). Josh je zároveň aj hlavným rozprávačom: pozerá sa cez kameru priamo na divákov a vysvetľuje im, ako funguje život v novom L.A.</p>
      <related>
        <a href="https://refresher.sk/76338-Henry-Cavill-Moj-Geralt-je-verny-kniham-a-hram-zaroven-Je-vybusny-hrozivy-a-viac-toho-povie-ked-je-ticho"/>
      </related>
      <p>Zo skupinky mladých ľudí, ktorí prežili atómový útok na mesto, však nie je jediným rozprávačom. V niektorých epizódach od neho toto žezlo drsne a s neveľkým šarmom prevezmú viaceré postavy.</p>
      <p>Najvýraznejšie tak spraví iba 10-ročná drogová dílerka <b>Angelica</b> (<i>Alyvia Lind</i>). Nie, nepomýlila som sa, mladá Angelica je všetkým, len nie anjelikom: veľmi dobre vzdelaná, no rodičmi extrémne zanedbávaná a kamarátov si hľadá vďaka drogám. Lindin výkon je uveriteľný, pomerne afektované dievča, ktoré stvárnila, jej sadlo.</p>
      <figure>
        <img src="https://i.refresher.sk/public/timea-krauszova/november/daybreak-netflix-1571906797.jpg"/>
        <figcaption>
          <cite>Netflix</cite>
        </figcaption>
      </figure>
      <p>Napriek tomu, že sa príbeh odohráva po výbuchu, ktorý zabil množstvo ľudí,<b> v seriáli nenatrafíš na takmer žiadne zúfalstvo</b> alebo inú relevantnú emóciu, ktorá by sa spájala s...<i> Veď vieš</i>, koncom sveta tak, ako ho poznáme. Tínedžeri sú naďalej poskupinkovaní ako kedysi na škole: športovci, bifľoši, zákerné roztlieskavačky a ďalší.</p>
      <p>Navonok sa zdá, že sa až tak veľa nezmenilo a nebyť stretnutí so zombíkmi, <b>v podstate neviem, že tieto decká prežili nukleárnu katastrofu</b>. Okrem niekoľkých momentov, keď sa postavy priznajú k obavám o osud ich rodičov, prevláda najmä<b> humor a akcia</b>. Tieto dva elementy som už podľa traileru od Daybreaku aj očakávala.</p>
      <related>
        <a href="https://refresher.sk/76159-Novy-podcast-Netflixu-bude-spinoff-seria-postapokalyptickej-komedie-Daybreak-Spolupracou-so-Spotify-chce-predbehnut-konkurenciu"/>
      </related>
      <p>Ten humor bol však niekedy silený,<b> tvorcovia sa možno až príliš snažili rozosmiať diváka</b> a vopchať do 10 epizód každú možnú referenciu na popkultúru od Star Wars cez The Karate Kid, Mannequin až po The Breakfast Club a dnešných influencerov. Miestami toho bolo jednoducho veľa a<b> vyžadovalo si to trpezlivosť</b>, presedieť to až do konca.</p>
      <p>Podarilo sa mi to práve vďaka tomu, čo som neočakávala. Scény, ktoré môžem priamo označiť za <i>cringe-worthy </i>a miesto zábavných boli skôr trápne, prelomil <b>presvedčivý herecký výkon, zaujímavá zmena rozprávača či nový flashback</b>. </p>
      <figure>
        <img src="https://i.refresher.sk/public/timea-krauszova/november/daybreak-netflix-1571906737.jpg"/>
        <figcaption>
          <cite>Netflix</cite>
        </figcaption>
      </figure>
      <p>Problémovým bola však snaha prepojiť komédiu a drámu do celku, ktorý pôsobí jednotne. Daybreak sa zaoberá množstvom problémov<b> naraz a v krátkom čase</b>: formovanie vlastnej identity, sexuality, rovnosť pohlaví či rasizmus tu riešia postavy napriamo. Do úst tínedžerov vkladajú scenáristi prejavy, ktoré skôr patria na pódium rôznych protestov alebo na nahnevané blogy aktivistov, než do tínedžerského seriálu. Nie preto, lebo seriály by nemali formovať myšlienky svojich divákov.</p>
      <p>Skôr preto, že tá čierno-biela forma, v akej boli konkrétne monológy napísané, značne <b>podceňuje schopnosť publika čítať medzi riadkami</b>. Svoje problémy a zlyhanie spoločnosti, rodičov, školského systému alebo rovesníkov, pomenúvajú jednotlivé postavy s presnosťou nahrávok <b>Hannah Baker</b>. Príkladom je prejav Sam v ôsmej epizóde, kde sa pri jednom z flashbackov dozvieme, že ju trápi rozličný pohľad na dievčatá a chlapcov s viacerými sexuálnymi partnermi. <i>„Prečo si ty žrebcom, keď sa so mnou vyspíš, ale ja som ľahká korisť, keď mám sex s niekým iným?“</i> pýta sa v rozhorčenom monológu, pri ktorom Josh nevie, ako zareagovať. </p>
      <p>Otázka je síce vhodná, no pridaj veľa takýchto momentov do krátkej série a moralizovania už bude príliš. Odpustím im však, pretože mali dobre zvolený soundtrack a veľa momentov, pri ktorých som sa zasmiala. Pokus o nastavenie zrkadla dnešnej spoločnosti je tiež chvályhodný, hoci nabudúce by mohol byť prepracovanejší.</p>
      <p>Moje predpoklady boli správne. Daybreak je mixom tínedžerských drám a komédií, so štipkou Mad Maxu, Zombielandu a s dávkou <i>Easter eggs</i> pre pozornejších divákov.<b> Seriál obsahuje nespočetne veľa odkazov na popkultúru</b>, ktoré dnešným tínedžerom možno ani nič nehovoria. Tí, ktorí ich však zachytia, si na nich <b>zgustnú</b>.</p>
      <figure>
        <iframe src="https://www.youtube.com/embed/2P9U41e75tE" width="700" height="380" data-service="Youtube" scrolling="no"/>
      </figure>
      <p>Prvú sériu Daybreak režíroval <b>Brad Peyton</b> (<i>Rampage </i>a<i> San Andreas</i> s The Rockom). Má 10 častí a na Rotten Tomatoes sa teší hodnoteniu 73 %, ja mu však udeľujem o čosi horšie hodnotenie: <b>šesť a pol boda z desiatich</b>. </p>
      <p>Zatiaľ nevieme, či sa chystá ďalšia, nateraz si však môžeš vypočuť <b><a href="https://refresher.sk/76159-Novy-podcast-Netflixu-bude-spinoff-seria-postapokalyptickej-komedie-Daybreak-Spolupracou-so-Spotify-chce-predbehnut-konkurenciu">The Only Podcast Left </a></b>na Spotify. Táto spin-off miniséria sleduje skupinku preživších tínedžerov, ktorí sa rozhodnú o post-apokalyptickom L.A. nahrávať podcast. Ide o prvý takýto pokus od Netflixu a vypočuť si ho môžeš na Spotify <b>len v období od 7. novembra do 12. decembra</b>.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/74029-2-seria-najdrahsieho-serialu-od-Netflixu-The-Get-Down-od-rezisera-The-Great-Gatsby-ukazuje-poriadne-naslapany-a-melodicky-trailer"/>
        <a href="https://refresher.sk/75298-Daredevil-vnadi-prvym-teaserom-2-serie-zatial-co-Hulk-leti-do-vesmiru-pomoct-Thorovi-v-jeho-filme"/>
        <a href="https://refresher.sk/32745-Svet-Marvelu-Iron-Man-vo-filme-SpiderMana-o-com-bude-Infinity-War-Black-Panther-a-co-nas-caka-v-4-Faze"/>
        <a href="https://refresher.sk/62795-Jake-Gyllenhaal-bojuje-proti-prekliatym-obrazom-ktore-vrazdia-jeho-priatelov-a-utahuju-si-zo-snobstva-umelcov-Recenzia"/>
        <a href="https://refresher.sk/37349-Tretia-seria-Black-Mirror-je-za-dverami-Preco-sa-na-nu-tak-tesime-a-co-mozeme-ocakavat"/>
        <a href="https://refresher.sk/26481-Kontroverzny-dokument-nam-ukaze-strasti-18rocnych-dievcat-ktore-sa-vydaju-cestou-pornopriemyslu"/>
        <a href="https://refresher.sk/72764-Netflix-si-s-vydajmi-tazku-hlavu-nerobi-zadlzenie-spolocnosti-nadalej-narasta"/>
        <a href="https://refresher.sk/27642-Netflix-posiela-emotivny-trailer-pre-svoju-vojnovu-dramu-Beasts-of-No-Nation"/>
      </related>
    </article>
  </body>
</html>