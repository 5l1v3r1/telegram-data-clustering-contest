<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/nemet-kepviselok-a-fidesznek-a-neppartban-a-helye"/>
    <meta property="og:site_name" content="infostart"/>
    <meta property="article:published_time" content="2019-11-11T19:53:00+00:00"/>
    <meta property="og:title" content="Német képviselők: a Fidesznek a Néppártban a helye"/>
    <meta property="og:description" content="Német képviselők szerint a Fidesznek az Európai Néppártban van a helye - közölte a Fidesz."/>
  </head>
  <body>
    <article>
      <h1>Német képviselők: a Fidesznek a Néppártban a helye</h1>
      <address><time datetime="2019-11-11T19:53:00+00:00">11 Nov 2019, 19:53</time> by <a rel="author">Infostart / MTI</a></address>
      <h3>Német képviselők szerint a Fidesznek az Európai Néppártban van a helye - közölte a Fidesz.</h3>
      <p>Azt írták: a Német Szövetségi Parlament (Bundestag) kereszténydemokrata-keresztényszociális (CDU-CSU) frakciója német-magyar baráti körének vezetői "határozott meggyőződésüket fejezték ki", hogy a Fidesznek az Európai Néppártban van a helye.</p>
      <p>A Fidesz informális meghívására Magyarországra látogató Axel Eduard Fischert és Volkmar Kleint Gulyás Gergely Miniszterelnökséget vezető miniszter, Novák Katalin, a Fidesz külügyekért is felelős alelnöke és Balog Zoltán, a Polgári Magyarország Alapítvány elnöke fogadta Budapesten. Novák Katalin a találkozón elmondta, hogy Németországban a CDU és a CSU a Fidesz szövetségese, ezért is fontos a kapcsolattartás és a párbeszéd fenntartása.</p>
      <p>A Fidesz közleménye szerint a német képviselők hétfőn Kövér László házelnökkel, valamint Németh Zsolt és Hende Csaba országgyűlési képviselővel folytatnak megbeszéléseket. Részt vesznek majd a Konrad Adenauer Stiftung és a Polgári Magyarország Alapítvány által szervezett, Parlamenti képviselők a magyar-német kapcsolatokról című konferencián is az Andrássy Egyetemen.</p>
      <p>A CDU-CSU frakciójának német-magyar baráti körében negyvenen vannak. Axel Eduard Fischer a Bundestag számviteli bizottságának elnöke, Volkmar Klein pedig a CDU-CSU-frakció gazdasági együttműködésért és fejlődésért felelős bizottságának elnöke - áll a közleményben.</p>
    </article>
  </body>
</html>