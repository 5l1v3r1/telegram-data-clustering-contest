<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/novyna/suspilstvo/rynok-zemli-yuryst-poyasnyv-proponuye-zelenskyj-zminyty-zakonoproekti-pro-prodazh-zemli"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T19:11:04+00:00"/>
    <meta property="og:title" content="Ринок землі: юрист пояснив, що Зеленський пропонує змінити в законопроекті про продаж землі"/>
    <meta property="og:description" content="Запропоновані Зеленським зміни до законопроекту про обіг земель с/г призначення виключають продаж землі іноземцям."/>
  </head>
  <body>
    <article>
      <h1>Ринок землі: юрист пояснив, що Зеленський пропонує змінити в законопроекті про продаж землі</h1>
      <address>
        <time datetime="2019-11-11T19:11:04+00:00">11 Nov 2019, 19:11</time>
      </address>
      <p>
        <b>Президент Володимир <a href="https://www.slovoidilo.ua/2019/11/11/novyna/polityka/zelenskyj-poyasnyv-yak-vyrishuvatymut-pytannya-prodazhu-zemli-inozemcyam">Зеленський заявив, що питання продажу землі іноземцям буде вирішуватись на референдумі.</a> Який ринок землі хочуть запровадити «Слуги народу» та які зміни до відповідного законопроекту запропонував президент Зеленський, «Слово і Діло» спитало у молодшого юриста Юридичної групи EUCON Віталія Панчика.</b>
      </p>
      <p>Зеленський звернувся до українців із черговим відеороликом, де пояснив, що до законопроекту про ринок землі, який перебуває у Верховній раді, мають внести зміни, які не дають можливості іноземцям купувати українську землю сільськогосподарського призначення.</p>
      <p><i>«До анонсованих президентом змін у законопроекті N 2178-10 пропонувалося, що набувачами землі с/г призначення могли бути держава, територіальні громади, громадяни України та юридичні особи, створені за українським законодавством (у тому числі з іноземним капіталом). Отже, іноземці могли б купувати землю сільськогосподарського призначення шляхом створення в Україні юридичної особи, однак лише з 1 січня 2024 року. Якщо в законопроект буде внесено поправку, анонсовану президентом, то пункт про юридичні особи буде відредаговано в такий спосіб, щоб купувати землю с/г призначення могли лише підприємства, кінцевими бенефіціарними власниками яких є винятково українські громадяни»,</i> – пояснив Віталій Панчик.</p>
      <p>На його думку, недопуск іноземців до обігу землі с/г призначення є шкідливим обмеженням, яке через брак належної конкуренції на ринку не дозволить сформувати справедливу ринкову ціну на землю в Україні.</p>
      <related>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
      </related>
      <p>За словами президента, право придбати землю іноземцям має надати український народ шляхом референдуму, однак, як зауважив Віталій Панчик, навряд чи українці підтримають таку пропозицію, виходячи з актуальних соціологічних опитувань.</p>
      <p><i>«Загалом винесення такого питання на референдум є недоцільним. Здається, що президент намагається перекласти відповідальність за проведення реформи на народ. Зокрема, закриття доступу іноземцям до обігу землі в Україні підриває одну з основних ідей земельної реформи – надання права власникам паїв продати землю за справедливою ринковою ціною»,</i> – зазначив він.</p>
      <p>Стосовно запропонованого в законопроекті обмеження щодо кількості земель в одні руки, то на думку юриста, такі ліміти теж є необгрунтованими, оскільки навіть найбільші агрохолдинги країни зараз не мають стільки землі в оренді.</p>
      <p><i>«Концентрація землі у власності пропонується на рівні 35% земель с/г призначення на рівні об'єднаної територіальної громади, 8% - на рівні області та 0,5% – на рівні країни. Земельний банк одного з найбільших в Україні землекористувачів «Кернел» становить приблизно 550 тис. га. В середньому по області концентрація земель у користуванні цього агрохолдингу не перевищує 4%»,</i> – зазначив юрист.</p>
      <p>Слідкувати за дотриманням лімітів повинні будуть нотаріуси, які при посвідченні угод з відчуження земельних ділянок с/г призначення будуть перевіряти покупців землі на предмет дотримання лімітів землі, що може бути в одного бенефіціарного власника, з використанням відомостей Державного земельного кадастру, Державного реєстру речових прав на нерухоме майно, Державного реєстру юридичних осіб, фізичних осіб-підприємців та громадських формувань тощо). Однак на практиці такі обмеження можна обійти, зокрема, шляхом продажу корпоративних прав юридичних осіб.</p>
      <p>Зараз великі агрохолдинги орендують землю, зокрема у власників паїв (договори оренди укладаються терміном до 49 років). За словами Віталія Панчика, великі агропідприємства готуються викуповувати землю, користуючись переважним правом такого викупу (яке для них передбачене законопроектом).</p>
      <p>Однак агрохолдинги цікавлять лише великі суцільні масиви земель, які економічно доцільно обробляти великою с/г технікою. Водночас для них існує ризик, що в умовах конкуренції викупити всі орендовані ними землі відразу не вийде. При цьому після закінчення договорів оренди великі підприємства отримають так звану «шахматку», яку обробляти великою технікою буде збитково. <i>«Говорити про подальшу експансію агрохолдингів тим більше не варто»,</i> – зазначив Панчик.</p>
      <p>Тому від відкриття ринку землі передусім, на думку юриста, виграють середні та малі фермери, які навіть в умовах конкуренції зможуть купувати порівняно невеликі земельні масиви (до 200 га). Такі розміри є оптимальними, наприклад для органічного виробництва с/г продукції. Тут важливу роль для фермерів, звісно, зіграє дешеве кредитування (у проєкті бюджету на 2020 рік закладено 4,4 млрд. гривень на фінансову підтримку малих та середніх фермерів).</p>
      <p>Раніше ми писали, що <a href="https://www.slovoidilo.ua/2019/10/11/pogljad/suspilstvo/73-proty-vidkryttya-rynku-zemli.-chomu-ta-yaka-model-vyhidna-ukrayini">більшість українців проти відкриття ринку землі.</a> Кому вигідна така модель, «Слово і Діло» розбиралося із експертом.</p>
      <p>Також ми досліджували, <a href="https://www.slovoidilo.ua/2019/09/26/stattja/ekonomika/rynok-zemli-bude-payamy-selyan-yak-povedut-sebe-ahroxoldynhy-ta-xto-vyhraye-najbilshe">що буде з паями селян, яким чином поведуть себе агрохолдинги та хто виграє найбільше від відкриття ринку землі.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/26/stattja/ekonomika/rynok-zemli-bude-payamy-selyan-yak-povedut-sebe-ahroxoldynhy-ta-xto-vyhraye-najbilshe"/>
        <a href="https://www.slovoidilo.ua/2019/09/11/kolonka/bohdan-mashai/polityka/zirvaty-masky-rynok-zemli-yak-dzerkalo-ukrayinskyx-politychnyx-elit"/>
        <a href="https://www.slovoidilo.ua/2019/08/08/stattja/polityka/zelenskyj-xoche-vidkryty-rynok-zemli-obicyaly-nardepy-yaki-znovu-projshly-rady"/>
        <a href="https://www.slovoidilo.ua/2019/11/11/pogljad/polityka/referendum-shhodo-prodazhu-zemli-inozemcyam-realnyj-vyxid-chy-sposib-vlady-pidihraty-ukrayincyam"/>
      </related>
    </article>
  </body>
</html>