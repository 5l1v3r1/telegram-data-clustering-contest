<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/millor-equip-historia-cuer-conferencia_0_2342765717.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T19:50:35+00:00"/>
    <meta property="og:title" content="De ser el millor equip de la història a ser cuer de conferència"/>
    <meta property="og:description" content="Els Golden State Warriors han passat de batre rècords a enfonsar-se"/>
  </head>
  <body>
    <article>
      <h1>De ser el millor equip de la història a ser cuer de conferència</h1>
      <h2>Els Golden State Warriors han passat de batre rècords a enfonsar-se</h2>
      <address>
        <time datetime="2019-11-11T19:50:35+00:00">11 Nov 2019, 19:50</time>
      </address>
      <p>El 14 d’abril del 2016 no va ser un dia com els altres a la badia de San Francisco. Aquella nit els Golden State Warriors van derrotar els Memphis Grizzlies i van superar el rècord de victòries en lliga regular de la NBA, aleshores propietat dels històrics Chicago Bulls de Michael Jordan. Aquella marca de 73 victòries i tot just 9 derrotes difícilment serà superada per una altra franquícia en els pròxims anys. El rècord va arribar en plena època daurada dels Warriors, que es van embutxacar tres anells de la NBA. La temporada passada, l’equip dirigit per Steve Kerr va tornar a arribar a la final gràcies a reunir sobre la pista un dels millors cinc inicials de la història de la competició. La baixa de Kevin Durant, que va reaparèixer en plena final i es va tornar a lesionar, va ser clau per deixar els californians sense un nou títol després de perdre contra els Toronto Raptors.</p>
      <p>En qüestió de pocs mesos, però, els californians han passat de ser un equip extremadament temible per a tots els rivals a tancar la classificació de la Conferència Est. Els moviments de l’estiu ja feien presagiar una temporada menys brillant que les últimes per als de Steve Kerr. I la greu lesió de Stephen Curry, que es podria perdre la resta de la temporada després de fracturar-se la mà, no només ha confirmat els pronòstics inicials, sinó que encara els ha empitjorat.</p>
      <p>Les marxes més importants que ha patit la franquícia del nord de Califòrnia aquest curs són les de Kevin Durant i DeMarcus Cousins, que han fitxat pels Brooklyn Nets i els Los Angeles Lakers, respectivament. Però tampoc es poden obviar les baixes d’algunes segons espases fonamentals en el cicle guanyador de l’entitat com Andre Iguodala, que ha aterrat als Memphis Grizzlies, i Shaun Livingston, que s’ha retirat. Per suplir-los, s’han fixat en una de les sensacions de les dues últimes temporades, D’Angello Rusell, i en una sèrie de jugadors tan prometedors com inexperts com ara Jordan Poole, Eric Paschall, Ky Bowman i Glenn Robinson III.</p>
      <h3>L’infortuni de les lesions</h3>
      <p>A San Francisco, la nova seu dels Warriors des de fa pocs dies, ja sabien abans d’arrencar la fase regular que seria complicat. Just aquest estiu els Warriors van abandonar el seu vell pavelló, l’Oracle Arena d’Oakland, per estrenar un nou recinte a San Francisco, a primera línia de mar, el Chase Center. L’equip ja sabia que durant els primers partits a la seva nova casa no podrien comptar amb Klay Thompson per culpa de la greu lesió de genoll que es va fer en la final davant els Toronto Raptors. En canvi, sí que esperaven poder comptar amb dues peces cabdals com Stephen Curry i Draymond Green.</p>
      <p>El primer, l’estrella de l’equip, va lesionar-se a la mà esquerra davant els Phoenix Suns, i els primers càlculs del període de baixa va ser de tres mesos. No obstant, els últims dies diversos rumors apunten que podria estar fora de les pistes fins a final de curs, una notícia que encara no ha estat confirmada. Però la plaga de problemes físics no s’acaba aquí, ja que l’aler pívot Draymond Green, l’últim supervivent dels millors Warriors de la història, ha patit recentment una lesió al dit que, això sí, no l’hauria de tenir tant de temps apartat de les pistes com als seus companys.</p>
      <p>Amb aquesta llarga llista de contratemps, Steve Kerr ha hagut d’utilitzar un cinc inicial de circumstàncies en els últims compromisos. Jugadors com Robinson III i Alec Burks, que en temporades anteriors haurien tingut un paper més aviat testimonial, s’han convertit en les referències d’una franquícia que en menys de mig any ha passat d’enlluernar amb el seu <i>small ball</i> a presentar, de moment, un dels pitjors registres de la competició.</p>
      <p>“Aquests últims anys hem viscut dins d’un somni, amb un equip ple de bons jugadors. Ha sigut molt bonic, però ara ens toca afrontar el tram més complicat des que aquest projecte va començar. Ara ens toca viure l’NBA real -ha dit Kerr-. Ens toca enfrontar-nos a l’adversitat sense els recursos d’altres anys. I ens en haurem de sortir tots sols”, va explicar després de caure a la pista dels Oklahoma City Thunder en un partit en què, de nou, l’equip de Califòrnia no va arribar al 42% d’encert en el tir.</p>
      <p>De ser subcampions a patir per no ser el pitjor equip. Els Warriors han vist com l’estrena el nou pavelló arriba en una temporada tan complicada que fins i tot el president Donald Trump ho ha aprofitat per riure’s de Kerr, un entrenador que ha estat molt crític amb les seves polítiques. Kerr, però, ja li ha recordat que “caldrà veure qui riu últim”. Pensant, potser, en les eleccions i no pas en una reacció del seu equip.</p>
    </article>
  </body>
</html>