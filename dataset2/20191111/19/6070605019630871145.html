<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Victor-Tomas-gols-historia-Europa_0_2342765721.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T19:56:22+00:00"/>
    <meta property="og:title" content="Víctor Tomàs, 701 gols per fer història a Europa"/>
    <meta property="og:description" content="L'extrem està ja a un sol pas d'entrar al 'top 10' de la llista de golejadors de tots els temps"/>
  </head>
  <body>
    <article>
      <h1>Víctor Tomàs, 701 gols per fer història a Europa</h1>
      <h2>L'extrem està ja a un sol pas d'entrar al 'top 10' de la llista de golejadors de tots els temps</h2>
      <address>
        <time datetime="2019-11-11T19:56:22+00:00">11 Nov 2019, 19:56</time>
      </address>
      <p>Víctor Tomàs segueix gaudint de cada partit com si fos un juvenil. L’extrem internacional del Barça d’handbol va celebrar aquest cap de setmana els 700 gols a la Lliga de Campions, tots amb la samarreta blaugrana, club en què va debutar l’any 2003 després de formar-se en les categories inferiors. “Estic disfrutant com mai, m’ho passo molt bé en aquest equip tal com estem jugant. L’ambient al vestidor, tant en els entrenaments com en els partits, és boníssim, i això fa que tingui moltes ganes de continuar jugant i aportant coses a l’equip. Tant de bo tinguem molts partits com el d’ahir, que va ser un gran partit”, va dir el capità blaugrana, que va marcar set gols en el triomf de l’equip de Xavi Pascual a la pista de l’Aalborg danès (30-34).</p>
      <p>Tomàs, que ha guanyat en dues ocasions la Lliga de Campions, està ja a un sol pas d’entrar al <i>top 10</i> de la llista de golejadors de tots els temps.</p>
      <p>El capità blaugrana porta 701 gols en les 17 temporades en què ha militat en la màxima competició continental i està a només 24 de l’eslovè Vid Kavticnik (725), desè jugador a la llista de golejadors de tots els temps en la Lliga de Campions. Als seus 34 anys, el barceloní es mostra feliç perquè, “xifres com aquesta no es té l’ocasió d’assolir-les cada dia”, cosa que li fa veure les temporades que porta “al màxim nivell”. Aquesta temporada suma 30 gols en set partits i és el segon golejador del seu equip per darrere del jove i també extrem esquerrà Aleix Gómez (34). “No és fàcil en un equip com el Barça estar tantes temporades al primer equip, com no és fàcil aportar i donar un rendiment a l’equip. Són dues coses que van juntes, ja que sense les dues no pots estar en un club com el Barça”, va explicar el jugador, que actualment està negociant ampliar el seu contracte, que acaba l’estiu vinent.</p>
    </article>
  </body>
</html>