<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0be0cba4b232889c/cum-le-raspunde-ministerul-economiei-transportatorilor-auto-care-au-amenintat-ca-vor-bloca-drumurile-publice.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T13:30:27+00:00"/>
    <meta property="og:title" content="Cum le răspunde Ministerul Economiei transportatorilor auto care au amenințat că vor bloca drumurile publice"/>
    <meta property="og:description" content="Ministerul Economiei și Infrastructurii a răspuns petiției depuse de transportatorii auto de mărfuri care au amenințat că vor bloca drumurile publice, fiind nemulțumiți de procesul eliberării autorizațiilor pentru transportul de mărfuri în Rusia."/>
  </head>
  <body>
    <article>
      <h1>Cum le răspunde Ministerul Economiei transportatorilor auto care au amenințat că vor bloca drumurile publice</h1>
      <address><time datetime="2019-11-11T13:30:27+00:00">11 Nov 2019, 13:30</time> by <a rel="author">Jurnal.md</a></address>
      <p>
        <b>Ministerul Economiei și Infrastructurii a răspuns petiției depuse de<a href="http://jurnal.md/ro/news/258bf1d0022df814/un-nou-protest-al-transportatorilor-ameninta-ca-vor-bloca-drumurile-publice.html"> transportatorii auto de mărfuri care au amenințat că vor bloca drumurile publice,</a> fiind nemulțumiți de procesul eliberării autorizațiilor pentru transportul de mărfuri în Rusia.</b>
      </p>
      <p>Potrivit MEI, ANTA eliberează autorizațiile în strictă conformitate cu prevederile Codului Transporturilor Rutiere. Procedura de eliberare se face la Ghișeul ANTA în mod electronic. De asemenea, s-au întreprins un șir de măsuri pentru combaterea corupției: se promovează intens numărul anticorupție în rândul tuturor angajaților și a beneficiarilor de serviciile ANTA – 022-832-065, s-au organizat o serie de trening-uri în domeniul combaterii corupției și se preconizează ca în viitorul apropiat să se dezvolte un sistem eficient de eliberare și monitorizare a autorizațiilor pentru transportul rutier internațional.</p>
      <p>Totodată, Ministerul Economiei și Infrastructurii a anunțat că pledează pentru transparentizarea procesului consultativ și este de acord cu crearea grupului de lucru pentru modificarea legislației în vigoare.</p>
      <p>„Vom iniția în cel mai scurt timp crearea acestor grupuri de lucru pentru eficientizarea comunicării și soluționarea operativă a problemelor transportatorilor”, anunță instituția.</p>
      <p>Transportatorii au cerut în petiția înaintată și „liberalizarea pieței spre țările CSI și UE”.</p>
      <p>„Ministerul Economiei și Infrastructurii are o misiune foarte importantă și un angajament ferm față de Acordul de Asociere prin instrumentul DCFTA. Cele mai mari efecte ale liberalizării comerțului cu UE s-au observat în cazul exportului de produse agroalimentare. Pentru țara noastră, Uniunea Europeană este cea mai mare piață de desfacere, reprezentând aproximativ 70% din exporturile noastre. Deci, apropierea de UE a stimulat economia noastră, iar acest stimulent trebuie să motiveze și restul transportatorilor care folosesc doar o piață de desfacere. La fel, avem o colaborare strânsă și cu țările CSI prin intermediul unui Acord privind Zona de Comerț Liber din cadrul CSI, unde transportatorii au toate pârghiile necesare să folosească oportunitățile și de pe piața Belorusă, Kazahstan sau Tadjikistan”, se spune în răspunsul MEI.</p>
      <p>Totodată, transportatorii au solicitat „recalcularea taxelor de stat, impozitelor din motivul că transportul internațional de mărfuri este paralizat 50/50 (nu sunt autorizații) care sunt achitate anual”. „Această revendicare îi revine în competența Ministerului Finanțelor”, a menționat MEI.</p>
    </article>
  </body>
</html>