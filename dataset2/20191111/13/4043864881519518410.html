<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231633/"/>
    <meta property="og:site_name" content="Українська правда"/>
    <meta property="article:published_time" content="2019-11-11T13:30:00+00:00"/>
    <meta property="og:title" content="Практичне розведення військ біля Петрівського завершилося"/>
    <meta property="og:description" content="У понеділок, 11 листопада завершилася практична фаза розведення сил та засобів на лінії розмежування біля населеного пункту Богданівка та Петрівське Донецької області."/>
  </head>
  <body>
    <article>
      <h1>Практичне розведення військ біля Петрівського завершилося</h1>
      <address>
        <time datetime="2019-11-11T13:30:00+00:00">11 Nov 2019, 13:30</time>
      </address>
      <p>У понеділок, 11 листопада завершилася практична фаза розведення сил та засобів на лінії розмежування біля населеного пункту Богданівка та Петрівське Донецької області.</p>
      <p><b>Джерело:</b> коментар штабу операції Об'єднаних сил, <a href="https://hromadske.ua/posts/poblizu-petrivskogo-zavershilasya-praktichna-faza-rozvedennya-vijsk-shtab">hromadske</a></p>
      <p><b>Дослівно:</b> "На ділянці розведення № 3 в районі населених пунктів Богданівка та Петрівське 11 листопада до 12.00 завершилась третя доба від початку розведення – сили та засоби розведені...</p>
      <p>Від завтра планується початок наступної фази – розмінування ділянки розрахунками Державної служби з надзвичайних ситуацій. За графіком розмінування територій має завершитися за тиждень".</p>
      <p><b>Деталі:</b> 11 листопада українська сторона має повідомити Міністерство закордонних справ та ОБСЄ про те, що розведення завершилося. Вони мають провести верифікацію розведення за допомогою квадрокоптерів.</p>
      <p>Розведення мало дзеркально відбуватися на відстань 1 км від лінії розмежування.</p>
      <p><b>Що було раніше</b>: У суботу, 9 листопада, на лінії розмежування біля Богданівки та Петрівського <a href="https://www.pravda.com.ua/news/2019/11/9/7231467/">почалося </a>розведення сил та засобів. Тоді, за словами представника штабу операції Об'єднаних сил, перша фаза розведення мала тривати до 12 листопада.</p>
      <p>Пресцентр ООС <a href="https://www.pravda.com.ua/news/2019/11/10/7231559/">повідомив</a>, що у неділю мінно-вибухові травми внаслідок обстрілів отримали чотири військовослужбовці Об'єднаних сил, однак не вказав, де і як це сталося. </p>
      <p>
        <b>Що передувало:</b>
      </p>
      <ul>
        <li>9 листопада українська сторона заявила, що <a href="https://www.pravda.com.ua/news/2019/11/9/7231465/">готова</a> до початку практичного етапу розведення сил та засобів на ділянці №3 в районі населених пунктів Богданівка і Петрівське Донецької області.</li>
        <li>РосЗМІ пізніше заявили, що Україна і "ДНР" приступили до відведення сил від лінії зіткнення в районі Петрівського. За ситуацією в районі розведення сил стежать співробітники СЦКК і спостерігачі ОБСЄ, повідомив ТАСС.</li>
        <li>8 листопада бойовики зірвали розведення сил та засобів на ділянці №3 в районі населених пунктів Богданівка і Петрівське Донецької області.</li>
        <li>Командувач ООС Володимир Кравченко на брифінгу <a href="https://www.pravda.com.ua/news/2019/11/8/7231346/">заявив</a>, що дзеркальне розведення у Петрівському має розпочатися 8 листопада з 12.00, якщо його не зірвуть бойовики. На момент цієї заяви не було підтвердження бойовиків про готовність до розведення.</li>
        <li>Після розведення сил у Петрівському і Золотому штаб планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <related>
        <a href="https://www.pravda.com.ua/news/2019/11/10/7231564/"/>
        <a href="https://www.pravda.com.ua/news/2019/11/10/7231563/"/>
        <a href="https://www.pravda.com.ua/news/2019/11/9/7231488/"/>
      </related>
    </article>
  </body>
</html>