<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903372/wat-als-mazzu-zijn-ontslag-krijgt-de-mogelijke-opvolgers-op-een-rij.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T13:30:00+00:00"/>
    <meta property="og:title" content="Wat als Mazzu zijn ontslag krijgt? De mogelijke opvolgers op een rij"/>
    <meta property="og:description" content="Bij"/>
  </head>
  <body>
    <article>
      <h1>Wat als Mazzu zijn ontslag krijgt? De mogelijke opvolgers op een rij</h1>
      <address>
        <time datetime="2019-11-11T13:30:00+00:00">11 Nov 2019, 13:30</time>
      </address>
      <p>
        <b>Bij <a href="https://www.voetbalprimeur.be/clubs/krc-genk">KRC Genk</a> ligt Felice Mazzu niet meer in de bovenste schuif. De <a href="https://www.voetbalprimeur.be/nieuws/903269/gnkgnt.html?utm_source=doorlink&amp;utm_medium=doorlink&amp;utm_campaign=doorlink">nederlaag</a> tegen <a href="https://www.voetbalprimeur.be/clubs/kaa-gent">KAA Gent</a> deed zijn trainersstoel nog wat meer wankelen. Dinsdag is er bij Genk een crisisberaad, maar wat als Mazzu ontslagen wordt. VoetbalPrimeur.be bekijkt enkele opvolgers.</b>
      </p>
      <p><b>Wouter Vrancken</b><br/>Het is een publiek geheim dat Genk Vrancken bovenaan op het verlanglijstje heeft staan. Er is één probleem, de ex-speler staat momenteel nog aan het roer bij KV Mechelen. Bij Malinwa willen ze de man die de club hielp aan promotie en nu aan de vierde plaats in de Jupiler Pro League niet kwijt. Maar ook voor Philippe Clement betaalde Genk destijds zonder problemen een afkoopsom.</p>
      <aside>Lees meer<br/><a href="https://www.voetbalprimeur.be/nieuws/903309/vrancken-ontkent-interesse-genk-er-is-geen-contact-tussen-ons-.html?itm_source=www.voetbalprimeur.be&amp;itm_medium=highlighted-content">Vrancken reageert op interesse van Genk: "Er is geen contact tussen ons"</a></aside>
      <p><b>Hein Vanhaezebrouck</b><br/>Ja, deze keuze is onorthodox. Toch klinkt zijn naam her en der in de wandelgangen. Vanhaezebrouck mislukte al eens in Limburg, maar dat waren andere tijden met een ander bestuur. Vanhaezebrouck is momenteel een vrije trainer, die bijklust als analist.</p>
      <p><b>Besnik Hasi</b><br/>Als speler was Hasi erg geliefd in Genk. Hij lag destijds al in de weegschaal met Clement. Hasi verdient tegenwoordig zijn brood in Saudi-Arabië bij Al-Raed. Maar wat als de oude liefde belt?</p>
      <figure>
        <img src="https://files.voetbalprimeur.nl/news/2019/08/10/v2_large_f28821a895ce4041ef54e6954829f6636c397558.jpg"/>
      </figure>
      <p><b>Gert Verheyen</b><br/>Na jaren als analist en bij de Brugse en Belgische jeugd gewerkt te hebben, probeerde Verheyen het vorig seizoen bij KV Oostende voor het eerst in de Jupiler Pro League. Het werd een wisselend succes. Verheyen nam zelf afscheid van de club. Hij zag te weinig potentie. Bij Genk is dat er genoeg.</p>
      <p><b>Stijn Vreven</b><br/>Van Diepenbeek naar Genk is vijf minuten rijden. Vreven kreeg dit seizoen de bons bij Beerschot, maar is een vakman. Vreven is een man met het hart op de tong. Een trainer die zegt waar het op staat, dat kunnen ze in Genk meer dan goed gebruiken.</p>
      <aside>Lees meer<br/><a href="https://www.voetbalprimeur.be/nieuws/903366/vandenbempt-ziet-het-somber-in-voor-mazzu-niet-de-juiste-man-op-dit-moment-.html?itm_source=www.voetbalprimeur.be&amp;itm_medium=highlighted-content">Vandenbempt ziet het somber in voor Mazzu: "Er zat geen leven in het elftal"</a></aside>
      <p><b>Jonas De Roeck</b><br/>Herman Van Holsbeeck zag iets in De Roeck en bij Anderlecht is het geloof in de assistent-trainer ook nog altijd groot. Ondanks de vele wisselingen binnen paars-wit bleef De Roeck op zijn post. De vraag is natuurlijk wil hij na STVV weer op zijn eigen benen staan.</p>
      <p><b>Marcel Keizer</b><br/>De eerste buitenlander uit ons lijstje komt uit Nederland. Keizer werd in 2017 bij Ajax plots gepromoveerd tot hoofdcoach. Won met Sporting in Portugal de beker. De Nederlander kreeg eerder dit seizoen de bons bij Sporting en is dus een vrij man.</p>
      <figure>
        <img src="https://files.voetbalprimeur.nl/news/2019/09/03/v2_large_79d79f67406a091941e9fb3132e6fb7e7fd78b90.jpg"/>
      </figure>
      <p><b>Claude Makélélé</b><br/>Kreeg in 2017 de kans bij KAS Eupen en greep die. De voormalige Franse topper werkt ondertussen voor Chelsea. Dat doet Makélélé in de schaduw. Zet Genk hem terug in de spotlights?</p>
      <p><b>Thierry Henry</b><br/>Afsluiten doen we met een grote naam, maar die als trainer nog altijd niet van de grond geraakt is. Henry liet in oktober 2018 de Rode Duivels achter zich om op eigen benen te gaan staan, maar bij AS Monaco gleed hij uit. Moet Genk hem een nieuwe kans geven op het hoogste niveau?<br/><br/><i>Hoe denk jij over de situatie rond Mazzu en wie zou eventueel zijn ideale opvolger zijn? Zet het in de comments!</i></p>
      <aside>Lees meer<br/><a href="https://www.voetbalprimeur.be/nieuws/903338/de-cond-haalt-uit-na-nieuw-verlies-dit-was-genk-onwaardig-.html?itm_source=www.voetbalprimeur.be&amp;itm_medium=highlighted-content">De Condé haalt uit na nieuw verlies: "Dit was Genk onwaardig"</a></aside>
    </article>
  </body>
</html>