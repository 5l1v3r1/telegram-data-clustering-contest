<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425568/h-parembash-toy-giannh-pappa-sthn-koinoboyleytikh-omada-ths-nd-gia-ta-problhmata-sta-dwdekanhsa"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T13:15:01+00:00"/>
    <meta property="og:title" content="Η παρέμβαση του Γιάννη Παππά στην κοινοβουλευτική ομάδα της ΝΔ για τα προβλήματα στα Δωδεκάνησα"/>
    <meta property="og:description" content="Ο Βουλευτής Δωδεκανήσου της ΝΔ Γιάννης Παππάς κατά τη διάρκεια της ομιλίας του στην κοινοβουλευτική ομάδα της ΝΔ ενώπιον του Πρωθυπουργού Κυριάκου Μητσοτάκη, έθιξε βασικά προβλήματα που αντιμετωπίζει ο νομός Δωδεκανήσου και χρήζουν άμεσης επίλυσης."/>
  </head>
  <body>
    <article>
      <h1>Η παρέμβαση του Γιάννη Παππά στην κοινοβουλευτική ομάδα της ΝΔ για τα προβλήματα στα Δωδεκάνησα</h1>
      <address>
        <time datetime="2019-11-11T13:15:01+00:00">11 Nov 2019, 13:15</time>
      </address>
      <p>
        <b>Ο Βουλευτής Δωδεκανήσου της ΝΔ Γιάννης Παππάς κατά τη διάρκεια της ομιλίας του στην κοινοβουλευτική ομάδα της ΝΔ ενώπιον του Πρωθυπουργού Κυριάκου Μητσοτάκη, έθιξε βασικά προβλήματα που αντιμετωπίζει ο νομός Δωδεκανήσου και χρήζουν άμεσης επίλυσης.</b>
      </p>
      <p>Ειδικότερα αναφέρθηκε αρχικά στην αναγκαιότητα κάλυψης των κενών στην πρωτοβάθμια και στην δευτεροβάθμια εκπαίδευση στα σχολεία των νησιών μας, καθώς με την κατάργηση των προνομίων των εκπαιδευτικών για τις νησιωτικές περιοχές από την κυβέρνηση του Σύριζα, δημιουργήθηκαν περισσότερα κενά στις σχολικές μονάδες που πρέπει να καλυψει το υπ. Παιδείας το αμέσως επόμενο διάστημα.</p>
      <p>Επιπλέον αναφέρθηκε στα προβλήματα που υπάρχουν στο χώρο της υγείας και συγκεκριμένα στις ελλείψεις ιατρών διαφόρων ειδικοτήτων στα νοσοκομεία των νησιών, στην αναγκαιότητα στελέχωσης τους το συντομότερο και στον σχεδιασμό που πρέπει να γίνει από το υπ.Υγείας για την αντιμετώπιση του ζητήματος μόνιμα.</p>
      <p>Επίσης ζήτησε να παραταθούν οι συμβάσεις, των επικουρικών ιατρών που υπηρετούν ήδη, για μία διετία. Όπως χαρακτηριστικά δήλωσε δεν γίνεται να ζητείται η παρέμβαση των Βουλευτών για ανάγκες που η πολιτεία έπρεπε να καλύπτει αυτομάτως.</p>
      <p>Όσον αφορά συγκεκριμένα για το νοσοκομείο της Ρόδου ζήτησε τη μετατροπή και αναβάθμιση του σε περιφερειακό νοσοκομείο δεδομένου οτι εξυπηρετεί περιστατικά όλου του νομού Δωδ/σου.</p>
      <p>Επιπρόσθετα για το μεταναστευτικό έγινε αναφορά στην ανάγκη επαναπατρισμού των μεταναστών που δεν δικαιούνται άσυλο και τη δημιουργία κέντρων κλειστού τύπου στην ηπειρωτική Ελλάδα.</p>
      <p>Τέλος έκανε ιδιαίτερη αναφορά στα δάνεια των επιχειρήσεων και των ιδιωτών από τις τράπεζες που έχουν τεθεί σε ειδική εκκαθάριση ,όπως η τράπεζα Δωδεκανήσου και τα οποία πλέον διαχειρίζονται ειδικοί εκκαθαριστές και στο ζήτημα της αναγκαιότητας ρύθμισης και αναδιάρθρωσης των δανείων.</p>
      <p>Οι ρυθμίσεις για τα κόκκινα δάνεια που θα τεθούν σε εφαρμογή για τους δανειολήπτες των συστημικών τραπεζών να ισχύσουν και για τους δανειολήπτες των συνεταιριστικών τραπεζών που τελούν υπό εκκαθάριση.</p>
    </article>
  </body>
</html>