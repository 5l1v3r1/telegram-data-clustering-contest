<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620974/%D8%A2%D8%BA%D8%A7%D8%B2-%D8%AB%D8%A8%D8%AA-%D8%A7%D9%85%D9%88%D8%A7%D9%84-%D9%88-%D8%AF%D8%A7%D8%B1%D8%A7%DB%8C%DB%8C%E2%80%8C%D9%87%D8%A7%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D9%88-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7%DB%8C%D8%B4%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:05:00+00:00"/>
    <meta property="og:title" content="آغاز ثبت اموال و دارایی‌های نمایندگان مجلس و خانواده‌هایشان"/>
    <meta property="og:description" content="ستاد سامانه «ثبت اموال و دارایی‌های نمایندگان مجلس شورای اسلامی» شروع به کار کرد."/>
  </head>
  <body>
    <article>
      <h1>آغاز ثبت اموال و دارایی‌های نمایندگان مجلس و خانواده‌هایشان</h1>
      <address>
        <time datetime="2019-11-11T13:05:00+00:00">11 Nov 2019, 13:05</time>
      </address>
      <p>
        <i>ستاد سامانه «ثبت اموال و دارایی‌های نمایندگان مجلس شورای اسلامی» شروع به کار کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ستاد «سامانه ثبت اموال نمایندگان مجلس شورای اسلامی» آغاز به کار کرد و تعدادی از نمایندگان مجلس، اطلاعات خود را در این سامانه بارگذاری کرده و کُدی را جهت بارگذاری لیست اموال و دارایی‌های خود دریافت کردند.</p>
      <p>در همین راستا، سخنگوی هیئت رئیسه مجلس گفت: ستاد ثبت اموال ودارایی نمایندگان تا پایان آبان ماه در مجلس مستقر خواهد ماند اما پیشنهاد می‌کنیم نمایندگان سریعتر برای این کار اقدام کنند.</p>
      <p>اسدالله عباسی سخنگوی هیئت رئیسه مجلس شورای اسلامی امروز پس از آغاز به کار ستاد ثبت اموال و دارایی نمایندگان مجلس شورای اسلامی در جمع خبرنگاران،گفت: از قوه قضاییه و به ویژه رئیس قوه قضاییه تشکر می کنم که تعامل و همکاری خوبی با مجلس در راه اندازی سامانه ثبت اموال و دارایی مسئولان داشتند.</p>
      <p>وی متذکر شد: طرح ثبت اموال و دارایی مسئولان در مجلس به تصویب رسید و مراجع قضایی هم این مصوبه را ابلاغ کردند و نمایندگان مجلس همانطور که اعلام کرده بودند اموال و دارایی خود را در سامانه مذکور ثبت می کنند، از امروز اموال خود را در این سامانه ثبت کردند.</p>
      <p>سخنگوی هیئت رئیسه مجلس با اشاره به اینکه حدود ۲۵۰ تا ۳۰۰ هزار نفر از مسئولان مشمول این قانون می شوند، تصریح کرد: هر کسی که از تاریخ ۲۳ دی ۹۴ مسئولیتی گرفته است شامل این قانون است و موظف است اموال و دارایی خود را در این سامانه ثبت کند</p>
      <p>عباسی بیان کرد: از آنجایی که در سال آخر کاری مجلس دهم هستیم، ابتدا اموال و دارایی های خود در سال ورودی خود به مجلس را ثبت می کنیم و سپس در هفتم خرداد ۹۹ یعنی زمان پایان مجلس دهم هم یک بار دیگر اموال و دارایی خود را در این سامانه ثبت کرده و به قوه قضاییه اعلام می کنیم.</p>
      <p>وی افزود: بنده و جمعی از نمایندگان در حال حاضر کد ثنا را دریافت کرده و اموال و دارایی خود و خانواده مان را باید ثبت و به قوه قضاییه اعلام کنیم که شامل اموال منقول و غیرمنقول، حقوق و دارایی ها و اوراق بهادار، منبع درآمد مستمر و دیگر مواردی است که در قانون ذکر شده است.</p>
      <p>سخنگوی هیئت رئیسه مجلس تصریح کرد: امیدواریم با ثبت اموال و دارایی مسئولان مردم اعتماد بیشتری به مسئولان داشته باشند و قوه قضاییه دارایی های مسئولان را تحت نظارت خود قرار دهد و قطعا این مساله منجر به پیشگیری از برخی جرایم و همچنین شبهات در مورد دارایی و اموال مسئولان می شود.</p>
      <p>عباسی با بیان اینکه از طریق این سامانه، قوه قضاییه صفر تا صد مسئولان را رصد می کند، خاطرنشان کرد: ستاد ثبت اموال ودارایی نمایندگان تا پایان آبان ماه در مجلس مستقر خواهد ماند اما از آنجایی که هفته آینده نمایندگان به حوزه انتخابی خود می روند پیشنهاد می دهیم هر چه سریع تر کد ثنا را دریافت کرده و سپس اموال و دارایی های خود را در سامانه مذکور به ثبت رسانند.</p>
      <p>
        <b>«ایمن‌آبادی» رئیس فراکسیون مستقلین می‌شود</b>
      </p>
      <p>سخنگوی فراکسیون مستقلین مجلس گفت: به احتمال زیاد جعفرزاده ایمن آبادی به عنوان رئیس فراکسیون مستقلین مجلس انتخاب خواهد شد.</p>
      <p>مهرداد لاهوتی که با مهر گفتگو کرده، درباره گزینه های ریاست فراکسیون مستقلین مجلس،گفت: از نظر اکثر اعضای فراکسیون مستقلین، عملکرد غلامعلی جعفرزاده ایمن آبادی نایب رئیس فراکسیون مستقلین رضایت بخش بوده و اکثر اعضا نگاه مثبتی نسبت به وی دارند.</p>
      <p>وی ادامه داد: بنده با اعضای فراکسیون مستقلین صحبت هایی داشته ام که اکثر آنان تمایل دارند در مدت باقی مانده مسئولیت ریاست فراکسیون مستقلین مجلس را به جعفرزاده ایمن آبادی محول کنیم.</p>
      <p>سخنگوی فراکسیون مستقلین مجلس شورای اسلامی تصریح کرد: این موضوع فردا در جلسه فراکسیون مستقلین مجلس مطرح خواهد شد و به احتمال زیاد جعفرزاده ایمن آبادی به عنوان رئیس این فراکسیون انتخاب خواهد شد.</p>
      <p>روز گذشته نمایندگان مجلس با استعفای کاظم جلالی رئیس فراکسیون مستقلین مجلس جهت حضور در سفارت ایران در روسیه موافقت کردند.</p>
    </article>
  </body>
</html>