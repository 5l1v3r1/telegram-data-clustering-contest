<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231642/"/>
    <meta property="og:site_name" content="Українська правда"/>
    <meta property="article:published_time" content="2019-11-11T13:52:11+00:00"/>
    <meta property="og:title" content="Прем’єр Польщі звинуватив Netflix у переписуванні історії"/>
    <meta property="og:description" content="Прем’єр-міністр Польщі Матеуш Моравецький написав листа до генерального директора компанії Netflix Ріда Гастінгса з вимогою виправити показану в документальному серіалі карту Польщі з нацистськими концентраційними таборами."/>
  </head>
  <body>
    <article>
      <h1>Прем’єр Польщі звинуватив Netflix у переписуванні історії</h1>
      <address>
        <time datetime="2019-11-11T13:52:11+00:00">11 Nov 2019, 13:52</time>
      </address>
      <p>Прем’єр-міністр Польщі Матеуш Моравецький написав листа до генерального директора компанії Netflix Ріда Гастінгса з вимогою виправити показану в документальному серіалі карту Польщі з нацистськими концентраційними таборами.</p>
      <p>Про це повідомляє <a href="https://www.eurointegration.com.ua/news/2019/11/11/7102897/">"Європейська правда"</a>.</p>
      <p>"Я написав листа главі Netflix Ріду Гастінгсу щодо історичних неточностей у кіновиробництві на цій платформі. Можливо, для їхніх творців це несуттєві помилки, але вони дуже шкідливі для Польщі, і наше завдання - твердо відповісти", - <a href="https://www.facebook.com/MorawieckiPL/posts/147331936611344">написав</a> польський прем’єр у Facebook.</p>
      <p>У пості він виклав текст листа, в якому зазначив, що "деякі матеріали, доступні на платформі Netlix, є неточними тією мірою, що "вони прикривають історичні факти і відбілюють реальних винуватців цих злочинів".</p>
      <p>Об’єктом претензій польського прем’єра є документальний міні-серіал "Диявол по сусідству", який розповідає історію вихідця з УРСР Івана Дем'янюка, охоронця концтабору Треблінка. </p>
      <p>"Нещодавно презентований серіал "Диявол по сусідству" представляє карту, на якій помилково розміщені кілька німецько-нацистських концтаборів у сучасних кордонах Польщі. Також немає коментарів і пояснень того, що цими таборами керували німці", - підкреслив польський глава уряду.</p>
      <figure>
        <img src="https://img.pravda.com/images/doc/d/6/d68bda3-1.jpg"/>
      </figure>
      <p>Він зазначив, що карта не тільки не відповідає дійсності, а й вводить в оману глядачів, оскільки передбачає, що Польща несе відповідальність за створення і управління таборами і вчинені в них злочини.</p>
      <p>"Моя країна в той час навіть не існувала як незалежна держава, і в цих таборах були вбиті мільйони поляків. З цієї причини цей елемент серії являє собою не що інше, як переписування історії ", - написав польський прем'єр-міністр.</p>
      <p>"Я вважаю, що ця жахлива помилка була допущена ненавмисно. І я сподіваюся, що ви зможете виправити її якомога швидше, змінивши карту або поінформувавши підписників про помилку іншим способом", - підкреслив Моравецький.</p>
      <related>
        <a href="https://www.pravda.com.ua/news/2019/11/11/7231597/"/>
        <a href="https://www.pravda.com.ua/news/2019/11/11/7231595/"/>
        <a href="https://www.pravda.com.ua/news/2019/11/10/7231560/"/>
      </related>
    </article>
  </body>
</html>