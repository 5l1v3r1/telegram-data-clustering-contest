<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620975/%D8%B3%D8%B1%D9%84%D8%B4%DA%A9%D8%B1-%D8%A8%D8%A7%D9%82%D8%B1%DB%8C-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%A8%D9%87-%D9%85%D8%B0%D8%A7%D9%82-%D8%A8%D8%B1%D8%AE%DB%8C%E2%80%8C%D9%87%D8%A7-%D8%AE%D9%88%D8%B4-%D9%86%DB%8C%D8%A7%D9%85%D8%AF%D9%87-%D8%A7%D8%B3%D8%AA-%D9%85%D8%AD%D8%B3%D9%86-%D8%B1%D8%B6%D8%A7%DB%8C%DB%8C%D9%BE%DB%8C%D8%B4%D8%B1%D9%81%D8%AA%E2%80%8C%D9%87%D8%A7%DB%8C-%D9%86%D8%B8%D8%A7%D9%85%DB%8C-%D8%B1%D8%A7-%D8%A8%D8%A7%DB%8C%D8%AF-%D8%A8%D9%87-%D8%A8%D8%AE%D8%B4%E2%80%8C-%D8%A7%D9%82%D8%AA%D8%B5%D8%A7%D8%AF-%D8%AA%D8%B3%D8%B1%DB%8C-%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:09:00+00:00"/>
    <meta property="og:title" content="سرلشکر باقری: مبارزه با فساد به مذاق برخی‌ها خوش نیامده است /محسن رضایی:پیشرفت‌های نظامی را باید به بخش‌ اقتصاد تسری دهیم"/>
    <meta property="og:description" content="رئیس ستاد کل نیروهای مسلح گفت: عدالتی که مطلوب حکومت اسلامی است و می‌تواند موجب رضایت مندی مردم شود مدتی است به خوبی پیش گرفته شده است هرچند که خوشایند عده‌ای نباشد."/>
  </head>
  <body>
    <article>
      <h1>سرلشکر باقری: مبارزه با فساد به مذاق برخی‌ها خوش نیامده است /محسن رضایی:پیشرفت‌های نظامی را باید به بخش‌ اقتصاد تسری دهیم</h1>
      <address>
        <time datetime="2019-11-11T13:09:00+00:00">11 Nov 2019, 13:09</time>
      </address>
      <p>
        <i>رئیس ستاد کل نیروهای مسلح گفت: عدالتی که مطلوب حکومت اسلامی است و می‌تواند موجب رضایت مندی مردم شود مدتی است به خوبی پیش گرفته شده است هرچند که خوشایند عده‌ای نباشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرلشکر محمد باقری رئیس ستاد کل نیروهای مسلح در اولین همایش ملی حکمرانی اسلامی که پیش از ظهر امروز دوشنبه(20 آبان) در دانشگاه عالی دفاع ملی برگزار شد، گفت: حکمرانی اسلامی موضوع بسیار مهم و اساسی و به عنوان گام اول است و امید داریم که بتوانیم با آموزش مناسب بتوانیم در این مسیر موفقیت بیشتری داشته باشیم.</p>
      <p>رییس ستاد کل نیروهای مسلح تصریح کرد : امروز بر همه آشکار شده که حکم رانی‌ها بر اساس مکاتب انسانی مانند سوسیالیست و لیبرالیسم راه به جایی نمی‌برد، انقلاب اسلامی یک ایده جدید حکمرانی را معرفی کرده است.</p>
      <p>سرلشکر باقری، افزود : امام خمینی (ره) این ایده را مطرح کرد که بر اساس فرامین الهی می‌شود یک نوع حکومت الهی را تشکیل داد، انقلاب اسلامی با نفس طاغوت داخلی و نفس استکبار جهانی و سردادن شعار نه شرقی و نه غربی تلاش کرده که کشور را بر اساس فرامین الهی اداره کند.</p>
      <p>سرلشکر باقری تاکید کرد :مسئله بعدی، پاسخگویی مسئولان به ملت و خداوند متعال است، مسئولان باید خود را در مقابل مردم و خداوند پاسخ گو بدانند و بر عملکرد خود دقت و نظارت داشته باشند.</p>
      <p>وی همچنین شفافیت و مبارزه با فساد و سو استفاده از قدرت را از دیگر اصول حکمرانی در اسلام و حکومت امام علی (ع) دانست و افزود :عدالت از اصول اساسی در حکومت امام علی (ع) بود و ایشان می فرمودند که اگر بیت المال را کابین زنان تان کرده باشید آنها را باز پس می گیرم، عدالتی که مطلوب حکومت اسلامی است و می‌تواند موجب رضایت مندی مردم شود، آن چیزی که چند وقتی است به خوبی پیش گرفته شده، هرچند که خوشایند عده‌ای نباشد.</p>
      <p>رئیس ستاد کل نیروهای مسلح ادامه داد : در جنگ جهانی دوم ارتش به دلیل اینکه فرماندهان آن وابسته بودند و به ملت وابستگی نداشتند، مقاومتی در برابر متجاوزان نکردند ، اما بعد از انقلاب ما توطئه های دشمنان انقلاب اسلامی، جنگ تحمیلی و بعد از آن با تهدید مستقیم آمریکا مواجه شدیم، در کنار آن با اقدامات منافقین و ترور مواجه شدیم که تعداد زیادی از مردم شریف ما را به شهادت رساندند و بعد از آن با تروریسم فرا منطقه ای روبرو بودیم.</p>
      <p>سرلشکر باقری ادامه داد: انقلاب اسلامی با همه این تهدیدات و البته تحریم، با رهبری رهبر انقلاب و امام خمینی ره، دشمن را کیلومتر ها از مرز ها دور کرد و امروز در حوزه دفاعی مانند حوزه موشکی و مخابرات حرف های بسیاری برای گفتن در سطح منطقه و جهان داریم.</p>
      <p>وی همچنین به بیانیه گام دوم انقلاب اسلامی که از سوی مقام معظم رهبری ابلاغ شده است اشاره کرد و گفت: در بیانیه گام دوم انقلاب اسلامی رهبر معظم انقلاب اسلامی روش حکمرانی و آینده انقلاب و نظام اسلامی را ترسیم کرده اند که در این مسیر تبعیت از ولایت فقیه و استقامت راه رسیدن به موفقیت است، ایشان جوانان را موتور حرکت انقلاب اسلامی می دانند، در بیانات مقام معظم رهبری نظام آموزش و پرورش و همه دستگاه های که در تربیت و آموزش نقش دارند را خطاب قرار داده و بر اهمیت کار آنها تاکید کرده اند.</p>
      <p>
        <b>پیشرفت‌های حوزه نظامی را باید به بخش‌های اقتصاد و فرهنگ تسری دهیم</b>
      </p>
      <p>محسن رضایی دبیر مجمع تشخیص مصلحت نظام نیز در همایش ملی حکمرانی اسلامی که صبح امروز (دوشنبه) در دانشگاه دفاع ملی برگزار شد، با گرامیداشت ایام مبارک ربیع و میلاد با سعادت پیامبر اسلام و امام جعفر صادق گفت: در هر جامعه ای به دلیل آنکه هر انسانی استدلال متفاوتی دارد، گروه های اجتماعی مختلفی فارغ از دولت مستقر آن شکل گرفته و کارکردهای خود را دارد.</p>
      <p>وی افزود: یک گروه از این گروه های اجتماعی نخبگان هستند که به دلیل استعداد خود تولید علم و دانش می کنند. گروه دیگر صاحبان صنعت بوده و در تمامی حوزه های اقتصادی فعال هستند. گروه دیگر نظامیان هستند. بخش دیگر گروه مستضعفان هستند که به دلیل سن یا وضعیت معیشتی احتیاج به کمک دارند. آنچه همیشه در جامعه و بحث حکمرانی مطرح بوده این است که چگونه این گروه ها را با هم هماهنگ کرد و با ایجاد هم افزایی به یک انسجام ملی دست یافت و پیشرفت کشور را تضمین کرد.</p>
      <p>دبیر مجمع تشخیص مصلحت نظام تصریح کرد: تجربه نشان داده که لیبرالیسم غربی توان انسجام بخشیدن به مردم را ندارد و پیشرفت و تعالی بشر را تضمین کند. حکمرانی مناسب مدنظر ما در کشور ایجاد منظومه‌ای برای تعالی بشر و پیشرفت کشور است.</p>
      <p>سرلشکر رضایی ادامه داد: هیچ نقطه از اهالی بشر نیست که موجب اقدامات جمعی نشود و باید حکمرانی مطلوب تحرک بخشی جامعه را تضمین کند. البته تجربه ثابت کرده که گاها برخی حکمرانی ها وضعیت را بدتر کرده اند و باید در حوزه رهبری ظرفیت و قابلیت فردی و سازمانی مورد نظر باشد تا حکمرانی مطلوب باشد و جامعه را توسعه دهد.</p>
      <p>وی اظهار داشت: این ظرفیت و قابلیت فردی و سازمانی باید در حوزه رهبری، مردم و مدیریت مورد توجه قرار بگیرد تا به یک حکمرانی مطلوب و سالم برسیم.</p>
      <p>دبیر مجمع تشخیص مصلحت نظام خاطرنشان کرد: ظرفیت رهبران باید شناخته شود و هر فردی نمی تواند حکمران باشد. قابلیت حکمرانی نیز اندیشه، رویکرد و منش آنان است. با نگاهی به پیش از انقلاب می بینم این ظرفیت و قابلیت وجود نداشت. بعد از انقلاب هم وضعیت بسیار بهتر شده ولی هنوز ایراداتی در این زمینه ها است.</p>
      <p>رضایی اضافه کرد: مشکل ما در منظومه حکمرانی کشور به وجود برخی مشکلات در حوزه مدیریت بازمی گردد. رهبری و مدیریت جهادی در حقیقت با سه مولفه دین خدا، مردم و جهاد و فعالیت جهادی کار دارد. وقتی این سه رکن را در جامعه مطالعه می کنیم متوجه می شویم که هر سه وجود دارد ولی در برخی امورات مانند اقتصاد و فرهنگ دقیقا پیاده نشده اند.</p>
      <p>وی گفت:مشکل ما از مفهوم ولایت شروع می شود ‌و برخی هنوز در کشور ما مفهوم ولایت را درک نکرده اند. مفهوم ولایت در اندیشه رهبری یعنی همبستگی، با هم راه رفتن و با هم به مقصد رسیدن.</p>
      <p>دبیر مجمع تشخیص مصلحت نظام افزود: حکمرانی دو وجه مدیریت و رهبری دارد. در بنگاه ها هیئت مدیره نقش رهبری دارد و مدیرعامل آن نقش مدیریت را دارد. اگر میان این دو بخش همبستگی نباشد، بنگاه مشکل پیدا می کند و همین موضوع بحث دوری از ولایت است.</p>
      <p>رضایی اظهار داشت: چرا امروز در کشور از لحاظ امنیتی وضعیت خوبی داریم. وقتی موشک بومی ما هواپیمای پیشرفته آمریکایی را می زند و در مقابل واشنگتن هیچ غلطی نمی کند، این به معنی اقتدار ولایت است. شکوهی که امروز به دست آورده‌ایم بحث اقتدار ولایت است.</p>
      <p>وی تصریح کرد: پیشرفت هایی که در حوزه نظامی و امنیتی داشته‌ایم به دلیل داشتن الگوی موفق و خوب حکمرانی بوده است. اگر این مدل را در حوزه اقتصاد و فرهنگ تسری دهیم، مشکلات در سایر بخش ها حل شده و کشور توسعه می یابد. ما باید در کشور یک مدل واحد حکمرانی داشته باشیم تا در همه زمینه ها مانند بخش دفاعی رشد کنیم.</p>
      <p>دبیر مجمع تشخیص مصلحت نظام گفت: ما باید به این نکته برسیم که دلایل پیشرفت را یافته و با الگوگیری از آن، بخش هایی که پیشرفت نکرده ایم را توسعه دهیم.</p>
      <p>رضایی افزود: مشارکت دادن جدی مردم در اداره کشور، باعث رشد ما در حوزه دفاع و امنیت شد. وقتی به مردم میدان و اختیار دادیم، پیشرفت کردیم. چرا سرمایه را در اختیار مردم قرار ندهیم؟ مردم اکوسیستم شهرها و کشورها هستند و با اصلاح حکمرانی می‌توان کشور را توسعه داد.</p>
      <p>وی تصریح کرد: آنجا که مشکل داریم، باید دلایلش را بشناسیم و از تجارب موفق، در آن حوزه‌ها استفاده کنیم. ما امروز تجارب بسیار خوبی در حکمرانی مطلوب در برخی حوزه ها داریم که از دوران صفویه بی نظیر است و می‌توانیم از تجارب آن در سایر بخش ها که مشکل داریم استفاده کنیم. باید نیروی انسانی را تربیت و برای حکمرانی آماده کرد.</p>
      <p>سردار رضایی خاطرنشان کرد: مشکل ما وجود چند الگوی حکمرانی در کشور است که باید آن را واحد کنیم تا کشور توسعه یابد.</p>
      <p>منبع: خبرگزاری مهر و تسنیم</p>
    </article>
  </body>
</html>