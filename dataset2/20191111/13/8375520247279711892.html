<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sbu-zablokuvala-viplati-pensiy-boyovikam-ta-pomerlim-v-ordlo-639186.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T13:22:00+00:00"/>
    <meta property="og:title" content="СБУ заблокувала виплати пенсій бойовикам та померлим в ОРДЛО"/>
    <meta property="og:description" content="Під час обшуків за місцями проживання фігурантів справи вилучено понад 800 незаконно оформлених банківських карток та документи, які доводять багатомільйонні оборудки із соціальними виплатами"/>
  </head>
  <body>
    <article>
      <h1>СБУ заблокувала виплати пенсій бойовикам та померлим в ОРДЛО</h1>
      <address>
        <time datetime="2019-11-11T13:22:00+00:00">11 Nov 2019, 13:22</time>
      </address>
      <h4>Під час обшуків за місцями проживання фігурантів справи вилучено понад 800 незаконно оформлених банківських карток та документи, які доводять багатомільйонні оборудки із соціальними виплатами</h4>
      <p>На Харківщині контррозвідники та слідчі Служби безпеки України викрили механізм фінансування терористичних організацій «Л/ДНР» через оборудки із соціальними виплатами. Про це повідомляє <a href="https://ssu.gov.ua/ua/news/1/category/2/view/6699#.zNBUCQZs.dpbs">пресцентр СБУ</a>.</p>
      <p>Організував протиправну схему переселенець із Луганщини, який тривалий час проживає в Харкові. За грошову винагороду ділок пропонував мешканцям тимчасово окупованих територій сприяння в протиправному нарахуванні пенсій та інших видів державної соціальної допомоги.</p>
      <p>За сприяння співробітників управлінь пенсійного фонду, праці та соціального захисту населення, а також працівників банківських установ ділок оформлював документи на громадян, які постійно проживають в ОРДЛО.</p>
      <p>Серед них виявлено бойовиків терористичних організацій «Л/ДНР», а також померлих осіб. Під час восьми обшуків за місцями проживання фігурантів справи вилучено понад 800 незаконно оформлених банківських карток та документи, які доводять багатомільйонні оборудки із соціальними виплатами.</p>
      <figure>
        <img src="https://glavcom.ua/img/forall/users/106/10697/n_6699_50155089.jpg"/>
        <figcaption>Фото: ssu.gov.ua</figcaption>
      </figure>
      <p>Наразі організатору протиправної схеми повідомлено про підозру.</p>
      <p>Тривають слідчі дії для з`ясування реальних масштабів оборудки та притягнення до відповідальності інших осіб, причетних до протиправної діяльності.</p>
      <p>Викриття незаконної схеми здійснювалось під процесуальним керівництвом прокуратури Харківської області.</p>
      <related>
        <a href="https://glavcom.ua/news/u-sbu-prokomentuvali-dopit-kolishnogo-komandira-roti-batalyonu-aydar-639150.html"/>
        <a href="https://glavcom.ua/country/politics/odin-zi-spijmanih-sbu-visokopostavlenih-teroristiv-dnr-mozhe-uniknuti-vidpovidalnosti-638980.html"/>
        <a href="https://glavcom.ua/news/sbu-na-prikarpatti-nakrila-pidprijemciv-yaki-nezakonno-eksportuvali-lis-638932.html"/>
      </related>
    </article>
  </body>
</html>