<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97nu-ochiku%d1%94-babina-zima-gidrometczentr/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-11T13:16:00+00:00"/>
    <meta property="og:title" content="Україну очікує «бабина зима» — Гідрометцентр"/>
    <meta property="og:description" content="Глобальне потепління триває, це стосується і території України. Тепла погода, що спостерігається восени 2019 року, більш характерна для першої половини жов"/>
  </head>
  <body>
    <article>
      <h1>Україну очікує «бабина зима» — Гідрометцентр</h1>
      <address>
        <time datetime="2019-11-11T13:16:00+00:00">11 Nov 2019, 13:16</time>
      </address>
      <figure>
        <img src="https://infoindustria.com.ua/wp-content/uploads/2019/11/winter-2080070_1920.jpg"/>
      </figure>
      <p>
        <b>Глобальне потепління триває, це стосується і території України. Тепла погода, що спостерігається восени 2019 року, більш характерна для першої половини жовтня, ніж для середини листопада. Експерти очікують, що зима також може бути аномально теплою, це дасть озимим посівам переваги, повідомляє ІА «Інфоіндустрія».</b>
      </p>
      <p>«Природа цього року подарувала нам не лише бабине літо, а й бабину осінь. Можливо, будемо мати і «бабину зиму». Що було б дуже актуально, зважаючи на стан посівів озимих культур. Адже 40% озимих посіяно дуже пізно, що було пов’язано з жорсткою і великою за територією ґрунтовою посухою», — розказала  <b>Тетяна Адаменко, голова відділу агрометеорології Гідрометцентру на </b><b>Панельній дискусії з питань сільського господарства на сході України в рамках виставки «СхідЕкспо».</b></p>
      <p>Зміна клімату вплинула на строки посіву озимих по всій Україні. «З 5 по 10 жовтня сіяли пшеницю на Чернігівщині – це терміни гранично допустимі для Півдня, не для Півночі України. Тобто сільгоспвиробники уже на рівні інтуїції адаптуються до змін клімату», — додала спікер.</p>
      <p>Глобальне потепління по-різному проявляється в різних регіонах. Швидше за все теплішають Північні області – там різниця і в максимальних і в середніх температурах зменшується з кожним роком. «Тільки за рахунок тривалості дня в Чернігівській області не досягнуті такі середньорічні температури, як у Херсонській області», — пояснила вона.</p>
      <figure>
        <img src="http://infoindustria.com.ua/wp-content/uploads/2019/11/20191108144445.jpg"/>
      </figure>
      <p>Схід України також в тренді потепління – температура підвищується досить інтенсивно і практично протягом всього року. «Однак, найбільше потепліли, як і по всій території України, зимові і літні місяці», — додала Адаменко.</p>
      <p>ІА «Інфоіндустрія»</p>
    </article>
  </body>
</html>