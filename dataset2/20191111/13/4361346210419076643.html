<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/kinos-a-spice-girls-nem-mert-egy-szinpadra-allni-adele-lel/186357"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T13:00:00+00:00"/>
    <meta property="og:title" content="Kínos: a Spice Girls nem mert egy színpadra állni Adele-lel"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kínos: a Spice Girls nem mert egy színpadra állni Adele-lel</mark>
      </h1>
      <address><time datetime="2019-11-11T13:00:00+00:00">11 Nov 2019, 13:00</time> by <a rel="author">Bors</a></address>
      <p>Igencsak felemásra sikeredett a legendás lánybanda visszatérő turnéja, kezdve azzal, hogy Victoria Beckham nemet mondott, így csak négyen álltak színpadra, ráadásul az egykori Posh Spice állítólag <a href="http://www.borsonline.hu/celeb/victoria-beckham-megtiltotta-a-csaladjanak-hogy-megnezze-az-ujra-osszeallt-spice-girlst/174819">még a családjának is megtiltotta</a>, hogy megnézzék volt énekestársait. Ha ez nem lett volna elég, a technika sem volt kegyes a lányokhoz: volt olyan koncert, ahol a pocsék hangosítás miatt <a href="http://www.borsonline.hu/celeb/oriasi-bukta-volt-a-spice-girls-koncertje-a-rajongok-visszakovetelik-a-penzuket/176224">a közönség azt sem tudta, épp melyik szám szól</a>, míg máshol a <a href="http://www.borsonline.hu/celeb/ismet-botranyosra-sikeredett-egy-spice-girls-koncert-ez-mar-nagyon-kinos/176616">tömeg okozott gondot</a> a szervezőknek.</p>
      <p>Nos, most az egyik tag, Mel C egy újabb kínos részletet árult el: a csapatnak ugyanis az utolsó koncerten esélye lett volna együtt énekelnie Adele-lel, de a lányok leszavazták, mondván: tartottak tőle, hogy az Oscar- és tizenötszörös Grammy-díjas sztár egyszerűen leénekli őket a színpadról - írja a Daily Mail. (Lássuk be, Adele tehetségét ismerve ennek valóban meg volt a kockázata...) Adele egyébként a 2 Become 1-t szerette volna elénekelni a lányokkal.</p>
      <figure>
        <img src="http://media.borsonline.hu/cikk/20/191931/big-lead/650x360/2020447_000-dv1367076.jpg"/>
        <figcaption>A lányok ráparáztak, hogy Adele (kis képen) leénekli őket - így inkább nem kockáztattak © AFP</figcaption>
      </figure>
      <p>Adele egyébként gyermekkora óta nagy Spice Girls-rajongó, és már attól is hatalmas extázisba került, hogy együtt bulizhatott a VIP-ben a fűszerlányokkal.</p>
    </article>
  </body>
</html>