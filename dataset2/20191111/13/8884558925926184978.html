<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/dijaki-pomorske-sole-premagali-studente"/>
    <meta property="og:site_name" content="Primorske novice"/>
    <meta property="article:published_time" content="2019-11-11T13:23:29+00:00"/>
    <meta property="og:title" content="Dijaki pomorske šole premagali študente"/>
    <meta property="og:description" content="Tudi letos, na 21. mednarodnem veslaškem tekmovanju v kuterjih v soboto v Portorožu, so v cilj prvi priveslali dijaki Gimnazije, elektro in pomorske šole (GEPŠ) Piran. V ženski konkurenci so zmagale študentke Fakultete za pomorstvo in promet."/>
  </head>
  <body>
    <article>
      <h1>Dijaki pomorske šole premagali študente</h1>
      <address><time datetime="2019-11-11T13:23:29+00:00">11 Nov 2019, 13:23</time> by <a rel="author">Katja Gleščič</a></address>
      <p>
        <b>Tudi letos, na 21. mednarodnem veslaškem tekmovanju v kuterjih v soboto v Portorožu, so v cilj prvi priveslali dijaki Gimnazije, elektro in pomorske šole (GEPŠ) Piran. V ženski konkurenci so zmagale študentke Fakultete za pomorstvo in promet.</b>
      </p>
      <figure>
        <img src="https://static.primorske.si/foto/highres/gnweb/719190_zmagovalna_ekipa_pomorske_-ole.jpg"/>
        <figcaption>Zmagovalci: dijaki Gimnazije, elektro in pomorske šole Piran  Foto: Valdi Palčič</figcaption>
      </figure>
      <p><b>PORTOROŽ</b> &gt; Dijaki GEPŠ so premagali študente portoroške Fakultete za pomorstvo in promet na drugem mestu ter še 11 ekip pomorskih šol ter ljubiteljev tradicionalnega veslanja iz Srbije, Hrvaške, Italije in Slovenije. V ženski konkurenci pa so zmagale študentke Fakultete za pomorstvo in promet pred ekipo športno rekreativne skupine Špunjete.</p>
      <p>Moško konkurenco so sestavljale ekipe pomorske šole iz Beograda, Bakra, Trsta in Portoroža, tehnične fakultete z Reke, pomorske fakultete z Reke in Portoroža (FPP), ekipe Društva ljubiteljev starih bark Piran, slovenske vojne mornarice, športno rekreativne skupine Špunje, veteranske ekipe pomorske šole iz Trsta ter veteranske ekipe pomorske šole in FPP Portorož.</p>
      <p>Žensko konkurenco pa ekipe pomorske šole iz Beograda, Bakra in Portoroža, tehnične fakultete z Reke, pomorske fakultete z Reke in Portoroža (FPP), športno rekreativne skupine Špunjete ter navtičnega društva Kraška mornarica.</p>
      <p>V uvodni prijateljski regati sta se pomerili ekipi profesoric in profesorjev pomorske šole iz Bakra in domače združene profesorske ekipe pomorske šole in fakultete, ki je na koncu tudi slavila.</p>
      <p>Šolski kuter je vrsta čolna, ki je namenjen izobraževanju, vajam in urjenju mornarskih spretnosti, njegovo posadko pa sestavlja deset veslačev in vodja-krmar.</p>
      <slideshow>
        <figure>
          <img src="https://static.primorske.si/foto/highres/gnweb/719190_ekipa_dijakinj_pomorske_-ole_p.jpg"/>
          <figcaption>Dijakinje pomorske šole so osvojile peto mesto. Foto: Valdi Palčič</figcaption>
        </figure>
        <figure>
          <img src="https://static.primorske.si/foto/highres/gnweb/719190_zmagovalci_v_cilj____foto_vald.jpg"/>
          <figcaption>Zmagovalci v cilju Foto: Valdi Palčič</figcaption>
        </figure>
      </slideshow>
    </article>
  </body>
</html>