<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/har-fatt-mange-svar/71803204"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T13:23:31+00:00"/>
    <meta property="og:title" content="- Har fått mange svar"/>
    <meta property="og:description" content="Ole Gunnar Solskjær mener seieren over Brighton er det beste laget hans har prestert denne sesongen."/>
  </head>
  <body>
    <article>
      <h1>- Har fått mange svar</h1>
      <h2>Ole Gunnar Solskjær mener seieren over Brighton er det beste laget hans har prestert denne sesongen.</h2>
      <address><time datetime="2019-11-11T13:23:31+00:00">11 Nov 2019, 13:23</time> by <a rel="author">Christian M. Hugsted (I England)</a></address>
      <p>
        <b>Manchester United - Brighton 3-1</b>
      </p>
      <p>MANCHESTER (Dagbladet): Manchester United tar landslagspause med fem seire på de seks siste kampene i alle turneringer.</p>
      <p>Mot Brighton satt også det offensive spillet til tider veldig bra.</p>
      <p>- Disse seks ukene siden forrige landslagspause, da vi startet mot Liverpool, har vi hatt fem seire og ett tap. Bournemouth-kampen var selvfølgelig skuffende, men vi har fått mange svar på hva vi forsøker å gjøre. Hvis de ikke får selvtillit fra dette, vet jeg ikke hva jeg skal si til dem, sier Solskjær på pressekonferansen etter kampen.</p>
      <p>
        <b>For Manchester United burde vunnet kampen med langt flere mål. Solskjær forstår ikke hvordan United ikke scoret mer.</b>
      </p>
      <p>- Det er det beste vi har gjort denne sesongen. Du kan se tilbake på Chelsea-kampen, men i dag, reaksjonen etter baklengsmålet var fantastisk. Jeg aner ikke hvordan vi ikke endte opp med å score fem, seks, sju mål, sier Solskjær på pressekonferansen etter kampen.</p>
      <h3>Snuoperasjon</h3>
      <p>Han var i tydelig godt humør. Ikke så rart etter snuoperasjonen United har hatt etter flere tøffe kamper tidligere i sesongen.</p>
      <p>- Det har vært fantastisk disse to kampene, med mye offensivt spill - vi skulle scoret flere mål - men de prøver på det, de angriper og de nyter det, sier Solskjær om egne spillere og fortsetter:</p>
      <p>- Jeg tror et par supportere som har vært her, unge gutter som kanskje har vært her de to siste kampene tenker: «Jeg vil være som Williams, jeg vil være som Martial, jeg vil være som Rashford». Men disse er fortsatt unge gutter selv. De kommer til å ha oppturer og nedturer. I dag var det en kamp hvor du starter bra, får selvtillit og så handlet det til slutt om hvor mange mål vi kom til å score, sier Solskjær.</p>
      <h3>Ungt mannskap</h3>
      <p>Det ble også påpekt at Manchester United stilte med det yngste laget av samtlige klubber i Premier League denne sesongen.</p>
      <p>- Det er ikke et mål i seg selv, men det sier litt om hva vi gjør. Det er klart at når Ashley (Young) ikke spiller, og Brandon (Williams) spiller for ham, så hjelper det på, sier Solskjær med et smil.</p>
      <p>
        <b>- De lærer. De har fått noen tøffe lærepenger, men de lærer av det, sier han videre.</b>
      </p>
      <p>Manchester United fikk en støkk da Brighton reduserte ut fra ingenting i andre omgang, men det var vekkeren de røde trengte. Like etterpå scoret Marcus Rashford.</p>
      <h3>Fleipet</h3>
      <p>Tidligere i kampen hadde Brighton scoret selvmål og Andreas Pereira funnet veien til nettmaskene.</p>
      <p>- Jeg syns det var et «proper» (ordentlig) selvmål, sier Solskjær, som spilte på etternavnet til den uheldige Brighton-spilleren Davy Pröpper, som satte ballen i eget nett.</p>
      <p>Smilet var med andre ord på plass.</p>
    </article>
  </body>
</html>