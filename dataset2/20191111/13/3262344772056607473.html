<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33026/unieuro-black-friday-prime-offerte"/>
    <meta property="og:site_name" content="DDay.it"/>
    <meta property="article:published_time" content="2019-11-11T13:35:00+00:00"/>
    <meta property="og:title" content="La famiglia Addams lancia il Black Friday di Unieuro. Oggi -22% su tutto, da domani via alle offerte"/>
    <meta property="og:description" content="Sarà la Famiglia Addams (magistralmente replicata e trasferita ai giorni d'oggi) a lanciare le offerte di Unieuro per il Black Friday. Offerte che partono già oggi, con lo sconto del 22% su tutto e poi, da domani, con una sequenza di offerte che culminerà nel weekend di fine mese."/>
  </head>
  <body>
    <article>
      <h1>La famiglia Addams lancia il Black Friday di Unieuro. Oggi -22% su tutto, da domani via alle offerte</h1>
      <h2>Sarà la Famiglia Addams (magistralmente replicata e trasferita ai giorni d'oggi) a lanciare le offerte di Unieuro per il Black Friday. Offerte che partono già oggi, con lo sconto del 22% su tutto e poi, da domani, con una sequenza di offerte che culminerà nel weekend di fine mese.</h2>
      <address><time datetime="2019-11-11T13:35:00+00:00">11 Nov 2019, 13:35</time> by <a rel="author">Gianfranco Giardina</a></address>
      <p>Unieuro si affida alla <b>Famiglia Addams</b> per la grande campagna promozionale che da oggi - <b>Singles' day</b> - porta fino al <b>Black Friday</b>. Saranno infatti i personaggi della celebre serie TV (replicati - va detto - in maniera decisamente fedele) a lanciare tutte le offerte che Unieuro sta predisponendo per questa fine di novembre, oramai diventata la fase di maggiore proporzionalità e vendite del mercato. Unieuro recupera così il suo ruolo vicino alle famiglie, sostituendo con i divertenti personaggi in bianco e nero della famiglia più "spaventosa" di sempre, il ruolo che lo scorso anno fu, fra qualche polemica, di Rocco Siffredi.</p>
      <figure>
        <iframe src="https://www.youtube.com/embed/gTvJQ8Pq2NI" width="640" height="360" data-service="Youtube" scrolling="no"/>
      </figure>
      <p>Così, con un clima "dark" (ma in fondo questo benedetto venerdì 29 è chiamato "black"), non solo compaiono i personaggi degli Addams nello spot televisivo, tassativamente in bianco e nero, ma lo fanno insieme ai prodotti più significativi del Black Friday di Unieuro, prodotti che invece sono gli unici a colori.</p>
      <figure>
        <img src="https://cdn.dday.it/system/uploads/picture/image/58591/content_small_addams01.jpg"/>
        <figcaption>Personaggi a confronto: sopra gli originali degli anni '60; sotto gli attori che hanno impersonato la Famiglia Addams negli spot di Unieuro.</figcaption>
      </figure>
      <p>Si scorgono, nello spot principale, il Google Home Mini, un robot Roomba, un notebook HP, un frigorifero Samsung con Family Hub e l'immancabile aspirapolvere Dyson.</p>
      <figure>
        <img src="https://cdn.dday.it/system/uploads/picture/image/58592/content_small_addams02.jpg"/>
      </figure>
      <p>Tutti prodotti che verranno presentati e utilizzati, negli spot specifici, dai personaggi della Famiglia Addams. "<i>In Morticia e Gomez, lo zio Fester, i ragazzi, Lerch e gli altri personaggi</i> - ci ha detto <b>Marco Titi</b>, direttore marketing di Unieuro - <i>abbiamo riscoperto dei personaggi modernissimi, ben più di quello che l'epoca di realizzazione del telefilm</i> (gli annisessanta, ndr) <i>farebbero pensare. I prodotti tecnologici entrano in casa Addams con naturalezza: Mano, per esempio, sembra fatta apposta per fare i selfie</i>".</p>
      <figure>
        <img src="https://cdn.dday.it/system/uploads/picture/image/58593/content_small_addams03.jpg"/>
      </figure>
      <p>Battute a parte, la varietà dei caratteri e dei personaggi, incredibilmente ben delineati da Charles Addams nel lontano 1938, si presta incredibilmente a rappresentare tutte le anime e le esigenze familiari, alle prese con prodotti hi-tech di ogni settore. Scelta azzeccata anche per quanto riguarda la musica: il jingle di 4 note degli Addams, ripreso in maniera fedele nello spot, è noto praticamente a tutti, grandi e bambini.</p>
      <p> </p>
      <h3>Si parte subito: oggi -22% su tutti i prodotti disponibili</h3>
      <p>Si parte sin da subito con il Singles' day, la giornata dello shopping compulsivo tipico del mercato cinese e che inizia a fare capolino anche da noi: su tutti i prodotti, solo oggi lunedì 11 novembre, <b>Unieuro offre il 22% di sconto secco</b> ( più della sola IVA che corrisponde a circa il 18% di sconto) <b>per acquisti superiori a 299 euro</b>.</p>
      <figure>
        <img src="https://cdn.dday.it/system/uploads/picture/image/58594/content_small_addams04.jpg"/>
      </figure>
      <p>Attenzione, però: lo sconto vale su tutto, sia online che in negozio, ma solo tra i prodotti disponibili (sono esclusi i pre-order). Al momento in cui scriviamo - tanto per fare un esempio - gli iPhone 11 sono già tutti esauriti, almeno sul sito. Ma questo non esclude che qualche buon affare si possa fare e che nei negozi la cosa sia differente.</p>
      <p> </p>
      <h3>La prima settimana ci sono già grandi offerte: ecco le più importanti</h3>
      <p>Si parte poi con i<b>l "warm up" da Black Friday da domani</b>: Unieuro ha identificato cinque prodotti (che compaiono anche nello spot) per scaldare l'ambiente, in attesa dei botti del weekend di venerdì 29.</p>
      <p>Cosi sin da domani, arriva <b>Google Home Mini a 19,90</b> ( listino a 59,90 ma si trova normalmente a 39.90); e con lo smartphone <b>Xiaomi Note 8 Pro a 249 euro</b>. Ottimo prezzo, praticamente dimezzato rispetto a quello di lancio, per un ex top di gamma: il robot <b>Roomba 980</b>, modello connesso e decisamente potente, disponibile a <b>499 euro</b>. Il frigorifero "americano" <b>Samsung Family Hub </b>(quello con il display interattivo sul frontale, per intenderci), che passa <b>da 2999 a 1499 euro</b>. C'è anche un <b>notebook HP</b> con Intel i5 (ma non si conoscono al momento le altre caratteristiche) <b>a 499 euro</b>.</p>
      <p>Più avanti sarà la volta delle offerte "hero" legate proprio al weekend promozionale del Black Friday: "<i>Speriamo davvero </i>- ci ha detto Titi - <i>di aver centrato le esigenze dei nostri clienti sia nella scelta dei prodotti, che nell'offerta di prezzo e di aver previsto correttamente le quantità, per evitare che qualcuno resti a bocca asciutta</i>".</p>
    </article>
  </body>
</html>