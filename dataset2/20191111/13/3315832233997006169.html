<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/98dbf364d677f9fe/usatai-afirma-ca-dodon-cumpara-deputati-ca-sa-dea-jos-guvernul-are-deja-10-12-deputati-pana-marti-va-face-rost-de-restul.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T13:31:17+00:00"/>
    <meta property="og:title" content="Usatâi afirmă că Dodon cumpără deputați ca să dea jos Guvernul: „Are deja 10-12 deputați, până marți va face rost de restul”"/>
    <meta property="og:description" content="Liderul formațiunii „Partidul Nostru”, Renato Usatâi, susține că președintele Igor Dodon corupe deputați care să susțină moțiunea de cenzură a socialiștilor împotriva Guvernului Maia Sandu. Potrivit lui Usatâi, Dodon ar fi cumpărat deja 10-12 deputați, iar până mâine, când ar putea fi examinată moțiunea de cenzură, acesta va mai face rost de 4-5 deputați pentru a obține numărul necesar de voturi."/>
  </head>
  <body>
    <article>
      <h1>Usatâi afirmă că Dodon cumpără deputați ca să dea jos Guvernul: „Are deja 10-12 deputați, până marți va face rost de restul”</h1>
      <address><time datetime="2019-11-11T13:31:17+00:00">11 Nov 2019, 13:31</time> by <a rel="author">Jurnal.md</a></address>
      <p>
        <b>Liderul formațiunii „Partidul Nostru”, Renato Usatâi, susține că președintele Igor Dodon corupe deputați care să susțină moțiunea de cenzură a socialiștilor împotriva Guvernului Maia Sandu. Potrivit lui Usatâi, Dodon ar fi cumpărat deja 10-12 deputați, iar până mâine, când ar putea fi examinată moțiunea de cenzură, acesta va mai face rost de 4-5 deputați pentru a obține numărul necesar de voturi.</b>
      </p>
      <p>„Igor Dodon așteaptă, având o poziție mai bună decât ceilalți demnitari pentru că i se păstrează funcția chiar dacă cade guvernul. Acesta are nevoie de 16 deputați, și la sigur că până astăzi a făcut deja rost de 10-12. Cum înainte Plahotniuc cumpăra deputații, așa acum face Igor Dodon. Deomcrații au acuma o șansă unică de a se curăța - sau susțin toți o minoritate guvernamentală a socialiștilor și obțin unele funcții în ministere, sau o altă parte de deputați nu vor participa”, a declarat acesta.</p>
      <p>Faptul că moțiunea de cenzură ar putea fi examinată marți le dă răgaz socialiștilor să găsească toate voturile necesare, mai spune liderul PN.</p>
      <p>„Socialiștii au nevoie de timp pentru a cumpăra deputați pentru a obține 51 de voturi, dar nu pentru a purta negocieri cu blocul ACUM, precum afirmă ei”, a mai spus Usatâi.</p>
      <p>Amintim că socialiștii au înaintat săptămâna trecută o <a href="http://jurnal.md/ro/news/a47e2d70a10d08f9/ultima-ora-psrm-inainteaza-motiune-de-cenzura-impotriva-guvernului-condus-de-maia-sandu.html">moțiune de cenzură împotriva Guvernului Maia Sandu.</a> Aceștia acuză Guvernul că a încălcat Constituția atunci când și-a asumat răspunderea pentru proiectul privind mecanismul de desemnare a candidaților la funcția de procuror general. Pentru ca moţiunea de cenzură să treacă este nevoie de votul majorităţii deputaţilor aleşi, adică cel puțin 51 de voturi.</p>
      <p>Totodată, astăzi în cadrul unui briefing, <a href="http://www.jurnal.md/ro/news/e199e13f361218cc/solutia-maiei-sandu-pentru-depasirea-crizei-politice-ce-propunere-a-facut-psrm-ca-sa-si-retraga-motiunea-de-cenzura.html">Maia Sandu a venit cu o propunere către socialiști de a-și retrage moțiunea de cenzură</a>, iar premierul în schimb își asumă public angajamentul că după ce acest lucru se întâmplă va cere avizul Comisiei de la Veneția privind legea pentru care Guvernul și-a asumat răspunderea. <a href="http://www.jurnal.md/ro/news/f580b168ae7ec856/socialistii-resping-propunerea-maiei-sandu-faptul-ca-a-venit-astazi-cu-aceasta-propunere-arata-ca-n-a-fost-nicio-urgenta.html">Socialiștii au respins propunerea, insistând pe retragerea asumării răspunderii</a>.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FRU1.md%2Fvideos%2F508731976384846%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>