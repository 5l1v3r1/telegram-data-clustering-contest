<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-anonsuvav-rozrobku-zakonu-pro-referendum-329214_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T13:39:00+00:00"/>
    <meta property="og:title" content="Зеленський анонсував розробку закону про референдум"/>
    <meta property="og:description" content="Зазначимо, що в минулому році КСУ визнав неконституційним закон про референдум, який Рада ухвалила за часів Януковича."/>
  </head>
  <body>
    <article>
      <h1>Зеленський анонсував розробку закону про референдум</h1>
      <h2>Зазначимо, що в минулому році КСУ визнав неконституційним закон про референдум, який Рада ухвалила за часів Януковича.</h2>
      <address>
        <time datetime="2019-11-11T13:39:00+00:00">11 Nov 2019, 13:39</time>
      </address>
      <p>Президент України Володимир Зеленський заявив про те, що Верховна Рада найближчим часом розробить <b><a href="https://dt.ua/POLITICS/sluga-narodu-zbere-frakciyu-dlya-obgovorennya-zakonoproektiv-pro-referendum-328538_.html">закон про референдум</a></b>. Однак точних термінів голова держави не назвав.</p>
      <p>"Найближчим часом Верховна Рада розробить та ухвалить закон, який чітко встановить види та механізми референдуму і нарешті надасть українцям право вирішувати долю того чи іншого важливого питання", - заявив голова держави у відеозверненні.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F2459619834281618%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Нагадаємо, що в минулому році <b><a href="https://dt.ua/POLITICS/ksu-viznav-nekonstituciynim-zakon-pro-vseukrayinskiy-referendum-276444_.html">Конституційний суд України визнав неконституційним</a> </b>ухвалений за часів Віктора Януковича закон "Про всеукраїнський референдум" від 6 листопада 2012 року. </p>
      <p>Закон передбачав, що предметом референдуму можуть бути питання про схвалення нової редакції Конституції, внесення змін до Конституції, скасування, втрату дії або визнання недійсним закону про внесення змін до Конституції, про зміну території України, про прийняття чи скасування закону або внесення змін до діючого закону; з будь-якого питання, за винятком тих, щодо яких референдум не допускається згідно з Конституцією. Результати народного волевиявлення на всеукраїнському референдумі визнавалися обов'язковими. Експерти відзначали, що прийнятий законом порядок прийняття нової Конституції і порядок внесення змін до Основного Закону не відповідає конституційним положенням.</p>
      <p>У 2013 році <b><a href="https://dt.ua/POLITICS/venecianska-komisiya-zabrakuvala-ukrayinski-zakoni-pro-referendum-i-vibori-123735_.html">Венеціанська комісія оцінила закон</a></b> за запитом голови Моніторингового комітету Парламентської асамблеї Ради Європи Андреса Геркеля. Таким чином, було встановлено, що дозвіл виносити на референдум питання внесення змін до Конституції або нову Конституцію може порушити конституційну стабільність і законність в Україні. У комісії також заявили про те, що даний закон не повністю відповідає міжнародним стандартам щодо питань, які можуть бути винесені на референдум за народною ініціативою.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>