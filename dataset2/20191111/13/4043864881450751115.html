<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231638/"/>
    <meta property="og:site_name" content="Українська правда"/>
    <meta property="article:published_time" content="2019-11-11T13:44:07+00:00"/>
    <meta property="og:title" content="Понад 68% українців підтримали б на референдумі мораторій на продаж землі"/>
    <meta property="og:description" content="77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б за продовження мораторію."/>
  </head>
  <body>
    <article>
      <h1>Понад 68% українців підтримали б на референдумі мораторій на продаж землі</h1>
      <address>
        <time datetime="2019-11-11T13:44:07+00:00">11 Nov 2019, 13:44</time>
      </address>
      <p>77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б за продовження мораторію.</p>
      <p><b>Джерело: </b>результати <a href="http://razumkov.org.ua/napriamky/sotsiologichni-doslidzhennia/stavlennia-gromadian-do-zaprovadzhennia-rynku-zemli-ta-skasuvannia-moratoriiu-na-kupivliuprodazh-zemli-silskogospodarskogo-pryznachennia-2?fbclid=IwAR0gaEzc9dEY9aB_N08H15MU81Q2i5IDHdVlsQ1s7P40bZCcuPX_hc5m8J4">опитування </a>"Центру Разумкова", проведеного з 1 по 7 листопада</p>
      <p><b>Дослівно:</b> "Якби подібний референдум відбувся, то абсолютна більшість проголосували б за продовження мораторію на купівлю-продаж землі сільськогосподарського призначення (63,4% усіх опитаних або 68,3% тих, хто взяв би участь у референдумі)".</p>
      <p><b>Деталі:</b> Разом з тим кожний четвертий з тих, хто взяв би участь у референдумі (23,2%), проголосував би за запровадження ринку землі та скасування мораторію на купівлю-продаж землі. Решта опитаних не визначилися з відповіддю.</p>
      <figure>
        <img src="https://img.pravda.com/images/doc/9/1/91dd993-moratorij.jpg"/>
      </figure>
      <p>Соціологи відзначають, що ставлення міського та сільського населення до питання запровадження ринку землі сільгосппризначення майже не відрізняється.  </p>
      <figure>
        <img src="https://img.pravda.com/images/doc/9/a/9a5f085-moratorij1.jpg"/>
      </figure>
      <p>Підтримують продовження мораторію 60,9% міських жителів і 68,9% сільських жителів.</p>
      <p>Скасування мораторію підтримали б 20,6% міських жителів і 18,9% сільських жителів.  </p>
      <p>
        <i>Опитування проводилося з 1 по 7 листопада 2019 року. Було опитано 2015 респондентів віком від 18 років у всіх регіонах України, за винятком Криму та окупованих територій Донбасу.</i>
      </p>
      <p>
        <i>Теоретична похибка вибірки (без врахування дизайн-ефекту) не перевищує 2,3% з імовірністю 0,95.</i>
      </p>
      <p><b>Що було раніше:</b> 11 листопада президент Володимир <a href="https://www.pravda.com.ua/news/2019/11/11/7231609/">Зеленський запевнив</a>, що іноземці та іноземні компанії отримають змогу купувати українську землю лише за результатами всеукраїнського референдуму.</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li><a href="https://www.pravda.com.ua/news/2019/11/11/7231604/">Верховна Рада</a> планує розглянути проєкт закону про ринок землі 12 листопада.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/11/7231612/"/>
        <a href="https://www.pravda.com.ua/news/2019/11/11/7231609/"/>
        <a href="https://www.pravda.com.ua/news/2019/11/11/7231604/"/>
      </related>
    </article>
  </body>
</html>