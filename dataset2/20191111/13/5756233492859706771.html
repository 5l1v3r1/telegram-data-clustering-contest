<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620980/%D8%B9%D8%B1%D8%A7%D9%82%DA%86%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%D8%AF%D8%B1%D8%AD%D8%A7%D9%84-%D8%A8%D8%B1%D8%B1%D8%B3%DB%8C-%D8%B5%D9%84%D8%AD-%D9%87%D8%B1%D9%85%D8%B2-%D9%87%D8%B3%D8%AA%D9%86%D8%AF-%D8%AA%D9%87%D8%B1%D8%A7%D9%86-%D9%88-%D8%B1%DB%8C%D8%A7%D8%B6-%D8%AF%D9%88-%D8%A8%D8%A7%D8%B2%DB%8C%DA%AF%D8%B1-%D9%85%D9%87%D9%85-%D8%AA%D9%85%D8%A7%D9%85-%D9%85%D8%B3%D8%A7%D8%A6%D9%84-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:48:00+00:00"/>
    <meta property="og:title" content="عراقچی: کشورهای منطقه درحال بررسی&quot; صلح هرمز&quot; هستند/ تهران و ریاض دو بازیگر مهم تمام مسائل هستند"/>
    <meta property="og:description" content="معاون سیاسی وزیر امور خارجه کشورمان با بیان اینکه تمام کشورهای منطقه درحال بررسی طرح ابتکار صلح هرمز هستند افزود که ایران و عربستان دو بازیگر مهم در تمام مسائل هستند و باید از طریق گفت‌وگو مشکلات‌شان را حل کنند."/>
  </head>
  <body>
    <article>
      <h1>عراقچی: کشورهای منطقه درحال بررسی" صلح هرمز" هستند/ تهران و ریاض دو بازیگر مهم تمام مسائل هستند</h1>
      <address>
        <time datetime="2019-11-11T13:48:00+00:00">11 Nov 2019, 13:48</time>
      </address>
      <p>
        <i>معاون سیاسی وزیر امور خارجه کشورمان با بیان اینکه تمام کشورهای منطقه درحال بررسی طرح ابتکار صلح هرمز هستند افزود که ایران و عربستان دو بازیگر مهم در تمام مسائل هستند و باید از طریق گفت‌وگو مشکلات‌شان را حل کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عباس عراقچی، معاون سیاسی وزیر امور خارجه کشورمان در گفت‌وگو با اسپوتنیک در رابطه با طرح "ابتکار صلح هرمز" گفت: این ابتکار در حال بررسی گسترده از سوی کشورهای منطقه و دیگر طرف های مربوطه بین‌المللی است و پیامی از سوی حسن روحانی، رئیس جمهور ایران به تمام حکام و پادشاهان کشورهای خلیج فارس ارسال شده است.</p>
      <p>وی افزود: به تماس‌ها و مشورت های خود با کشورهای همسایه و تمام طرف‌های مربوط ادامه خواهیم داد تا تمام پایه‌های این طرح را به آن‌ها توضیح دهیم و بتوانیم این ابتکار عمل را اجرایی و در منطقه خلیج فارس صلح و ثبات و امنیت ایجاد کنیم.</p>
      <p>معاون ظریف در پاسخ به سوالی در رابطه با میانجیگری میان تهران و ریاض گفت: ما بر این باوریم که ایران و عربستان دو بازیگر مهم و برجسته در تمام مسائل هستند و این دو کشور باید بتوانند با آرامش تمام اختلافات‌شان را حل کنند.</p>
      <p>عراقچی افزود: بی شک میان دو کشور اختلاف نظرهایی وجود دارد و بی شک راه حل این اختلافات گفت‌وگوی سازنده و مثبت است؛ گفت‌وگویی که ما از آن استقبال می‌کنیم و از هر کشوری که دست یاری به سوی ما دراز کند استقبال می کنیم اما متاسفانه عربستان تا به این لحظه دیدگاه و نظری همانند دیدگاه ما نشان نداده و پاسخ مثبتی به این تلاش‌ها نداشته است.</p>
      <p>به گزارش ایسنا، حسن روحانی، رئیس جمهور کشورمان علاوه بر مطرح کردن ابتکار صلح هرمز در سازمان ملل اخیرا پیامی مبنی بر برقراری روابط بر اساس صلح و امنیت از طریق کویت به عربستان و بحرین فرستاده است.</p>
      <p>علی ربیعی، سخنگوی دولت در پاسخ به سوالی در خصوص این نامه و واکنش‌ها به آن نیز گفته است: رئیس‌جمهور محترم نامه‌هایی را ارسال کرده‌اند و اساس این نامه‌ها صلح و ثبات منطقه است. معتقد هستیم دوجانبه‌های متعددی می‌تواند در منطقه شکل بگیرد و فشارهای آمریکا نباید باعث دوری کشورهای خاورمیانه از هم شود. اگر منافع آمریکا ایجاب نکند حتی مردم کرد را به کار گرفته و بعد رها می‌کند اما ما در این منطقه هستیم.</p>
      <p>از سوی دیگر محمد جواد ظریف در رابطه با جزئیات طرح" ابتکار صلح هرمز" در یادداشتی که در روزنامه الرای کویت منتشر شد، نوشت: این ابتکار بر اصول ثابتی بنا شده است؛ از جمله پایبندی به اهداف و اصول بین المللی، حسن همجواری، احترام به حاکمیت ملی و یکپارچگی کشورها، عدم ایجاد تنش در مرزهای بین المللی، حل تمام اختلافات از طریق راه های مسالمت آمیز، عدم ایجاد تهدید و استفاده نکردن از خشونت و عدم مشارکت در هرگونه ائتلاف نظامی علیه کشورهای دیگر، پرهیز از دخالت در امور داخلی و روابط خارجی کشورهای دیگر، احترام به مقدسات و نمادهای ملی، دینی و تاریخی یکدیگر، منافع متقابل و مساوی بودن جایگاه تمام کشورهای منطقه، دستیابی به اهداف عالی از جمله صلح، ثبات، پیشرفت و آسایش برای تمام کشورها و ملت های منطقه، رسیدن به تفاهم و همکاری های دوستانه برای ریشه کن کردن تروریسم، افراط گری و درگیری های فرقه ای، از بین بردن تمام تنش ها و حل تمام اختلافات و درگیری ها از طریق راه‌های مسالمت آمیز و گفتوگو، پشتیبانی و تقویت تماس‌ها و هشدارهای پیشگیرانه میان کشورهای منطقه، تامین امنیت جمعی برای انرژی، آزادی کشتیرانی و حمل و نقل نفت و دیگر منابع، حفظ محیط زیست و تقویت همکاری و ارتباط و تشویق به تجارت و سرمایه گذاری و ایجاد اشتغال در تمامی زمینه ها و میان کشورها و ملت ها و بخش های خصوصی.</p>
      <p>به گزارش اسپوتنیک، معاون وزیر امور خارجه ایران همچنین سازوکار اینستکس را ضعیف توصیف کرد و گفت: این سازوکار مالی به‌طور ناقص اجرا شده و تاکنون نیز موثر نبوده است، مگر اینکه اروپایی‌ها از ما نفت خریداری کنند.</p>
      <p>عراقچی اظهار داشت: پیشنهاد سازوکار مالی اینستکی بسیار دیر مطرح شد و اکنون هم در سطحی پایین اجرا می‌شود. این سیستم تاکنون به‌طور کامل اجرایی نشده است.</p>
      <p>وی ادامه داد: از آنجایی که اصلی‌ترین صادرات ایران به اروپا نفت است، در صورتی‌که اروپایی‌ها از ایران نفت بخرند اینستکس موفقیت‌آمیز خواهد بود.</p>
    </article>
  </body>
</html>