<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639411/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T13:20:00+00:00"/>
    <meta property="og:title" content="جزئیات جدید از طرح ملی مسکن"/>
    <meta property="og:description" content="بنا بر اعلام مسئولان معاونت مسکن و ساختمان وزارت راه و شهرسازی، در طرح ملی مسکن وام ۷۵ تا ۱۰۰ میلیونی با اقساط ۱.۲ تا ۱.۷ میلیون تومانی به ..."/>
  </head>
  <body>
    <article>
      <h1>
        <a href="https://www.bultannews.com/fa/news/639411/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86">جزئیات جدید از طرح ملی مسکن</a>
      </h1>
      <h2>بنا بر اعلام مسئولان معاونت مسکن و ساختمان وزارت راه و شهرسازی، در طرح ملی مسکن وام ۷۵ تا ۱۰۰ میلیونی با اقساط ۱.۲ تا ۱.۷ میلیون تومانی به ...</h2>
      <address><time datetime="2019-11-11T13:20:00+00:00">11 Nov 2019, 13:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، طرح ملی مسکن با اما و اگرهای متفاوتی آغاز شد و وزارت <b>راه و شهرسازی</b> نیز از ارائه جزئیات درباره آن خودداری می کرد؛ اگرچه در نخستین روز هفته جاری، محمود محمودزاده برخی ویژگی های این طرح را اعلام کرد، اما به نظر می رسد همچنان نقاط مبهم زیاد دارد؛ به خصوص که معاون وزیر راه و شهرسازی از عدم شفاف سازی طرح <b>ملی مسکن</b> در یک سال گذشته از سوی این وزارت خانه انتقاد کرد.</p>
      <p>یکی از مهمترین ویژگی های این طرح، هزینه تمام شده آن است که معاون مسکن و ساختمان وزارت راه و شهرسازی از اظهار نظر قطعی درباره آن خودداری کرد. ولی قرار است ۳۰ درصد هزینه ساخت را ابتدا به عنوان آورده متقاضی در هنگام ثبت نام دریافت کنند.</p>
      <p>به گفته محمودزاده، معاون مسکن و ساختمان وزیر راه، هزینه ساخت و ساز در این طرح بین ۱.۵ تا ۲.۵ میلیون تومان در هر متر مربع و بسته به نوع پروژه اعم از ویلایی (واحدهای زیر دو طبقه و با تراکم ۵۰ درصد) یا آپارتمانی در نوسان است.</p>
      <p>رقم دقیق اقساط وام طرح ملی مسکن</p>
      <p>همچنین در این طرح قرار است تسهیلات ۷۵ تا ۱۰۰ میلیونی به متقاضیان داده شود که در شهرهای بزرگ و کوچک رقم این تسهیلات متفاوت خواهد بود. رقم اقساط وام ۷۵ میلیون تومانی با سود ۱۸ درصد و بازپرداخت ۱۲ ساله، ماهانه ۱ میلیون و ۲۷۴ هزار تومان و تسهیلات ۱۰۰ میلیون تومانی نیز با شرایط مذکور، ۱ میلیون و ۷۰۰ هزار تومان است.</p>
      <p>همچنین بر اساس آنچه نرم افزار محاسبه اقساط بانک عامل بخش مسکن نشان می دهد، افرادی که وام ۱۰۰ میلیون تومانی دریافت می کنند، در پایان سال دوازدهم با سود ۱۸ درصد، ۲۴۴ میلیون و ۶۷۰ هزار تومان باز پس می دهند که به عبارت دیگر، فردی که ۱۰۰ میلیون تومان تسهیلات دریافت می کند، پس از ۱۲ سال ۱.۵ برابر آن را به عنوان سود به بانک مسکن بازپس خواهد داد.</p>
      <p>آن دسته از متقاضیانی هم که وام ۷۵ میلیون تومانی با سود ۱۸ درصد برای ثبت نام در این طرح دریافت می کنند، در پایان سال دوازدهم ۱۸۳ میلیون تومان به بانک مسکن بازپس خواهند داد که که ۱۰۸ میلیون تومان آن، صرفا سود این تسهیلات خواهد بود.</p>
      <p>محل تأمین منابع مالی طرح کجاست؟</p>
      <p>محمود محمودزاده، معاون مسکن و ساختمان وزیر راه و شهرسازی در پاسخ به خبرنگار مهر درباره محل تأمین منابع مالی این طرح اظهار داشت: قرار نیست در این طرح مانند طرح مسکن مهر از منابع بانک مرکزی برداشت شود.</p>
      <p>به گفته محمودزاده، بر اساس دستور رئیس جمهور، قرار است سطح تسهیلات مسکن در کلیه بانک ها به استثنای بانک مسکن که به عنوان بانک تخصصی این حوزه فعالیت می کند، به ۲۰ درصد کل تسهیلات بانکی ارتقا یابد.</p>
      <p>با این حال، همچنان این موضوع بدون پاسخ باقی مانده که بانک عامل بخش مسکن که اقساط بازگشتی مسکن مهر را به صندوق پس انداز مسکن یکم اختصاص داده، چگونه می خواهد منابع مالی برای طرح ملی مسکن را از منابع داخلی خود تأمین کند؟</p>
      <p>همچنین با توجه به آمار اعلامی بانک مرکزی، میزان تسهیلات مسکنی که بانک ها در ۶ ماهه نخست امسال به بخش مسکن داده اند، نسبت به مدت مشابه سال قبل ۲۴ درصد کاهش داشته است.</p>
      <p>از سوی دیگر کارشناسان بانکی معتقدند بانک های تجاری به دلیل بالا بودن تورم، قیمت بالای تمام شده تولید پول و همچنین بالا بودن نرخ سود تسهیلات بین بانکی حاضر به اعطای تسهیلات طولانی مدت برای مسکن نیستند.</p>
      <p>بنابراین کل این طرح به احتمال فراوان بر دوش بانک عامل بخش مسکن به تنهایی قرار داده خواهد شد و سایر بانک های توسعه ای یا تخصصی یا تجاری حاضر به سرمایه گذاری در بخش مسکن و منفی شدن بیش از پیش ترازهای تجاری خود نخواهند بود.</p>
      <p>بافت فرسوده در طرح ملی مسکن مغفول ماند</p>
      <p>گفتنی است از دیگر نکات مجهول این طرح، نحوه اتصال متقاضیان نوسازی بافت فرسوده با برنامه اقدام ملی تولید و عرضه مسکن است.</p>
      <p>معاون وزیر راه و شهرسازی از یک سو از اختصاص بخشی از منابع صندوق توسعه ملی به حوزه نوسازی بافت فرسوده خبر داد و از سوی دیگر هنوز آمار مشخصی از متقاضیان دریافت این نوع تسهیلات و تعداد واحدهای مسکونی فرسوده که توانسته اند با استفاده از این وام، واحدهای فرسوده را نوسازی کنند، اعلام نشده است.</p>
      <p>شروط ثبت نام در طرح ملی مسکن به شرح زیر است:</p>
      <p>۱. متقاضیان طرح ملی مسکن نباید از سال ۱۳۸۴ واحد مسکونی داشته باشند</p>
      <p>۲. از ابتدای انقلاب تا کنون نباید از تسهیلات و امکانات دولتی در بخش زمین و مسکن استفاده کرده باشند</p>
      <p>۳. متأهل باشند (بانوان مجرد بالای ۳۵ سال و زنان سرپرست خانوار از این شرط مستثنی هستند)</p>
      <p>۴. سابقه حداقل ۵ سال سکونت در شهر مورد تقاضا داشته باشند</p>
      <p>متقاضیان می توانند برای ثبت نام به سامانه tem.mrud.ir مراجعه کنند.</p>
    </article>
  </body>
</html>