<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39670/%D9%87%D8%B1-%D9%87%D9%81%D8%AA%D9%87-%D8%A7%D9%84%D9%81-%D8%A8-%D8%A7%DB%8C%D8%B1%D8%A7%D9%86-%D9%88%D8%B2%DB%8C%D8%B1-%D9%86%DB%8C%D8%B1%D9%88-%D8%AF%D8%B1-%DB%8C%DA%A9-%D8%A7%D8%B3%D8%AA%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-11T13:13:00+00:00"/>
    <meta property="og:title" content="هر هفته الف- ب- ایران وزیر نیرو ؛ در یک استان"/>
    <meta property="og:description" content="وزیر نیرو با تاکید بر اینکه هر هفته یکی از استان‌های کشور شاهد افتتاح پروژه‌های مهم آب و برق در راستای پویش هرهفته الف ب ایران خواهد بود، ادامه داد: این پویش بدین معنا نیست که پیش از این وزارت نیرو پروژه‌های مهمی نداشته و یا پس از این طرح‌های بزرگی برای افتتاح نخواهد داشت."/>
  </head>
  <body>
    <article>
      <h1>هر هفته الف- ب- ایران وزیر نیرو ؛ در یک استان</h1>
      <address><time datetime="2019-11-11T13:13:00+00:00">11 Nov 2019, 13:13</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو با تاکید بر اینکه هر هفته یکی از استان‌های کشور شاهد افتتاح پروژه‌های مهم آب و برق در راستای پویش هرهفته الف ب ایران خواهد بود، ادامه داد: این پویش بدین معنا نیست که پیش از این وزارت نیرو پروژه‌های مهمی نداشته و یا پس از این طرح‌های بزرگی برای افتتاح نخواهد داشت.</i>
      </p>
      <figure>
        <img src="https://barghnews.com/files/fa/news/1398/8/20/83568_671.jpg"/>
      </figure>
      <p>به گزارش <a href="http://www.barghnews.com/">برق نیوز</a>، "رضا اردکانیان" در مراسم آغاز عملیات اجرایی پروژه تکمیل طرح فاضلاب زرند با حضور در جمع خبرنگاران با اشاره به اینکه در جریان سفر رئیس‌جمهور به استان کرمان حدود یک هزار و ۸۰۰ میلیارد تومان پروژه وزارت نیرو به بهره‌برداری خواهد رسید، ادامه داد: این طرح‌ها شامل واحد بخار نیروگاه سیکل ترکیبی گهران، تعدادی پروژه برقی، نیروگاه‌های خورشیدی و تصفیه‌خانه فاضلاب خواهد بود. وزیر نیرو افزود: همچنین در این سفر عملیات اجرایی حدود یک هزار و ۸۷۰ میلیارد تومان پروژه صنعت آب و برق از جمله طرح جمع‌آوری و تصفیه فاضلاب زرند آغاز خواهد شد و امیدواریم این پروژه ظرف سه سال آینده به بهره‌برداری برسد. اردکانیان با اشاره به آغاز پویش  هرهفته الف ب ایران از نیمه دوم امسال در کشور، گفت: این پویش به معنای یک حرکت دسته جمعی است و بر اساس آن مقرر شده است تا پایان امسال ۲۲۷ پروژه مهم صنعت آب و برق با اعتباری بالغ‌بر ۳۳ هزار میلیارد تومان به بهره‌برداری برسد. وی با تاکید بر اینکه هر هفته یکی از استان‌های کشور شاهد افتتاح پروژه‌های مهم آب و برق در راستای پویش یاد شده خواهد بود، ادامه داد: این پویش بدین معنا نیست که پیش از این وزارت نیرو پروژه‌های مهمی نداشته و یا پس از این طرح‌های بزرگی برای افتتاح نخواهد داشت. وزیر نیرو خاطرنشان کرد: با اجرای این پویش درصددیم تا مردم با دلگرمی بیشتری شاهد آن باشند که چرخ توسعه و عمران کشور نه تنها متوقف و یا کند نشده بلکه با سرعت در حال پیشروی است، آن هم در شرایطی که سخت‌ترین تحریم‌ها به کشور تحمیل شده است.</p>
    </article>
  </body>
</html>