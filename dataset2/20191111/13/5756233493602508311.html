<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620982/%D8%A7%D9%86%D8%AC%D9%85%D9%86-%D8%AF%DB%8C%D8%A7%D8%A8%D8%AA-%D8%AF%DB%8C%D8%A7%D8%A8%D8%AA-%D8%A8%D8%A7-%D8%B3%D8%B1%D8%B9%D8%AA-%D8%BA%DB%8C%D8%B1%D9%82%D8%A7%D8%A8%D9%84-%D8%AA%D8%B5%D9%88%D8%B1%DB%8C-%D8%AF%D8%B1-%D8%AD%D8%A7%D9%84-%D8%B4%DB%8C%D9%88%D8%B9-%D8%A7%D8%B3%D8%AA-%D8%AF%D8%A7%D8%B1%D9%88-%D8%AF%D8%B1-%D8%AA%DB%8C%D8%B1%D8%B1%D8%B3-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T13:54:00+00:00"/>
    <meta property="og:title" content="انجمن دیابت: دیابت با سرعت غیرقابل تصوری در حال شیوع است/ دارو در تیررس تحریم‌های آمریکا"/>
    <meta property="og:description" content="رئیس انجمن دیابت البرز با اشاره به مشکلاتی که تحریم‌های اعمال شده برای تامین داروی مورد نیاز بیماران دیابتی ایجاد کرده گفت: تحریم‌ها مشکلاتی در زمینه تامین دارو ایجاد کرده و بیماران دیابتی اغلب باید به چند داروخانه سربزنند تا بتوانند دارو‌های مورد نیاز خود را تهیه کنند."/>
  </head>
  <body>
    <article>
      <h1>انجمن دیابت: دیابت با سرعت غیرقابل تصوری در حال شیوع است/ دارو در تیررس تحریم‌های آمریکا</h1>
      <address>
        <time datetime="2019-11-11T13:54:00+00:00">11 Nov 2019, 13:54</time>
      </address>
      <p>
        <i>رئیس انجمن دیابت البرز با اشاره به مشکلاتی که تحریم‌های اعمال شده برای تامین داروی مورد نیاز بیماران دیابتی ایجاد کرده گفت: تحریم‌ها مشکلاتی در زمینه تامین دارو ایجاد کرده و بیماران دیابتی اغلب باید به چند داروخانه سربزنند تا بتوانند دارو‌های مورد نیاز خود را تهیه کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>داریوش جلیلی در همایش روز جهانی دیابت که امروز دوشنبه ۲۰ آبان در سالن شهیدان نژادفلاح کرج برگزار شد، با اشاره به اینکه این بیماری در ایران با سرعت غیرقابل تصوری در حال شیوع است، اظهار کرد: در حال حاضر بیش از پنج میلیون نفر در ایران به بیماری دیابت مبتلا هستند.</p>
      <p>وی با اشاره به آمار مبتلایان به دیابت در البرز ادامه داد: در البرز بیش از ۳۰۰ هزار نفر دچار اختلالات قند خون هستند و پیش بینی می‌شود تا سال ۲۰۴۰ شیوع دیابت در کشور بیش از ۱۱۰ درصد رشد داشته باشد.</p>
      <p>جلیلی اضافه کرد: بر این اساس آموزش جهت پیشگیری و کنترل این بیماری باید در دستور کار مسئولان دولتی و غیردولتی قرار بگیرد.</p>
      <p>این مسئول با اشاره به برخی علایم ابتلا به دیابت توضیح داد: پرنوشی، پرخوری، کاهش وزن، خارش بدن و تاری دید بخشی از علایم این بیماری است البته نباید فراموش کرد بزرگ‌ترین علایم دیابت بی علامتی است و فرد اغلب زمانی متوجه آن می‌شود که سالیان سال از ابتلایش به این بیماری گذشته باشد.</p>
      <p>وی تصریح کرد: در حال حاضر نزدیک به ۳۵ درصد افرادی که به دیابت مبتلا هستند از این بیماری در وجود خود خبر ندارند و همین فرایند کنترل آن را سخت می‌کند.</p>
      <p>جلیلی اضافه کرد: کسانی که مستعد ابتلا به دیابت هستند از جمله افرادی که وزن غیر طبیعی دارند، چربی خون دارند، دارای سابقه خانوادگی ابتلا به دیابت هستند، کسانی که در معرض استرس مستمر قرار دارند و کسانی که فعالیت فیزیکی کمی دارند باید به صورت دوره‌ای قند خود را کنترل کنند.</p>
      <p>وی افزود: افرادی که مستعد ابتلا به دیابت هستند باید بعد از ۳۰ سالگی حداقل سالی یکبار از طریق آزمایش میزان قند خون را بسنجند تا اگر به دیابت مبتلا شده باشند به سرعت اقدامات لازم برای کنترل آن را صورت دهند.</p>
      <p>جلیلی با اشاره به مشکلاتی که تحریم‌های اعمال شده برای تامین داروی مورد نیاز بیماران دیابتی ایجاد کرده ادامه داد: تحریم‌ها مشکلاتی در زمینه تامین دارو ایجاد کرده و بیماران دیابتی اغلب باید به چند داروخانه سربزنند تا بتوانند دارو‌های مورد نیاز خود را تهیه کنند.</p>
      <p>رئیس انجمن دیابت البرز خاطر نشان کرد: وزارت بهداشت دارو‌های مورد نیاز بیماران دیابتی هر استان را سهمیه بندی کرده و فعلا مشکل حادی در خصوص تامین دارو وجود ندارد.</p>
      <p>وی افزود: در تمام دنیا آموزش کسی که به دیابت مبتلا می‌شود تحت پوشش بیمه قرار دارد، ولی این اتقاق در ایران نمی‌افتد که همین باعث می‌شود افراد مستعد ابتلا به این بیماری آن طور که باید و شاید برای افزایش آگاهی و اطلاعات خود اقدام نکنند.</p>
      <p>جلیلی با اشاره به سن ابتلای به دیابت در کشور گفت: در ایران اغلب مبتلایان به دیابت، با دیابت نوع دو درگیر هستند که سن ابتلا به آن بین ۳۰ تا ۶۵ سال است و کودکان و نوجوانان هم اغلب به دیابت نوع یک مبتلا می‌شوند.</p>
      <p>این مسئول گفت: علایم دیابت نوع یک بسیار مشهود است و کودک و نوجوانی که به آن مبتلا شود به سرعت تحت درمان قرار می‌گیرند.</p>
      <p>وی اظهار کرد: آمار ابتلا به دیابت نوع یک در کشور در مقایسه به کشور‌های همسایه زیاد نیست و طبق آخرین آمار بیش از ۶۰۰ کودک و نوجوان به آن مبتلا هستند.</p>
      <p>جلیلی ادامه داد: مسائل ارثی و ژنتیکی تاثیر چندانی در ابتلای کودکان و نوجوانان به دیابت نوع یک ندارد و نگرانی خاصی در این خصوص وجود ندارد.</p>
    </article>
  </body>
</html>