<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196994/tsiaras-aystires-poines-gia-exyvrisi-theion-paiderastia-kai-diakinisi-metanaston"/>
    <meta property="og:site_name" content="CNN.gr"/>
    <meta property="article:published_time" content="2019-11-11T13:48:22+00:00"/>
    <meta property="og:title" content="Τσιάρας: Αυστηρές ποινές για εξύβριση θείων, παιδεραστία και διακίνηση μεταναστών"/>
    <meta property="og:description" content="Τσιάρας: Αυστηρές ποινές για εξύβριση θείων, παιδεραστία και διακίνηση μεταναστών"/>
  </head>
  <body>
    <article>
      <h1>Τσιάρας: Αυστηρές ποινές για εξύβριση θείων, παιδεραστία και διακίνηση μεταναστών</h1>
      <h2>Αυστηροποίηση των ποινών για την παιδεραστία, τη διακίνηση μεταναστών και επαναφορά της κακόβουλης βλασφημίας των θείων επιφέρουν τροποποιήσεις στο αρχικό σχέδιο νόμου για τον Ποινικό Κώδικα και τον Κώδικα Ποινικής Δικονομίας, που ανακοίνωσε τη Δευτέρα ο υπουργός Δικαιοσύνης, Κώστας Τσιάρας, κατά τη δεύτερη ανάγνωση του σχεδίου νόμου στην αρμόδια κοινοβουλευτική επιτροπή της Βουλής.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsbomb, CNN Greece 15:48 , 11 November 2019 - 16:05</p>
      <p>Όπως ανακοίνωσε ο κ. Τσιάρας:</p>
      <ul>
        <li><b>Επανέρχονται η κακόβουλη βλασφημία και η καθύβριση των θρησκευμάτων</b> (άρθρο 198 του ΠΚ). Προβλέπετα<b>ι φυλάκιση έως 2 έτη</b> για όποιον κακόβουλα καθυβρίζει τον Θεό και όποιος δημόσια και κακόβουλα καθυβρίζει την ορθόδοξη εκκλησία ή θρησκεία ανεκτή στην Ελλάδα. «Με αυτόν τον τρόπο θεραπεύουμε τα πάντα και δημιουργούμε τις συνθήκες, ώστε φαινόμενα που αποτέλεσαν κορυφαία σημεία της επικαιρότητας το τελευταίο διάστημα να αντιμετωπίζονται με το συγκεκριμένο τρόπο», είπε ο υπουργός Δικαιοσύνης.</li>
        <li><b>Αυστηροποιείται το πλαίσιο τιμώρισης του βιασμού</b> (άρθρο 336 του ΠΚ που αφορά και στο βιασμό ανηλίκων). Προβλεπόταν κάθειρξη 5 έως 15 έτη τιμώρησης και έγινε <b>κάθειρξη τουλάχιστον 10 ετών</b>. Επίσης, εάν ο βιασμός έγινε από 2 ή περισσότερους δράστες που ενεργούσαν από κοινού, αντί για 10, 15 έτη τιμώρισης, η ποινή μεταβλήθηκε σε ισόβια ή πρόσκαιρη κάθειρξη 10, 15 χρόνια.</li>
        <li><b>Αυστηροποίηση του πλαισίου τιμώρισης της διακίνησης μεταναστών</b>. Ήδη, ο νόμος προέβλεπε αυστηρή ποινή. Τώρα αυξάνονται τα πρόστιμα και οι ποινές. Η ποινή και τα πρόστιμα που επιβάλλονται είναι για κάθε μεταφερόμενο άτομο.</li>
        <li><b>Αναφορικά με την κλοπή από δύο ή περισσότερους</b>, απαλείφεται, από το συζητούμενο σχέδιο νόμου, η διάρρηξη και πλέον εάν η κλοπή τελέστηκε από δύο ή περισσότερους που είχαν οργανωθεί για την τέλεση κλοπών, τιμωρείται με κάθειρξη έως 10 έτη και χρηματική ποινή.</li>
        <li><b>Τροποποιείται το άρθρο 79 του Ποινικού Κώδικα, παράγραφος 7</b>, έτσι ώστε στην απόφαση να αναφέρονται ρητά οι λόγοι που δικαιολογούν την κρίση του δικαστηρίου για την επιμέτρηση της ποινής που επέβαλε.</li>
      </ul>
      <blockquote>«Στο προηγούμενο καθεστώς για την επιμέτρηση της ποινής χρειαζόταν ειδική και εμπεριστατωμένη αιτιολογία, πράγμα που θα οδηγούσε σε σωρεία αναιρέσεων. Δεν χρειάζεται πλέον φλυαρίες στην απόφαση, και όπως όλα τα χρόνια είχε αιτιολογία η απόφαση, έτσι θα έχει και τώρα. Το ζήτησε η Ένωση Εισαγγελέων, το ζήτησαν οι δικαστές», δήλωσε ο υπουργός.</blockquote>
      <h3>Σπύρος Λάππας: Ο Θεός έχει ανάγκη εισαγγελικής προστασίας;</h3>
      <figure>
        <img src="https://cdn.cnngreece.gr/images/news/2019/11/11/LAPPAS_copy.jpg"/>
      </figure>
      <p>
        <i>Ο βουλευτής Καρδίτσας του ΣΥΡΙΖΑ, Σπύρος Λάππας (Πηγή: ΙΝΤΙΜΕ NEWS/ΓΙΑΝΝΗΣ ΛΙΑΚΟΣ)</i>
      </p>
      <p>«<b>Κατάπτυστη διάταξη</b>» που δεν αρμόζει σε μια δημοκρατική χώρα, χαρακτήρισε ο εισηγητής του ΣΥΡΙΖΑ, <b>Σπύρος Λάππας</b>, την <b>επαναφορά του αδικήματος της κακόβουλης βλασφημίας των θείων</b>, κατά τη συζήτηση των αλλαγών στον Ποινικό Κώδικα.</p>
      <p>Αναφορικά με την επαναφορά του αδικήματος της κακόβουλης βλασφημίας των θείων, ο βουλευτής του ΣΥΡΙΖΑ εξέφρασε την κάθετη αντίθεσή του. «Δεν ξέρω ποιες σειρήνες σας πίεσαν να επαναφέρετε την κατάπτυστη διάταξη που προσβάλλει το ποινική δίκαιο, προσβάλλει τη χώρα μας που είναι μια δημοκρατική χώρα», είπε ο βουλευτής του ΣΥΡΙΖΑ.</p>
      <blockquote>«Σοβαρά, πιστεύετε ότι ο Θεός έχει ανάγκη από εισαγγελική προστασία; Ποιο είναι το έννομο αγαθό που προστατεύει η επαναφορά του αδικήματος της κακόβουλης βλασφημίας; Να πάει στην κόλαση αυτός που βλασφημεί, να πάει και φυλακή; Ποιοι είχαν τέτοια διάταξη; Μόνο τα μεσανατολικά ή ασιατικά φονταμενταλιστικά κράτη την είχαν αυτή τη διάταξη», πρόσθεσε ο κ. Λάππας.</blockquote>
      <p>Εξάλλου, αναφέρθηκε και στις επιθέσεις που δέχθηκε από ΜΜΕ λόγω της πρόσφατης τοποθέτησής του, <b>για το αδίκημα της μεταφοράς μολότοφ</b>, και εξήγησε ποιο νόημα είχε η παρέμβασή του, που προκάλεσε ποικίλα σχόλια.</p>
      <blockquote>«Μετά την τελευταία συνεδρίαση που είχαμε κάνει, βούιξαν τα ραδιόφωνα και οι τηλεοράσεις ότι ο Λάππας είπε "τι αδίκημα διαπράττει ένας που κουβαλάει μολότοφ". Λες και δεν συζητούσαμε εδώ εάν είναι κακούργημα ή πλημμέλημα, αλλά το εάν είναι αδίκημα. Μα είναι αδίκημα που προβλέπεται ήδη στον Ποινικό Κώδικα, έχει ποινή και μάλιστα εκτιόμενη. Τα ραδιόφωνα και οι τηλεοράσεις, ιδίως ο Σκάι, με ξέσκισαν, διότι, όπως είπε ο υπουργός, "εάν είναι δυνατόν να κουβαλάει κανείς μολότοφ, και να την πηγαίνει βόλτα". Το αποκαθιστώ, λοιπόν, η κουβέντα γινότανε αν είναι πλημμέλημα ή κακούργημα και όχι εάν είναι αδίκημα. Το αδίκημα το προβλέπει ο Ποινικός Κώδικας», είπε ο βουλευτής του ΣΥΡΙΖΑ, θυμίζοντας ότι ο Ποινικός Κώδικας έχει αναγάγει την κατοχή εκρηκτικών υλών σε αυτοτελές, ανεξάρτητο ποινικό αδίκημα, και χωρίς να υπάρχει πράξη, και έχει πλαίσιο εκτιόμενης ποινής 3 έως 5 έτη. «Τώρα έρχεστε και λέτε, ότι αυτός που έχει μια κατοχή, πριν ακόμα αρχίσει η πράξη, θα είναι αντιμέτωπος με 10ετή κάθειρξη. Εκεί είναι η διαφωνία μας», είπε ο βουλευτής.</blockquote>
      <p>Ο κ. Λάππας επανέφερε την κριτική του στην αλλαγή του Ποινικού Κώδικα <b>για τη δίωξη, μετά από έγκληση, τραπεζικών στελεχών στην κακουργηματική απιστία</b> και επέμεινε ότι η δίωξη θα πρέπει να είναι και αυτεπάγγελτη.</p>
      <blockquote>«Όταν μιλάμε για το δημόσιο συμφέρον, ας προσέξουμε τι νομοθετούμε», είπε ο Σπύρος Λάππας και, σχολιάζοντας τη θέση της κυβέρνησης ότι η διάταξη διευκολύνει την οικονομία και τις ρυθμίσεις δανείων, τόνισε ότι έχει ήδη προβλεφθεί πλαίσιο και ειδική διαδικασία ώστε να μην υπέχουν ευθύνη οι τραπεζικοί υπάλληλοι σε ρυθμίσεις δανείων.Η Ελλάδα υιοθετώντας μια τέτοια διάταξη, πιστεύετε ότι θα βγει ωφελημένη, σε επίπεδο ευρωπαϊκό και διεθνές; Από τους θεσμούς που ελέγχουν και εποπτεύουν τη χώρα;», ανέφερε ο κ. Λάππας.</blockquote>
      <p>Επισήμανε ότι τον Ιούνιο του 2019 η χώρα αναβαθμίστηκε στην κατάταξη<b> για την αντιμετώπιση των εγκλημάτων διαφθοράς</b>, αλλά πλέον μπορεί να υπάρξουν σοβαρά ζητήματα. Είπε, τέλος, ότι η δίωξη κατ΄έγκληση σε κακουργηματική απιστία τραπεζικών στελεχών προκαλεί την κοινή γνώμη και θα έχει συνταγματικά ζητήματα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/197001/voyli-erotisi-gennimata-se-mitsotaki-gia-to-prosfygiko">Βουλή: Ερώτηση Γεννηματά σε Μητσοτάκη για το προσφυγικό</a>
        </li>
        <li>
          <a href="https://www.cnn.gr/news/politiki/story/196741/polemos-xarakomaton-entos-kai-ektos-voylis-gia-ti-novartis">Πόλεμος χαρακωμάτων εντός και εκτός Βουλής για τη Novartis</a>
        </li>
        <li>
          <a href="https://www.cnn.gr/news/politiki/story/196673/adeiase-ton-kyranaki-gia-to-mparmpekioy-o-koymoytsakos">«Άδειασε» τον Κυρανάκη για το μπάρμπεκιου ο Κουμουτσάκος</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fpolitiki%2Fstory%2F196994%2Ftsiaras-aystires-poines-gia-exyvrisi-theion-paiderastia-kai-diakinisi-metanaston">433</a>
      </p>
      <ul>
        <li>
          <a href="https://www.cnn.gr/eidhseis/tag/53567/kostas-tsiaras">ΚΩΣΤΑΣ ΤΣΙΑΡΑΣ</a>
        </li>
        <li>
          <a href="https://www.cnn.gr/eidhseis/tag/82391/exyvrish-theion">ΕΞΥΒΡΙΣΗ ΘΕΙΩΝ</a>
        </li>
        <li>
          <a href="https://www.cnn.gr/eidhseis/tag/64844/kodikas-poinikhs-dikonomias">ΚΩΔΙΚΑΣ ΠΟΙΝΙΚΗΣ ΔΙΚΟΝΟΜΙΑΣ</a>
        </li>
        <li>
          <a href="https://www.cnn.gr/eidhseis/tag/34443/poinikos-kwdikas">ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/78604/neos-poinikos-kodikas">ΝΕΟΣ ΠΟΙΝΙΚΟΣ ΚΩΔΙΚΑΣ</a>
        </li>
        <li>
          <a href="https://www.cnn.gr/eidhseis/tag/14042/ypoyrgos-dikaiosynis">ΥΠΟΥΡΓΟΣ ΔΙΚΑΙΟΣΥΝΗΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/15116/paiderastia">ΠΑΙΔΕΡΑΣΤΙΑ</a>
        </li>
        <li>
          <a href="https://www.cnn.gr/eidhseis/tag/19088/viasmoi">ΒΙΑΣΜΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/197028/snapshot/2753362.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197030/snapshot/74315718_441236983197142_6304234786131017728_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197044/snapshot/2485526.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197039/snapshot/2754000.jpg"/>
      </figure>
    </article>
  </body>
</html>