<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89277"/>
    <meta property="og:site_name" content="Denník politika"/>
    <meta property="article:published_time" content="2019-11-11T13:35:13+00:00"/>
    <meta property="og:title" content="Avizované spojenie PSA Peugeot a Fiat Chrysler neovplyvní fungovanie trnavskej fabriky"/>
    <meta property="og:description" content="11.11.2019 (Webnoviny.sk) –"/>
  </head>
  <body>
    <article>
      <h1>Avizované spojenie PSA Peugeot a Fiat Chrysler neovplyvní fungovanie trnavskej fabriky</h1>
      <address><time datetime="2019-11-11T13:35:13+00:00">11 Nov 2019, 13:35</time> by <a rel="author">Webnoviny</a></address>
      <p>11.11.2019 (Webnoviny.sk) –</p>
      <p>Avizované spojenie automobiliek PSA Peugeot a Fiat Chrysler neovplyvní fungovanie francúzskej značky na Slovensku. Pre agentúru SITA to potvrdil hovorca trnavskej fabriky Peter Švec.<br/><i>„Podstatné je povedať, že transakcia ešte nie je uzavretá. Stále prebieha rokovanie o možnej fúzii. A aj keby ku nej došlo, Trnavy by sa to nijako nedotklo,“</i> uviedol. Spoločnosti už pritom vydali komuniké, v ktorom potvrdili projekt fúzie oboch skupín.</p>
      <h3>Štvrtý najväčší výrobca áut</h3>
      <p>Vzniknúť by mal štvrtý najväčší výrobca áut na svete. Tak francúzska, ako aj taliansko-americká automobilka by v nej mali vlastniť po 50 % kapitálu.</p>
      <p>Projekt schválila dozorná rada Groupe PSA a správna rada FCA N.V. Tie poverili svoje pracovné skupiny uzatvorením memoranda o porozumení v priebehu niekoľkých nasledujúcich týždňov.</p>
      <p>Vzhľadom na rýchlo sa meniace prostredie bude toto zlúčenie podľa zverejnených informácií obojstranne výhodné a umožní obom skupinám flexibilne a efektívne reagovať na budúce výzvy.</p>
      <p>Fúziou sa zlúčia aj rozsiahle kompetencie oboch skupín v oblasti technológií vytvárajúcich novú trvalo udržateľnú mobilitu, ako elektrifikácia pohonov, autonómna mobilita, digitalizácia a konektivita.</p>
      <h3>Závody neplánujú zatvárať</h3>
      <p><i>„Krátkodobé ročné synergie sa odhadujú na približne 3,7 mld. eur, a to bez zatvorenia jediného závodu,“</i> dal do pozornosti Švec. Správna rada spoločnosti bude registrovaná v Holandsku. Jej predsedom má byť John Elkann.</p>
      <p>Trnavská automobilka vyprodukovala od roku 2006 už viac ako tri milióny vozidiel. Generuje okolo 4 500 priamych pracovných postov a okrem toho dáva prácu takmer 20 000 ľuďom prostredníctvom svojich dodávateľov lokalizovaných na Slovensku. Celková investícia koncernu na Slovensku už presiahla miliardu eur.</p>
      <p>V Trnave sa vyrába Peugeot 208 a Citroën C3. V tomto roku pribudla i nová generácia modelu Peugeot 208 aj s plne elektrickou motorizáciou. V roku 2018 vyrobila trnavská automobilka Groupe PSA Slovakia 352 007 vozidiel. V siedmom po sebe idúcom roku medziročného rastu sa tak produkcia oproti predchádzajúcemu roku zvýšila o 5,1 %.</p>
      <p>Viac k témam: <a href="https://www.webnoviny.sk/tag/automobilka/"><u>automobilka</u></a>, <a href="https://www.webnoviny.sk/tag/fiat-chrysler/"><u>Fiat Chrysler</u></a>, <a href="https://www.webnoviny.sk/tag/psa-group/"><u>PSA Group</u></a>, <a href="https://www.webnoviny.sk/tag/psa-peugeot-citroen-slovakia/"><u>PSA Peugeot Citroën Slovakia</u></a><br/>Zdroj: Webnoviny.sk – <a href="https://www.webnoviny.sk/avizovane-spojenie-psa-peugeot-a-fiat-chrysler-neovplyvni-fungovanie-trnavskej-fabriky/"><u>Avizované spojenie PSA Peugeot a Fiat Chrysler neovplyvní fungovanie trnavskej fabriky</u></a> © SITA Všetky práva vyhradené.</p>
    </article>
  </body>
</html>