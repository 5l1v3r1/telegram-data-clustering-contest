<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425567/to-sphlaio-ths-apokalypshs-sthn-patmo-ena-mnhmeio-pagkosmias-klhronomias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T13:00:01+00:00"/>
    <meta property="og:title" content="Το Σπήλαιο της Αποκάλυψης στην Πάτμο: Ένα μνημείο παγκόσμιας κληρονομίας"/>
    <meta property="og:description" content="Τοποθετημένο στο λόφο μεταξύ της Σκάλας και της Χώρας, το Σπήλαιο της Αποκάλυψης είναι ένα από τα σημεία αναφοράς όχι μόνο της Πάτμου, αλλά του χριστιανισμού παγκοσμίως."/>
  </head>
  <body>
    <article>
      <h1>Το Σπήλαιο της Αποκάλυψης στην Πάτμο: Ένα μνημείο παγκόσμιας κληρονομίας</h1>
      <address>
        <time datetime="2019-11-11T13:00:01+00:00">11 Nov 2019, 13:00</time>
      </address>
      <p>
        <b>Τοποθετημένο στο λόφο μεταξύ της Σκάλας και της Χώρας, το Σπήλαιο της Αποκάλυψης είναι ένα από τα σημεία αναφοράς όχι μόνο της Πάτμου, αλλά του χριστιανισμού παγκοσμίως.</b>
      </p>
      <p>Το σπήλαιο αυτό αποτέλεσε το καταφύγιο του Ηγαπημένου Μαθητή του Ιησού Ιωάννη το 95 μ.Χ., όταν ο αυτοκράτορας Δομητιανός τον εξόρισε στην Πάτμο, τιμωρώντας τον για την κήρυξη του λόγου του Θεού στην Έφεσο.</p>
      <p>Όπως καταθέτει όμως ο ίδιος ο Ιωάννης, δεν φτάνει στην Πάτμο ως ένας εξόριστος ηττημένος ή ένας πολιτικός κρατούμενος σε καιρούς χαλεπούς, αλλά ως εξόριστος «εν πνευματική αποστολή», συνεχίζοντας να μεταλαμπαδεύει το Λόγο και την Ουσία του Θεού.</p>
      <figure>
        <img src="https://www.rodiaki.gr/medias/2019/11/11/477d77d9703b616af97b6cc892ae4399.jpg"/>
      </figure>
      <p>Στην εξορία του και σε αυτή την πνευματική του αποστολή τον συνοδεύει ο πιστός του μαθητής Πρόχορος. Σύμφωνα με τη χριστιανική παράδοση, κατά τη διάρκεια της διαμονής του Ιωάννη στο σπήλαιο, σκίστηκε ο βράχος, και μέσα από τρεις μικρότερες σχισμές, που συμβολίζουν την Αγία Τριάδα, ακούστηκε η φωνή του Θεού, που υπαγόρεψε στον Ιωάννη το Ιερό Βιβλίο της Αποκάλυψης. Ενδέχεται στο ίδιο μέρος να πραγματοποιήθηκε και η συγγραφή του 4ου κατά Ιωάννη Ευαγγελίου.</p>
      <figure>
        <img src="https://www.rodiaki.gr/medias/2019/11/11/360b0bac27e96a5134ed758a8426ce92.jpg"/>
      </figure>
      <p>Από τον 17ο αιώνα ενσωματώθηκε δίπλα στο ιερό σπήλαιο ο ναός της Αγίας Άννας, ο οποίος χτίστηκε από τον Όσιο Χριστόδουλο ως αφιέρωμα προς τη μητέρα της Θεοτόκου και την μητέρα του ίδιου του Οσίου που ονομαζόταν Άννα και της μητέρας του αυτοκράτορα Αλέξιου Κομνηνού.</p>
      <p>Δεξιά του ναού βρίσκεται το Ιερό Σπήλαιο της Αποκάλυψης, όπου μέσα σε αυτό βρίσκεται ο ιερός ναός του Αγίου Ιωάννη του Θεολόγου.</p>
      <figure>
        <img src="https://www.rodiaki.gr/medias/2019/11/11/38b4a238a2dad34c570e0ebc2fe0cc89.jpg"/>
      </figure>
      <p>Το Σπήλαιο αποτελεί μέρος ενός ενιαίου συγκροτήματος εκκλησιών και άλλων κτισμάτων (αποθήκες, κελιά, παρεκκλήσια) με το όνομα Αποκάλυψη.</p>
      <p>Σήμερα, το Ιερό Σπήλαιο της Αποκάλυψης έχει διαμορφωθεί σε λατρευτικό χώρο, όπου δίνεται η δυνατότητα στον προσκυνητή να δει το χώρο στον οποίο γράφτηκε η Αποκάλυψη, να αγγίξει την τριπλή σχισμή στο βράχο, να επεξεργαστεί το σημείο στο οποίο αναπαυόταν ο Ευαγγελιστής, καθώς και να αγγίξει τα κοιλώματα στον βράχο από όπου πιανόταν για να σηκωθεί, ενώ ακόμα έχει δημιουργηθεί σε ύψος ανθρώπινου αναστήματος το αναλόγιο του Προχόρου.</p>
      <figure>
        <img src="https://www.rodiaki.gr/medias/2019/11/11/8ca5025a353d1c43628ff41ca825bf86.jpg"/>
      </figure>
      <p>Το 1999 κηρύχθηκε Μνημείο Παγκόσμιας Κληρονομιάς από την UNESCO μαζί με την Μονή του Αγίου Ιωάννου του Θεολόγου.</p>
      <figure>
        <img src="https://www.rodiaki.gr/medias/2019/11/11/b40174f9dfb000b195ca256ee219b119.jpg"/>
      </figure>
      <figure>
        <img src="https://www.rodiaki.gr/medias/2019/11/11/fa75cbe5c7199e49367ea4b946729288.jpg"/>
      </figure>
      <figure>
        <img src="https://www.rodiaki.gr/medias/2019/11/11/8c74720f9c67181bbfde13faab78507c.jpg"/>
      </figure>
      <figure>
        <img src="https://www.rodiaki.gr/medias/2019/11/11/4dce5ff5ef1bbce218e1a2c3c8daed80.jpg"/>
      </figure>
      <figure>
        <img src="https://www.rodiaki.gr/medias/2019/11/11/26066b339918afc0b007972f87d6a983.jpg"/>
      </figure>
      <p>Πηγή: <a href="https://www.dinfo.gr/%cf%84%ce%bf-%cf%83%cf%80%ce%ae%ce%bb%ce%b1%ce%b9%ce%bf-%cf%84%ce%b7%cf%82-%ce%b1%cf%80%ce%bf%ce%ba%ce%ac%ce%bb%cf%85%cf%88%ce%b7%cf%82-%ce%ad%ce%bd%ce%b1-%ce%bc%ce%bd%ce%b7%ce%bc%ce%b5%ce%af%ce%bf/?fbclid=IwAR37innC6GdnnVgs6ptLdtTaCllg3Ei95fYDzwKbFYt4ilPOIrBK2QYljF4">dinfo.gr</a></p>
    </article>
  </body>
</html>