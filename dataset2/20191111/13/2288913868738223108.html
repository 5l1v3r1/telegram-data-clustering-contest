<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709804"/>
    <meta property="og:site_name" content="De Standaard"/>
    <meta property="article:published_time" content="2019-11-11T13:21:00+00:00"/>
    <meta property="og:title" content="Brand in toekomstig asielcentrum Bilzen werd aangestoken"/>
    <meta property="og:description" content="In het gebouw van een voormalig woonzorgcentrum aan de Rode Kruislaan in Grote-Spouwen (Bilzen) brak zondagavond laat een hevige dakbrand uit. Er zijn geen..."/>
  </head>
  <body>
    <article>
      <h1>Brand in toekomstig asielcentrum Bilzen werd aangestoken</h1>
      <address>
        <time datetime="2019-11-11T13:21:00+00:00">11 Nov 2019, 13:21</time>
      </address>
      <p>In het gebouw van een voormalig woonzorgcentrum aan de Rode Kruislaan in Grote-Spouwen (Bilzen) brak zondagavond laat een hevige dakbrand uit. Er zijn geen slachtoffers. Johan Sauwens, de burgemeester van Bilzen, bevestigt dat uit 'materieel bewijs' blijkt dat de brand werd aangestoken. Fedasil had plannen om er medio december een asielcentrum te openen.</p>
      <p>Toen de brandweerpost Bilzen van de hulpverleningszone Oost-Limburg als eerste ter plaatse kwam, stelden de brandweermannen meteen al braaksporen vast. Dat wees er al op dat onbekenden het gebouw zijn kunnen binnendringen. </p>
      <p>In het belang van het verdere onderzoek kunnen politie en parket nog niet veel kwijt. Het gerechtelijk lab, een branddeskundige en een brandhaarddetectiehond kwamen maandagochtend ter plaatse om de nodige onderzoekshandelingen te verrichten. Daarna werd het gebouw opnieuw vrijgegeven. 'De politie heeft materiële bewijzen van brandstichting en is een onderzoek gestart naar brandstichting', zegt burgemeester Johan Sauwens tegen <i>Het Nieuwsblad</i>. Hij hoopt dat de schuldigen zo vlug mogelijk worden geïdentificeerd. 'Dit soort daden horen hier niet thuis.'</p>
      <p>De politie bevestigt dat tegen persagentschap <i>Belga</i>. 'Na onderzoek werd duidelijk dat er sprake is van opzettelijke brandstichting. In opdracht van het parket van Limburg werden het gerechtelijk lab en een branddeskundige ter plaatse gestuurd om de nodige vaststellingen te doen. Na het sporenonderzoek is het pand vrijgegeven. Het onderzoek loopt nu', zo zegt Sofie Boelen van de communicatiedienst van de lokale politie maandag.</p>
      <p>
        <b>'Onverdraagzame maatschappij'</b>
      </p>
      <p>Maggie De Block (Open VLD), minister van Asiel en Migratie, spreekt tegen <i>VRT NWS</i> van een 'ernstige zaak'. 'Als de brand echt verband houdt met de opening van het asielcentrum, dan zijn we toch wel een hele onverdraagzame samenleving aan het worden. Er moet een signaal komen dat zulke tekenen van onverdraagzaamheid in onze maatschappij niet passen.'  </p>
      <p><i>VTM Nieuws</i> kreeg intussen ook al een video in handen van een man die de brand filmde. '<i>Let it burn man</i>, vieze vuile bruine kippen, laat gewoon het hele nest afbranden', klinkt het in de video.</p>
      <p>
        <b>Protestacties</b>
      </p>
      <p>Of het asielcentrum in december nog kan opengaan, is op dit moment nog onduidelijk. 'Het was gepland dat het noodopvangcentrum op 15 december de deuren zou openen. Momenteel heeft Rode Kruis-Vlaanderen echter geen zicht op de impact van dit gebeuren op de geplande openingstermijn. De precieze omstandigheden en de omvang van de schade zijn nog niet gekend, de organisatie wacht verder onderzoek af', zegt Rode Kruis-Vlaanderen in een persbericht.</p>
      <p>De voorbije weken waren er <a href="https://www.standaard.be/cnt/dmf20191026_04686870">protestacties in Bilzen</a> nadat het nieuws bekend was geraakt dat Fedasil plannen heeft om er een tijdelijk asielcentrum te vestigen. Bij de protestacties waren mensen vanuit de buurt, maar ook uit andere delen van Limburg betrokken. Fedasil had in Grote-Spouwen 140 opvangplaatsen berekend.</p>
      <p>Nadat de brand rond 23.30 uur was opgemerkt, kregen buurtbewoners omwille van de rookontwikkeling het advies om ramen en deuren gesloten te houden. Na een tijdje was het vuur onder controle en de rook geminderd, zodat ventilatiesystemen weer ingeschakeld konden worden en ramen en deuren open mochten. </p>
    </article>
  </body>
</html>