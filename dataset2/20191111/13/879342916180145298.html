<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/video/polityka/yak-doruchennya-prezydenta-kabmynu-vplyvayut-joho-rejtynh"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T13:28:00+00:00"/>
    <meta property="og:title" content="Як доручення президента Кабмину впливають на його рейтинг"/>
    <meta property="og:description" content="Падіння рейтингу президента після виборів – це закономірність, питання в тому, хто з політиків найбільше втратив довіру народу."/>
  </head>
  <body>
    <article>
      <h1>Як доручення президента Кабмину впливають на його рейтинг</h1>
      <address>
        <time datetime="2019-11-11T13:28:00+00:00">11 Nov 2019, 13:28</time>
      </address>
      <p>
        <b>Чим доручення президента Кабміну відрізняються від класичних обіцянок, скільки зекономить держава на покараннях за прогули нардепів та як змінювалися рейтинги довіри до президентів України, починаючи з Кравчука і закінчуючи Зеленським? Про це у недільному ефірі «Еспресо», обговорюючи події тижня, ведуча Анна Валевська говорила з шеф-редакторкою порталу «Слово і Діло» Катериною Пітєніною.</b>
      </p>
      <p>Чи може президент давати доручення міністрам? Незважаючи на те, що це питання досі відкрите, така взаємодія глави держави із виконавчою владою є досить вдалим піаром, який подобається виборцям. Які <a href="https://www.slovoidilo.ua/2019/11/06/novyna/polityka/zelenskyj-doruchyv-kabminu-vyrishyty-pytannya-borhiv-ukroboronpromu">нові вказівки із дедлайнами дав Зеленський уряду,</a> «Слово і Діло» пропонує подивитись в оновленому чек-лісті.</p>
      <p>Що стосується рейтингу довіри, то у Зеленського він знизився, як, зрештою, це буває зі всіма президентами.</p>
      <figure>
        <iframe src="https://www.youtube.com/embed/4fFYAbFMGX4" width="480" height="270" data-service="Youtube" scrolling="no"/>
        <figcaption>Рейтинг довіри до президентів України<cite>Espreso.TV</cite></figcaption>
      </figure>
      <p><i>«Ми порівнювали, як знижувався рейтинг українських президентів, тому що зараз обговорюють те, що падає рейтинг Зеленського. І ми вирішили подивитися, як загалом це відбувалось в Україні. До речі, ми колись дивилися, як це відбувалося у світі і дійшли висновку, що немає жодного президента, в якого б хоч трошки не падав рейтинг упродовж років його каденції. Це закономірно»,</i> – сказала Катерина Пітєніна.</p>
      <p>Щодо українських президентів, «Слово і Діло» подивилося, <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny">як змінювалися рейтинги голів держави</a>, починаючи від Кравчука і закінчуючи Зеленським.</p>
      <p><i>«У всіх президентів графік рівня підтримки був нисхідний. Починали з цифри у 30%, у когось – до 40% був рейтинг довіри. Причому, хочу зауважити, що не треба порівнювати той відсоток, який кандидат у президенти здобув на виборах із рівнем довіри, коли він вже став президентом. Тому що голосують не всі, а коли йде соціологічне опитування, то вибірка розрахована на те, щоб опитати всі верстви населення»,</i> – заначила Катерина Пітєніна.</p>
      <p>Також вже можна підрахувати, <a href="https://www.slovoidilo.ua/2019/11/06/infografika/polityka/shtrafy-nardepiv-prohuly-skilky-mozhe-zaoshhadyty-byudzhet">скільки коштів недорахуються нардепи за прогули,</a> адже з листопада вже набув чинності закон про штрафи парламентарів, як пропускають понад 30% голосувань. Спочатку порахували прогульників вересня і вийшла кругленька сума.</p>
      <p>Минулого тижня, серед іншого, <a href="https://www.slovoidilo.ua/2019/11/07/infografika/polityka/naftohaz-hazprom-istoriya-hazovyx-vidnosyn">ньюзмейкером став «Нафтогаз» на фоні чергового позову до Стокгольмського арбітражу проти «Газпрому».</a> «Слово і Діло» нагадало історію відносин двох компаній.</p>
      <p>Також ми підрахували, <a href="https://www.slovoidilo.ua/2019/11/05/infografika/finansy/skilky-hroshej-pereraxovuvaly-ukrayiny-kordonu-2014-2019-rokax">скільки грошей переказували до України з-за кордону в 2014-2019 роках.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/07/novyna/ekonomika/kabmini-ozvuchyly-prohnoz-inflyacziyi-2022-roku"/>
        <a href="https://www.slovoidilo.ua/2019/11/06/novyna/polityka/zelenskyj-doruchyv-kabminu-vyrishyty-pytannya-borhiv-ukroboronpromu"/>
        <a href="https://www.slovoidilo.ua/2019/09/26/kolonka/aleksandr-radchuk/polityka/vakuumi-doviry-chy-vdastsya-pozaparlamentskym-partiyam-ponovyty-rejtynhy"/>
      </related>
    </article>
  </body>
</html>