<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639421/%D9%85%DA%A9%D8%B2%DB%8C%DA%A9-%D8%A8%D9%87-%D9%85%D9%88%D8%B1%D8%A7%D9%84%D8%B3-%D9%BE%DB%8C%D8%B4%D9%86%D9%87%D8%A7%D8%AF-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T13:51:00+00:00"/>
    <meta property="og:title" content="مکزیک به مورالس پیشنهاد پناهندگی داد"/>
    <meta property="og:description" content="وزیر خارجه مکزیک در پی استعفای اوو مورالس، رئیس‌جمهور بولیوی اعلام کرد که کشورش حاضر است در صورت درخواست مورالس به او پناهندگی بدهد."/>
  </head>
  <body>
    <article>
      <h1>
        <a href="https://www.bultannews.com/fa/news/639421/%D9%85%DA%A9%D8%B2%DB%8C%DA%A9-%D8%A8%D9%87-%D9%85%D9%88%D8%B1%D8%A7%D9%84%D8%B3-%D9%BE%DB%8C%D8%B4%D9%86%D9%87%D8%A7%D8%AF-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%AF%D8%A7%D8%AF">مکزیک به مورالس پیشنهاد پناهندگی داد</a>
      </h1>
      <h2>وزیر خارجه مکزیک در پی استعفای اوو مورالس، رئیس‌جمهور بولیوی اعلام کرد که کشورش حاضر است در صورت درخواست مورالس به او پناهندگی بدهد.</h2>
      <address><time datetime="2019-11-11T13:51:00+00:00">11 Nov 2019, 13:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از رویترز، مارسلو ابرارد، وزیر خارجه مکزیک با اشاره به اینکه سفارت مکزیک در لاپاز، پایتخت بولیوی، ۲۰ مقام و نماینده بولیویایی را طی چند هفته گذشته پذیرش کرده است اعلام کرد مکزیک حاضر است در صورت درخواست اوو مورالس، رئیس‌جمهور بولیوی به او پناهندگی بدهد.</p>
      <p>اوو مورالس، رئیس‌جمهور بولیوی که به تازگی از سوی کمیسیون انتخابات این کشور برنده انتخابات ریاست جمهوری اعلام شده بود، به دنبال افزایش اعتراضات به نتایج انتخابات مجبور شد از سمت خود استعفا کند.</p>
      <p>آندرس مانوئل لوپز، رئیس‌جمهور مکزیک در حساب توئیتری خود از رفتار مسئولانه مورالس تمجید کرده و گفته است که او برای مقابله با خشونت‌های بیشتر علیه مردم کشورش از قدرت کنار رفت.</p>
      <p>شبکه تلویزیونی العالم گزارش داد وزیر امور خارجه مکزیک مخالفت کشورش را عملیات نظامی در بولیوی اعلام و تاکید کرد نباید در این کشور کودتا صورت بگیرد.</p>
      <p>خبرگزاری فرانسه نیز اعلام کرد آلبرتو فرناندز، رئیس‌جمهور منتخب آرژانتین، در حساب کاربری خود در توییتر، تحولات اخیر بولیوی را که به استعفای رئیس‌جمهور این کشور منجر شد، کودتا توصیف کرد.</p>
      <p>دولت کلمبیا در واکنش به خبر استعفای مورالس برگزاری نشست اضطراری شورای دائمی سازمان کشور‌های آمریکایی را برای بررسی تحولات بولیوی خواستار شد.</p>
      <p>پیش از این وزارت خارجه کوبا در واکنش به استعفای مورالس تحولات منجر به استعفای او را کودتا خوانده و آن را محکوم کرد.</p>
      <p>کوبا از جامعه بین المللی خواسته از مورالس به عنوان رئیس‌جمهور این کشور حمایت کند.</p>
      <p>نیکلاس مادورو، رئیس‌جمهور ونزوئلا نیز کودتا علیه اوو مورالس رهبر چپ گرای بولیوی را محکوم کرد.</p>
      <p>این در حالی است که پس از حمله معترضان به خانه آدریانا سالوا تیه را، رئیس پارلمان بولیوی، وی نیز از سمت خود استعفا کرد.</p>
      <p>رئیس سنای بولیوی طبق قانون بعد از استعفای رئیس‌جمهور و معاونش می‌تواند زمام امور را به طور موقت به دست بگیرد.</p>
    </article>
  </body>
</html>