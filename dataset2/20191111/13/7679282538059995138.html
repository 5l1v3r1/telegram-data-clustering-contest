<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/gorakhpur/story-24-crore-sanctioned-for-municipal-corporation-house-building-foundation-stone-to-be-laid-soon-2843705.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T13:25:43+00:00"/>
    <meta property="og:title" content="नगर निगम सदन भवन के लिए 24 करोड़ मंजूर, जल्द होगा शिलान्यास"/>
    <meta property="og:description" content="नगर निगम परिसर में प्रस्तावित सदन भवन के लिए प्रदेश सरकार ने बजट की मंजूरी दे दी है। शासन द्वारा दीन दयाल उपाध्याय योजना के तहत 23.45 करोड़ रुपए पहले ही मंजूर हो गया था। सोमवार को कैबिनेट और व्यय..."/>
  </head>
  <body>
    <article>
      <h1>नगर निगम सदन भवन के लिए 24 करोड़ मंजूर, जल्द होगा शिलान्यास</h1>
      <address><time datetime="2019-11-11T13:25:43+00:00">11 Nov 2019, 13:25</time> by <a rel="author">वरिष्ठ संवाददाता,गोरखपुर</a></address>
      <p>नगर निगम परिसर में प्रस्तावित सदन भवन के लिए प्रदेश सरकार ने बजट की मंजूरी दे दी है। शासन द्वारा दीन दयाल उपाध्याय योजना के तहत 23.45 करोड़ रुपए पहले ही मंजूर हो गया था। सोमवार को कैबिनेट और व्यय समिति ने भी सोमवार को अपनी मुहर लगा दी है। यह धनराशि जल्द ही नगर निगम को उपलब्ध हो जाएगी। भवन का शिलान्यास इसी महीने होने की उम्मीद है।<br/>नगर निगम में सदन भवन का निर्माण पिछले छह वर्षों से प्रस्तावित है। पूर्व मेयर डॉ.सत्या पांडेय के कार्यकाल में बोर्ड ने सदन भवन को लेकर मंजूरी दी थी। जिसके बाद गोरखपुर विकास प्राधिकरण से मानचित्र भी स्वीकृत हो गया था। पर, बजट के आभाव में निर्माण कार्य शुरू नहीं हो सका था। वर्तमान महापौर सीताराम जायसवाल के कार्यकाल में सदन भवन को पब्लिक प्राइवेट पार्टनरशिप (पीपीपी) के तहत विकसित पर सहमति बनी। बजट के लिए महापौर सीताराम जायसवाल ने प्रमुख सचिव नगर विकास से मांग की थी। प्रमुख सचिव ने दीदउ योजना के तहत 25 करोड़ रुपए की मंजूरी दे दी थी। सोमवार प्रदेश सरकार की कैबिनेट बजट को लेकर मंजूरी दे दी। नगर निगम को इस रकम पर कोई ब्याज नहीं देना होगा लेकिन किस्तों में धनराशि वापस करनी होगी।<br/>‘‘नगर निगम परिसर में बनने वाले सदन भवन के लिए शासन स्तर से 25 करोड़ रुपए की स्वीकृति मिली थी। सोमवार को कैबिनेट से भी बजट को लेकर मंजूरी की सूचना मिली है। धनराशि उपलब्ध होने के बाद निर्माण की प्रक्रिया शुरू कराई जाएगी।’’<br/>सुरेश चन्द्र, मुख्य अभियंता नगर निगम</p>
    </article>
  </body>
</html>