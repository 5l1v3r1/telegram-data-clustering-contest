<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546449.html/%D8%AD%D8%A7%D9%85%DB%8C%D8%A7%D9%86-%D8%AF%D9%88%D9%84%D8%AA-%D8%AE%D9%88%D8%AF-%D8%B1%D8%A7-%D8%A8%D9%87-%D8%AA%D8%AC%D8%A7%D9%87%D9%84-%D9%86%D8%B2%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T13:44:00+00:00"/>
    <meta property="og:title" content="حامیان دولت خود را به تجاهل نزنند"/>
    <meta property="og:description" content="بخش قابل توجهی از مردم را عده‌ای قلیل و سازماندهی شده خواندن، شاید برای دل خوش کردن رسانه‌های حامی دولت خوب باشد اما واقعیت را تغییر نمی‌دهد."/>
  </head>
  <body>
    <article>
      <h1>حامیان دولت خود را به تجاهل نزنند</h1>
      <h2>انکار واقعیت، واقعیت را تغییر نمی‌دهد؛</h2>
      <address>
        <time datetime="2019-11-11T13:44:00+00:00">11 Nov 2019, 13:44</time>
      </address>
      <p>بخش قابل توجهی از مردم را عده‌ای قلیل و سازماندهی شده خواندن، شاید برای دل خوش کردن رسانه‌های حامی دولت خوب باشد اما واقعیت را تغییر نمی‌دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به گزارش <a href="http://yazdrasa.ir/">یزدرسا</a>، حسن روحانی در حالی روز گذشته به یزد سفر کرد که عملکرد او و کابینه‌اش و به تبع آن ناکارآمدی آشکار دولت، او را از نظر رضایت و مقبولیت اجتماعی در وضعیت بی‌سابقه‌ای در بین رؤسای جمهور چهار دهه اخیر ایران قرار داده است به‌طوری‌که در سنجش‌های اجتماعی عدد رضایت مردم از روحانی و دولتش در حال میل پیدا کردن به صفر است.</p>
      <p>همین امر موجب شد تا حضور روحانی در یزد با انبوهی از مطالبات همراه شود و بخش زیادی از مردم ترجیح دادند با شعارها و دست‌نوشته‌های خود صدای‌شان را به گوش رئیس‌جمهور برسانند. روحانی اما نه تنها حاضر نشد به مطالبات واقعی مردم توجه کند که حتی به آن‌ها اهانت کرد و آن‌ها را عده‌ای معدود خواند!</p>
      <p>برخی از رسانه ها و حامیان دولت در یزد نیز تلاش کردند همان رویکرد روحانی را تکرار کنند و در ادعایی عجیب و مضحک از سازماندهی شده بودن منتقدین پرتعداد روحانی در جریان سخنرانی روز گذشته گفتند!</p>
      <p>البته این نوع مواجهه روحانی با مردم یزد چیز جدیدی نبود چرا که قبل از این و در طول شش سال گذشته نیز او بارها مردم و منتقدین خود را به اشکال مختلف مورد اهانت قرار داده است.</p>
      <p>اما آیا به راستی راه‌حل مواجهه با مردم ناراضی، انکار واقعیت است؟ آیا می‌توان صرفا با برچسب زدن به مردم و مثلا آن‌ها را عده‌ای معدود که از جایی خاص سازماندهی شده‌اند دانستن، واقعیت را تغییر داد؟</p>
      <p>البته که سازماندهی شده خواندن کسانی که دیروز نسبت به عملکرد حسن روحانی انتقاد داشتند و سعی کردند با شعارها و دست‌نوشته‌های خود، مطالبات‌شان را به سمع و نظر رئیس‌جمهور برسانند، بیشتر یک لطیفه و شوخی است و اصرار بر چنین گزاره‌ای خطایی استراتژیک از سوی حامیان دولت محسوب می‌شود چرا که موجب می‌شود تا آن‌ها بیش از پیش از واقعت‌های موجود در بین مردم و جامعه دور شوند.</p>
      <p>در واقع همین ندیدن مردم و انکار واقعیت‌ها است که موجب شده وضعیت اقتصادی کشور به چنین جایگاهی برسد و با این وجود باز هم رئیس‌جمهور اصرار داشته باشد که وضع اقتصادی مردم خوب است.</p>
      <p>دوستان اصلاح‌طلب و حامی دولت اگر مطالبات واقعی مردم برایشان محلی از اعراب ندارد، حداقل برای ملاحظات سیاسی خودشان هم که شده باید واقعیت‌ها را بپذیرند و سعی نکنند با پاک کردن صورت مسئله، مشکل را حل و فصل کنند و سر خود کلاه بگذارند!</p>
      <p>یقینا مردمی که دیروز در جریان سخنرانی روحانی مطالبات اقتصادی شان را فریاد زدند اگر به قول روحانی و ارتش رسانه‌ای حامی دولت، عده‌ای قلیل و سازماندهی شده بودند، هیچ‌گاه با واکنش حسن روحانی در حین سخنرانی مواجه نمی‌شدند و اگر شعارها و دست‌نوشته‌های پرتعدادی که دیروز در دست مردم یزد بود مطالبه حداکثری مردم ایران در وضعیت کنونی نبود، حامیان سرسخت دولت مانند محمود دعایی و حتی چهره‌های تندور اصلاح‌طلب مانند محمود صادقی هم به انتقاد از روحانی نمی‌پرداختند اما دیروز آن‌ها هم نسبت به سخنان و رفتارهای روحانی موضع‌گیری کردند چون نارضایتی مردم را دیدند.</p>
      <p>بخش قابل توجهی از مردم را عده‌ای قلیل و سازماندهی شده خواندن، شاید برای دل خوش کردن رسانه‌های حامی دولت خوب باشد اما واقعیت را تغییر نمی‌دهد.</p>
      <p>توصیه می‌شود حامیان دولت، مردم را ببینند و سعی نکنند با برچسب زدن به مردم آن‌ها را -به زعم خودشان- از میدان بیرون کنند چرا که این نوع مواجهه با مردم بیشتر نشانه نادیده گرفتن فهم و شعور مردم است.</p>
      <p>البته قابل انکار نیست که دیروز در بین جمعیت حاضر در میدان امیرچقماق کسانی بودند که به طور سازماندهی شده و با اتوبوس و می‌نی‌بوس از شهرستان‌های استان و همچنین از مدارس و اداره‌های دولتی به محل سخنرانی آمده بودند.</p>
      <p>انتهای پیام/</p>
    </article>
  </body>
</html>