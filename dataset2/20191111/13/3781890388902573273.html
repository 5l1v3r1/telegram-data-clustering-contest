<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741172"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T13:35:00+00:00"/>
    <meta property="og:title" content="เสนองานทีวีรัสเซียให้อดีตผู้นำโบลิเวีย"/>
    <meta property="og:description" content="หัวหน้าสถานีโทรทัศน์รัสเซียซึ่งมีรัฐบาลเครมลินหนุนหลัง เสนองานในตำแหน่งผู้ดำเนินรายการโทรทัศน์ภาคภาษาสเปนให้กับอดีตประธานาธิบดีโบลิเวียที่เพิ่งลาออกจากตำแหน่งเพราะแรงกดดันจากฝ่ายต่อต้าน"/>
  </head>
  <body>
    <article>
      <h1>เสนองานทีวีรัสเซียให้อดีตผู้นำโบลิเวีย</h1>
      <address>
        <time datetime="2019-11-11T13:35:00+00:00">11 Nov 2019, 13:35</time>
      </address>
      <slideshow>
        <figure>
          <img src="https://www.dailynews.co.th/admin/upload/20191111/news_xMEujjsbzC204710_533.jpg?v=20191112058"/>
        </figure>
        <figure>
          <img src="https://www.dailynews.co.th/admin/upload/20191111/news_xAInQQWljW204719_533.jpg?v=20191112058"/>
        </figure>
      </slideshow>
      <p>
        <b>หัวหน้าสถานีโทรทัศน์รัสเซียซึ่งมีรัฐบาลเครมลินหนุนหลัง เสนองานในตำแหน่งผู้ดำเนินรายการโทรทัศน์ภาคภาษาสเปนให้กับอดีตประธานาธิบดีโบลิเวียที่เพิ่งลาออกจากตำแหน่งเพราะแรงกดดันจากฝ่ายต่อต้าน</b>
      </p>
      <p>สำนักข่าวเอเอฟพีรายงานจากกรุงมอสโกประเทศรัสเซียเมื่อวันที่ 11 พ.ย.ว่า นางมาร์การิตา ซิมอนยาน หัวหน้าสถานีโทรทัศน์อาร์ทีของรัสเซียซึ่งรัฐบาลเครมลินให้การหนุนหลัง เปิดเผยว่า ได้เสนองานในตำแหน่งผู้ดำเนินรายการโทรทัศน์ภาคภาษาสเปนของสถานีโทรทัศน์อาร์ทีให้กับนายอีวา โมราเลส อดีตประธานาธิบดีแห่งโบลิเวีย โดยปัจจุบัน นายราฟาเอล คอร์เรีย อดีตประธานาธิบดีของเอกวาดอร์ ทำหน้าที่ผู้ดำเนินรายการสนทนาปัญหาการเมืองให้กับสถานีโทรทัศน์อาร์ทีภาคภาษาสเปนมานานกว่า 1 ปี<br/>นายโมราเลส เคยเป็นประธานาธิบดีที่ครองอำนาจยาวนานที่สุดในลาตินอเมริกา แต่ต้องลาออกเมื่อวันอาทิตย์ที่ผ่านมา เพราะแรงกดดันจากฝ่ายต่อต้านนำมาสู่การชุมนุมประท้วงจนเป็นเหตุรุนแรง อันเนื่องมาจากผลการเลือกตั้งชิงตำแหน่งประธานาธิบดี หลังกองทัพและตำรวจได้ถอนตัวจากการสนับสนุนผู้นำนักสังคมนิยมวัย 60 ปีผู้นี้<br/>สถานีโทรทัศน์อาร์ที ย่อมาจากรัสเซียทูเดย์ ก่อตั้งขึ้นโดยรัฐบาลเครมลินเพื่อนำเสนอความเห็นของรัฐบาลรัสเซียต่อสถานการณ์ปัจจุบัน ด้วยสโลแกน Question More ส่วนผู้ที่เคยทำหน้าที่พิธีกรดำเนินรายการก็มีทั้ง จูเลียน แอสซานจ์ ผู้ก่อตั้งวิกิลีกส์และจอร์จ กัลโลเวย์ อดีตส.ส.อังกฤษ<br/><br/>เครดิตภาพAFP</p>
    </article>
  </body>
</html>