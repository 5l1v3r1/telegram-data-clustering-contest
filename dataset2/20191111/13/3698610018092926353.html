<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dbr-provodit-obshuki-v-derzhrezervi-329209_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T13:17:00+00:00"/>
    <meta property="og:title" content="ДБР проводить обшуки в Держрезерві"/>
    <meta property="og:description" content="Підозрюють зловживання на суму 60 млн грн..  "/>
  </head>
  <body>
    <article>
      <h1>ДБР проводить обшуки в Держрезерві</h1>
      <h2>Підозрюють зловживання на суму 60 млн грн..  </h2>
      <address>
        <time datetime="2019-11-11T13:17:00+00:00">11 Nov 2019, 13:17</time>
      </address>
      <p>Державне бюро розслідувань проводить обшуки на складах та на одному з підприємств Державного агентства резерву України. Про це повідомила заступник керівника ДБР Ольга Варченко.</p>
      <p>"Саме зараз проводимо санкціоновані судом обшуки та тимчасові доступи до документів у Державному агентстві резерву України. Зокрема, на складах та на одному з підприємств агентства. Причина – виявили прострочену продукцію на складах", - повідомила вона.</p>
      <p>За попередніми даними, внаслідок неналежного виконання своїх обов'язків керівництвом та службовими особами Державного агентства резерву України, на складах накопичились продукти із простроченим терміном зберігання. Сума збитків, за попередньою оцінкою, становить близько 60,5 мільйона гривень.</p>
      <p>ДБР під процесуальним керівництвом Генеральної прокуратури України розслідує кримінальне провадження щодо можливого неналежного виконання своїх службових обов'язків керівництвом та службовими особами Державного агентства резерву України, що спричинили тяжкі наслідки Державним інтересам України. Санкція статті 367 КК України передбачає покарання у вигляді позбавлення волі на строк від 2 до 5 років.</p>
      <p>Співробітники <a href="https://dt.ua/UKRAINE/dbr-priyshlo-z-obshukami-v-miskradu-uzhgoroda-328525_.html"><b>Державного бюро розслідувань і Служби безпеки України провели обшуки</b></a> в Ужгородській міській раді у справі про виділення земельних ділянок депутатами минулого скликання в 2014 році.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>