<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231639/"/>
    <meta property="og:site_name" content="Українська правда"/>
    <meta property="article:published_time" content="2019-11-11T13:38:18+00:00"/>
    <meta property="og:title" content="Все більше українців думають, що події в країні рухаються не туди — опитування"/>
    <meta property="og:description" content="Українців, які вважають, що події в Україні розвиваються у правильному напрямі за 2 місяці поменшало на 20%"/>
  </head>
  <body>
    <article>
      <h1>Все більше українців думають, що події в країні рухаються не туди — опитування</h1>
      <address>
        <time datetime="2019-11-11T13:38:18+00:00">11 Nov 2019, 13:38</time>
      </address>
      <p>Українців, які вважають, що події в Україні розвиваються у правильному напрямі за 2 місяці поменшало на 20%</p>
      <p><b>Джерело:</b> <a href="http://razumkov.org.ua/napriamky/sotsiologichni-doslidzhennia/otsinka-gromadianamy-sytuatsii-v-kraini-ta-diialnosti-vlady-riven-doviry-do-sotsialnykh-instytutiv-ta-politykiv-2">результати</a> соціологічного дослідження Центру Разумкова</p>
      <p><b>Деталі:</b> За даними опитування, проведеного з 1 по 7 листопада, 37,5% громадян вважають, що події в Україні розвиваються у правильному напрямі. При цьому у вересні 2019 р. так вважали 57%, а у жовтні 45%.</p>
      <figure>
        <img src="https://img.pravda.com/images/doc/b/e/becac19------.jpg"/>
      </figure>
      <p>Оцінюючи, як змінилася ситуація у країні в цілому порівняно з початком 2019 р., 48% респондентів вважають, що вона не змінилася, 26% — що загальна ситуація в країні погіршилася, а 15% — що покращилася.</p>
      <p>Також у листопаді 25% опитаних заявили, що нова влада намагається покращити ситуацію в країні і багато в чому їй це вдається (у жовтні так вважало 29%).</p>
      <p>23% респондентів вважають, що нова влада не намагається покращити ситуацію в країні, а лише імітує зусилля в цьому напрямі (у жовтні цю точку зору поділяли 20% опитаних).</p>
      <figure>
        <img src="https://img.pravda.com/images/doc/6/9/694fff3----.jpg"/>
      </figure>
      <p>При цьому побільшало українців, які вважають, що нова влада намагається покращити ситуацію в країні, але їй це поки що переважно не вдається зробити. Таку думку поділяють 44%, у жовтні так вважали 41,5% респондентів.</p>
      <p>Хоча найчастіше громадяни України вважають, що нинішня влада краща, ніж попередня, проте частка згодних із цим порівняно з жовтнем знизилася з 48% до 43%.</p>
      <figure>
        <img src="https://img.pravda.com/images/doc/2/a/2a0bf3f------.jpg"/>
      </figure>
      <p>З 27% до 30% зросла частка тих, хто вважає, що нинішня влада нічим суттєво не відрізняється від попередньої, з 8% до 12% — тих, хто вважає, що вона гірша за попередню.</p>
      <p>
        <i>Дослідження проведене з 1 по 7 листопада 2019 року. Було опитано 2015 респондентів віком від 18 років у всіх регіонах України, за винятком Криму та окупованих територій Донецької та Луганської областей. Теоретична похибка вибірки (без врахування дизайн-ефекту) не перевищує 2,3% з імовірністю 0,95.</i>
      </p>
      <related>
        <a href="https://www.pravda.com.ua/news/2019/11/11/7231638/"/>
        <a href="https://www.pravda.com.ua/news/2019/11/11/7231636/"/>
        <a href="https://www.pravda.com.ua/news/2019/11/10/7231567/"/>
      </related>
    </article>
  </body>
</html>