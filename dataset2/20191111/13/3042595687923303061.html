<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/professor-parterte-elskerinne/71802916"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T13:35:51+00:00"/>
    <meta property="og:title" content="Professor parterte elskerinne"/>
    <meta property="og:description" content="Historieprofessor oppdaget da han prøvde å senke kvinnens avkappede armer i ei elv i St. Petersburg."/>
  </head>
  <body>
    <article>
      <h1>Professor parterte elskerinne</h1>
      <h2>Historieprofessor oppdaget da han prøvde å senke kvinnens avkappede armer i ei elv i St. Petersburg.</h2>
      <address><time datetime="2019-11-11T13:35:51+00:00">11 Nov 2019, 13:35</time> by <a rel="author">Morten Strand</a></address>
      <p>ST. PETERSBURG (Dagbladet): Historieprofessoren <a href="https://en.wikipedia.org/wiki/Oleg_Sokolov">Oleg Sokolev</a> er siktet for drap på en av sine kvinnelige tidligere studenter.</p>
      <p>Sokolev er spesialist på Napoleon Bonaparte, særlig hans felttog til Moskva i 1812, og har ved flere anledninger opptrådt som sin helt Napoleon i historiske spill. Russiske medier melder at professor Oleg Sokolev (63) i det siste skal ha trodd at han var en reinkarasjon av sin helt, Napoleon.</p>
      <h3>Napoleons reinkarnasjon</h3>
      <p>En som er utdannet ved det historiske fakultetet der Sokolev er ansatt, sier dette til nettstedet Raifan.ru:</p>
      <p>
        <b>- Han er gal, og oppfatter seg som en reinkarnasjon av Napoleon, sier den tidligere studenten.</b>
      </p>
      <p>- Han kalte henne Josefine, og fikk alle studentene til å titulere ham «sir», sier kollega og professor Jevgenij Ponasjenkov.</p>
      <p>Josefine var som kjent Napoleons kone. Ponasjenko har flere ganger advart det historiske fakultetets ledelse om at Sololev var blitt gal. Sokolev skal ha hatt forhold til flere kvinnelige studenter. Han kalte dem alle for «Josefine».</p>
      <h3>Falt full i elva</h3>
      <p>Professoren var full da han kom med en ryggsekk med de avkappede armene til den drepte for å senke dem i elva Moika, midt i sentrum av Russlands gamle hovedstad. Han falt i elva fordi han mistet balansen, sterkt påvirket som han var av alkohol. Resultatet var uansett at han ble plukket opp av elva, og at de to avkappede armene ble oppdaget.</p>
      <p>Da politiet tok seg inn i hjemmet til Sokolev fant de hodet til Anastasia Jesjenko (24). Resten av kroppen hadde professoren klart å kvitte seg med.</p>
      <h3>Var samboere</h3>
      <p>Sokolev og Jesjenko har publisert flere vitenskapelige arbeider sammen, og var samboere.</p>
      <p>Han drepte henne på fredag med et skudd, kjøpte en sag, og delte opp liket. Fredag kveld kastet han den avdødes bein i Moika, uten å bli oppdaget. Sokolev begynte å drikke tett, og da han lørdag morgen klokka 5. 00 kom tilbake til elva, og skulle kvitte seg med armene, så ramle han altså i elva.</p>
      <h3>Skulle ta sitt eget liv</h3>
      <p>Nettstedet 47 news.ru skriver at Sokolev hadde planlagt å ta livet av seg ved Peter-Paul festningen ikke langt fra Moika. Han skulle være kledd i en «Napoleon-uniform». En så storslått avslutning på livet fikk Sokolev ikke. Han ble i stedet dratt opp av elva Moika, og arrestert.</p>
      <p>Sokolev har vært historisk rådgiver for en rekke film- og TV produksjoner om Napoleon. Han har en fransk æres-tittel, og har vært tilknyttet det prestisjefulle Sorbonne-universtitetet i Paris.</p>
    </article>
  </body>
</html>