<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T13:24:00+00:00"/>
    <meta property="og:title" content="سلمان خدادادی: افرادی که درباره زندگی شخصی‌ام اخلاق را زیر پا گذاشتند به خدا واگذار می‌کنم"/>
    <meta property="og:description" content="به گزارش ایسنا، سلمان خدادادی در جلسه علنی امروز دوشنبه مجلس شورای اسلامی در نطق میان دستور خود اظهار کرد:‌ بر هیچ کس پوشیده نیست که آنچه نظام را به اینجا رسانده و موجب پشت سر گذشتن همه ناملایمات شده، تدابیر حکیمانه رهبری و دفاع جانانه ملت بوده است. اگر انقلاب از توطئه تجزیه طلبی دشمنان بیرون آمد و در ۸ سال جنگ تحمیلی مقاومت کرد  و در نهایت ۴۰ سال از همه فتنه‌ها عبور کرد آگاهی و بیداری مردم موثر بود و دست آخر به ما توفیق خدمتگزاری دارد."/>
  </head>
  <body>
    <article>
      <h1>سلمان خدادادی: افرادی که درباره زندگی شخصی‌ام اخلاق را زیر پا گذاشتند به خدا واگذار می‌کنم</h1>
      <address>
        <time datetime="2019-11-11T13:24:00+00:00">11 Nov 2019, 13:24</time>
      </address>
      <p>نماینده مردم ملکان در مجلس در مورد مسائل حاشیه‌ای بوجود آمده در زندگی شخصی‌اش گفت: همه آنهایی که اصول اخلاقی را زیر پا گذاشتند و هر چه می‌خواستند گفتند را به خدا واگذار می‌کنم.</p>
      <p>به گزارش ایسنا، سلمان خدادادی در جلسه علنی امروز دوشنبه مجلس شورای اسلامی در نطق میان دستور خود اظهار کرد:‌ بر هیچ کس پوشیده نیست که آنچه نظام را به اینجا رسانده و موجب پشت سر گذشتن همه ناملایمات شده، تدابیر حکیمانه رهبری و دفاع جانانه ملت بوده است. اگر انقلاب از توطئه تجزیه طلبی دشمنان بیرون آمد و در ۸ سال جنگ تحمیلی مقاومت کرد  و در نهایت ۴۰ سال از همه فتنه‌ها عبور کرد آگاهی و بیداری مردم موثر بود و دست آخر به ما توفیق خدمتگزاری دارد.</p>
      <p>این عضو کمیسیون اجتماعی مجلس ضمن قرائت بخشی از سخنان امام خمینی (ره) گفت: حق مردم نیست که ۴ میلیون خانوار تحت پوشش کمیته امداد، سه میلیون زن سرپرست خانواده و سه میلیون معتاد در جامعه وجود داشته باشد. این آمار در شأن ملت ایران نیست. ما در آستانه تنظیم بودجه سال ۹۹ هستیم. انتظار می‌رود دولت در تنظیم بودجه شرایط حاد عمومی را لحاظ کند. دولت از تصویب عوارض و مالیات بیشتر پرهیز کند. ملت توان فشار بیش از این را نداد.</p>
      <p>نماینده مردم ملکان در مجلس با بیان این که مردم انتظار رفاه عمومی را دارند، تاکید کرد:‌ امنیت ملی یک کشور از طریق تامین رفاه عمومی تضمین می‌شود. اگر رفاه تامین شود نباید از توطئه‌ی دشمنان بترسیم. امروز نگاه ما باید به داخل باشد. اگر داخل کشور از حیث مدیریتی وحدت داشته باشد رضایت مردم را به همراه آورده و در آن صورت آمریکا هیچ غلطی نمی‌تواند بکند. نتیجتا نیازی به برجام و حمایت غرب نخواهیم داشت.</p>
      <p>خدادادی در پایان در مورد مسائل حاشیه‌ای زندگی شخصی خود گفت: قصد نداشتم در این مورد صحبت کنم چون ارزش سخن گفتن ندارد. اما برای حفظ کیان مجلس و نمایندگان جا دارد از همه نیروهای انتظامی، اطلاعاتی، امنیتی و قضات قوه قضاییه به خاطر کشف حقایق و صدور رای دقیق قدردانی کنم. آنهایی که اخلاق را زیر پا گذاشتند و هر چه می‌توانستند گفتند و نوشتند را به خدا واگذار می‌کنم.</p>
    </article>
  </body>
</html>