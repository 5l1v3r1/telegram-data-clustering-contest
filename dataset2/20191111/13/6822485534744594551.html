<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T13:54:00+00:00"/>
    <meta property="og:title" content="وزیر دفاع: ناگزیریم توان دفاعی خود را ارتقا بدهیم"/>
    <meta property="og:description" content="به گزارش فارس، امیر سرتیپ حاتمی وزیر دفاع در جمع دانشجویان دانشگاه جنگ (دافوس) ارتش، گفت: ما ناگزیریم توان رزمی و دفاعی خود را حفظ کنیم و ارتقا بدهیم."/>
  </head>
  <body>
    <article>
      <h1>وزیر دفاع: ناگزیریم توان دفاعی خود را ارتقا بدهیم</h1>
      <address>
        <time datetime="2019-11-11T13:54:00+00:00">11 Nov 2019, 13:54</time>
      </address>
      <p>وزیر دفاع گفت: ما ناگزیریم توان رزمی و دفاعی خود را حفظ کنیم و ارتقا بدهیم.</p>
      <p>به گزارش فارس، امیر سرتیپ حاتمی وزیر دفاع در جمع دانشجویان دانشگاه جنگ (دافوس) ارتش، گفت: ما ناگزیریم توان رزمی و دفاعی خود را حفظ کنیم و ارتقا بدهیم.</p>
      <p>وی با بیان اینکه ایران دارای موقعیت راهبردی در جهان است، افزود: در جنگ جهانی اول و دوم علی‌رغم اینکه اعلام بی طرفی کردیم به دلیل عدم حفظ موضع، مورد تهاجم قرار گرفتیم و آسیب زیادی به مردم وارد و عزت و شرف ما لگدمال شد که باید از آن درس گرفت.</p>
      <p>امیر حاتمی تاکید کرد: هنگامی که کشوری همچون ایران دارای موقعیت راهبردی است چه بخواهد و چه نخواهد در تصمیم دیگران حضور خواهد داشت بنابراین باید قدرت به کرسی نشاندن تصمیم خود را داشته باشیم و ما در دفاع مقدس توانستیم خواست و اراده مردم ایران را به کرسی بنشانیم، چون دارای قدرت بودیم.</p>
      <p>وزیر دفاع تاکید کرد: ما دارای موقعیت راهبردی بوده و دشمنان قسم خورده داریم بنابراین اگر می خواهیم موضع جمهوری اسلامی ایران که حفظ امنیت و ثبات است را حفظ کنیم باید قدرت تهاجمی و دفاعی داشته باشیم.</p>
      <p>وی تاکید کرد: باید بدانیم که جلوگیری از تهاجم دیگر کشورها به ایران با التماس و خواهش ممکن نخواهد بود بلکه باید به دشمنان بفهمانیم اگر تهاجمی شکل دهند با چه رو به رو خواهند شد.</p>
      <p>وزیر دفاع افزود: دشمن از نخستین روزهای پیروزی انقلاب اسلامی حوزه دفاعی و نظامی ایران را تحریم کرد حتی نمی‌گذاشتند حداقل‌ها در اختیار نیروهای مسلح ایران قرار بگیرد.</p>
      <p>وی خاطرنشان کرد: ما با همت بلند و بلندپروازی در حوزه ساخت تجهیزات و تسلیحات نظامی حرکت کردیم و برنامه‌های ما شامل همه موضوعات نیز بود و در حوزه موشکی که یک مؤلفه مهم و بازدارنده است نیز بر روی دقت و قدرت انفجاری، مانورپذیری و سرعت، اقدامات بیشتری صورت دادیم. </p>
      <p>امیر سرتیپ حاتمی گفت: امروز همه موشک‌های جمهوری اسلامی ایران نقطه‌زن هستند یعنی وقتی موشکی شلیک می‌شود درست در مرکز مربع مورد نظر اصابت می‌کند. </p>
      <p>وی همچنین در بخشی از سخنان خود با اشاره به تحقق برنامه چهار ساله وزارت دفاع که به محضر فرماندهی معظم کل قوا، دولت و مجلس شورای اسلامی تقدیم شده است،‌گفت: با توکل به خداوند متعال در مدت حدود 2 سال اخیر توانستیم بخش‌های قابل توجهی از اهداف برنامه چهار ساله پیش‌بینی شده را با کار جهادی و انقلابی مدیران و کارشناسان، متخصصین در حوزه‌های مختلف محقق سازیم.</p>
      <p>وی افزود: به همکاران خودم در وزارت دفاع اعلام کردم سریعاً نسبت به ارسال برنامه جدید و اصلاحی با اهداف و رویکردهای جدید اقدام کنند. </p>
      <p>وزیر دفاع با ارائه توضیحاتی در خصوص پیشرفت‌های حوزه‌های وزن موشکی، زمینی، هوایی، دریایی، الکترونیک، پدافندی و غیره در شرایط تحریم‌های ظالمانه نظام استکبار آمادگی کامل صنعت دفاعی را در رفع کامل نیازها و درخواست‌های نیروهای مسلح مقتدر ایران اسلامی اعلام کرد.</p>
      <p>امیر سرتیپ حاتمی گفت: پس از خروج شرکت‌های خارجی خودروسازان به صنعت داخلی خودروسازی اعلام کردیم که آمادگی داریم نیازهای فناوری خودروسازان را مرتفع سازیم که به همت خودروسازان در بخش‌های صنعتی دیگر، به شرایط خوبی در خودروسازی رسیدیم.</p>
      <p>وی به توجه جدی وزارت دفاع به موضوع معیشت کارکنان و بازنشستگان نیروهای مسلح اشاره و تصریح کرد: با تعامل تنگاتنگ با دولت و مجلس شورای اسلامی موفق شدیم در همسان‌سازی حقوق بازنشستگان گام‌های مؤثری برداریم. هر چند کار تدریجی بوده و در رسیدن به هدف نهایی، نیازمند تداوم آن در بودجه سال‌های آینده است.</p>
      <p>وزیر دفاع به موضوع توجه به طرح حکمت نیروهای مسلح اشاره و خاطرنشان کرد: تأمین معیشت کارکنان خدوم و سرافراز نیروهای مسلح جزو اولویت‌های وزارت دفاع است. </p>
      <p>امیر سرتیپ حاتمی با اشاره به روندهای موجود، افق پیش‌روی کشور در همه حوزه‌ها از جمله حوزه‌های مهم دفاعی را بسیار روشن و امیدوارکننده ارزیابی کرد.</p>
      <p>وی در پایان این نشست به سؤالات متنوع و متعدد دانشجویان، اساتید دانشگاه فرماندهی و ستاد ارتش جمهوری اسلامی ایران (دافوس) پاسخ گفت.</p>
    </article>
  </body>
</html>