<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/11/due-vortici-ciclonici-porteranno-pioggia-per-tutta-la-settimana-top10_20191111_142414/"/>
    <meta property="og:site_name" content="Askanews"/>
    <meta property="article:published_time" content="2019-11-11T13:24:14+00:00"/>
    <meta property="og:title" content="Due vortici ciclonici porteranno pioggia per tutta la settimana"/>
    <meta property="og:description" content="Roma, 11 nov. (askanews) – Il maltempo continua ad attanagliare il nostro Paese e dalle ultime elaborazioni dei modelli meteo internazionali questa situazione non sembra avere una via d’uscita almeno fino a fine mese. Il team del sito iLMeteo.it avverte che nei prossimi sette giorni l’Italia verrà raggiunta da ben due vortici ciclonici che attiveranno […]"/>
  </head>
  <body>
    <article>
      <h1>Due vortici ciclonici porteranno pioggia per tutta la settimana</h1>
      <h2>Brutto tempo anche il prossimo week end</h2>
      <address>
        <time datetime="2019-11-11T13:24:14+00:00">11 Nov 2019, 13:24</time>
      </address>
      <figure>
        <img src="http://www.askanews.it/wp-content/uploads/2019/11/20191111_142405_A0D37A8E.jpg"/>
      </figure>
      <p>Roma, 11 nov. (askanews) – Il maltempo continua ad attanagliare il nostro Paese e dalle ultime elaborazioni dei modelli meteo internazionali questa situazione non sembra avere una via d’uscita almeno fino a fine mese. Il team del sito iLMeteo.it avverte che nei prossimi sette giorni l’Italia verrà raggiunta da ben due vortici ciclonici che attiveranno intense correnti di Scirocco, Libeccio e Maestrale. Le occasioni per precipitazioni abbondanti o molto abbondanti non si faranno attendere già da lunedì. Particolare attenzione oggi alla Sicilia e alla Calabria dove il tempo nel pomeriggio peggiorerà fortemente con rischio concreto di alluvioni lampo e allagamenti. Altre piogge investiranno anche il Centro-Nord.</p>
      <p>Domani il maltempo abbandonerà lentamente il Sud per poi dirigersi di gran carriera verso Lazio, Toscana e quindi il Nordest con altre piogge forti e possibili nubifragi a Roma, Grosseto, Bologna, Verona, Padova. La neve cadrà copiosa e abbondante sulle Alpi sopra i 1000-1200 metri, localmente anche a quote più basse. Tornerà l’acqua alta a Venezia con una marea prevista di 125 cm.</p>
      <p>Il team del sito iLMeteo.it comunica che tra mercoledì e giovedì il tempo tenderà temporaneamente a migliorare con maggiori spazi soleggiati, ma già da giovedì sera un altro vortice ciclonico sulla vicina Francia comincerà a interessare il Nordovest e la Sardegna con precipitazioni abbondanti. Venerdì il maltempo sarà diffuso al Centro-Nord dove la neve scenderà abbondante a quote molto basse sulle Alpi (5-900 metri), e a 1400 metri sull’Appennino. Le piogge non abbandoneranno l’Italia nemmeno nel successivo weekend. Le immagini fornite sono da considerarsi parte integrante del presente comunicato. Poiché il comunicato è frutto del nostro lavoro giornalistico di meteorologi, chiediamo gentilmente di allegare al testo una delle due immagini che vengono fornite.</p>
      <p>Grazie.</p>
      <p>red/Cro/Bla/Int5</p>
    </article>
  </body>
</html>