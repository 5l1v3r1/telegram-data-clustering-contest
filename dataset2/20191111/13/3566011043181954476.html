<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546466.html/%D8%AA%D8%B1%D8%AF%D8%AF-%D8%AE%D9%88%D8%AF%D8%B1%D9%88%D9%87%D8%A7-%D8%AF%D8%B1-%D8%A8%D8%A7%D9%81%D8%AA-%D8%AA%D8%A7%D8%B1%DB%8C%D8%AE%DB%8C-%DB%8C%D8%B2%D8%AF-%D8%B3%D8%A7%D9%85%D8%A7%D9%86%D8%AF%D9%87%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T13:44:00+00:00"/>
    <meta property="og:title" content="تردد خودروها در بافت تاریخی یزد ساماندهی می‌شود"/>
    <meta property="og:description" content="مدیر مهندسی و ایمنی ترافیک شهرداری یزد از اجرای طرح ساماندهی عبور و مرور خودروها در بافت تاریخی یزد خبر داد و گفت: این طرح نخست برای ساکنان بافت تاریخی که تنها راه دسترسی آنها خیابان مسجد جامع است اجرا می‌شود."/>
  </head>
  <body>
    <article>
      <h1>تردد خودروها در بافت تاریخی یزد ساماندهی می‌شود</h1>
      <h2>مدیر مهندسی و ایمنی ترافیک شهرداری یزد:</h2>
      <address>
        <time datetime="2019-11-11T13:44:00+00:00">11 Nov 2019, 13:44</time>
      </address>
      <p>مدیر مهندسی و ایمنی ترافیک شهرداری یزد از اجرای طرح ساماندهی عبور و مرور خودروها در بافت تاریخی یزد خبر داد و گفت: این طرح نخست برای ساکنان بافت تاریخی که تنها راه دسترسی آنها خیابان مسجد جامع است اجرا می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حمید دهقان در گفتگو با خبرنگار <a href="http://yazdrasa.ir/">یزدرسا</a>، از اجرای طرح ساماندهی عبور و مرور خودروها در بافت تاریخی یزد خبر داد و گفت: این طرح نخست برای ساکنان بافت تاریخی که تنها راه دسترسی آنها خیابان مسجد جامع و کوچه شهید حسینیان است اجرا می‌شود و این افراد باید برای ثبت پلاک خودروهای خود اقدام کنند.</p>
      <p>وی ادامه داد: تمام خودروهایی که ناچار هستند از مسیر خیابان مسجد جامع عبور کنند و تنها راه دسترسی آنها این معبر هست در این طرح با ثبت پلاک، شناسایی می‌شوند و مجاز به تردد در این مسیر می‌شوند و برای دیگر شهروندان محدودیت ترافیکی اعمال می‌شود و اجازه عبور و مرور با خودروی شخصی در این مسیر ندارند.</p>
      <p>مدیر مهندسی و ایمنی ترافیک شهرداری یزد افزود: با اجرای و به تصویب رسیدن طرح ساماندهی عبور و مرور، با نصب دوربین، تنها خودروهایی که پلاک آنها در شورای ترافیک مجاز شده است می‌توانند در مسیر خیابان مسجد جامع تردد داشته باشند.</p>
      <p>دهقان عنوان کرد: پس از اجرای مرحله نخست طرح ساماندهی تردد در بافت تاریخی، تصمیم داریم با توسعه این طرح، در بافت تاریخی یزد فضا و شرایطی ایجاد کنیم که تنها ساکنان و کسبه بافت تاریخی و افرادی که مجبور به تردد در این محل هستند بتوانند با خودروی شخصی در این نقطه از شهر حضور پیدا کنند و به نوعی به ساماندهی تردد در بافت تاریخی یزد اقدام کنیم.</p>
      <p>وی با اشاره به زمان اجرایی شدن مرحله نخست این طرح گفت: ابتدا طبق اعلام و فراخوانی که داده شده باید ابتدا ساکنان بافت تاریخی که تنها دسترسی آنها خیابان مسجد جامع است برای ثبت پلاک خودروی خود اقدام کنند و پس از صحت سنجی اسناد و همچنین مسیر دسترسی آنها، این طرح اجرایی می‌شود.</p>
      <p>مدیر مهندسی و ایمنی ترافیک شهرداری یزد تصریح کرد: با توجه به اینکه پلاک موتورسیکلت‌ها عقب نصب می‌شود و همچنین بسیاری از مورتوسیکلت‌ها فاقد پلاک یا پلاک ملی هستند نمی‌توان طرح ساماندهی را به صورت الکترونیکی برای آنها پیاده کرد لذا با هماهنگی‌های انجام شده، عوامل پلیس راهور نسبت به تردد موتوسیکلت‌ها در بافت تاریخی اقدام می‌کنند.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>