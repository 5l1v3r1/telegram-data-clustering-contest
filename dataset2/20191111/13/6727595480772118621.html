<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/leaders-are-not-in-limelight-who-were-behind-babri-masjid-demolition928.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T13:23:00+00:00"/>
    <meta property="og:title" content="അദ്വാനി മാത്രമല്ല, ബി.ജെ.പി വിസ്മൃതിയിലാക്കിയ നേതാക്കള്‍ വേറെയുമുണ്ട്; ബാബ്‌റി മസ്ജിദ് തകര്‍ക്കലിലേക്കു കാര്യങ്ങളെത്തിച്ചവരില്‍ ചിലര്‍ ഇവരാണ്"/>
    <meta property="og:description" content="Ayodhya Verdict Babri Masjid Demolition Bjp Kalyan Singh Lk Advani Murali Manohar Joshi Pravin Togadia RSS Uma Bharathi Uttar Pradesh VHP Vinay Katiyar India ന്യൂദല്‍ഹി:"/>
  </head>
  <body>
    <article>
      <h1>അദ്വാനി മാത്രമല്ല, ബി.ജെ.പി വിസ്മൃതിയിലാക്കിയ നേതാക്കള്‍ വേറെയുമുണ്ട്; ബാബ്‌റി മസ്ജിദ് തകര്‍ക്കലിലേക്കു കാര്യങ്ങളെത്തിച്ചവരില്‍ ചിലര്‍ ഇവരാണ്</h1>
      <address><time datetime="2019-11-11T13:23:00+00:00">11 Nov 2019, 13:23</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാ വിധി വന്നശേഷം ഏറ്റവുമധികം ചര്‍ച്ച ചെയ്യപ്പെട്ട പേരാണ് എല്‍.കെ അദ്വാനി. ബി.ജെ.പിയുടെ പഴയ ഈ ഉരുക്കുമനുഷ്യന്റെ നേതൃത്വത്തില്‍ നടന്ന രഥയാത്രയാണ് ബാബ്‌റി മസ്ജിദ് പൊളിക്കലിലേക്കും പിന്നീട് അതിന്റെ പേരില്‍ നടന്ന രാഷ്ട്രീയ നീക്കങ്ങളുടെയും പിന്നില്‍. ആ അദ്വാനി ഇപ്പോള്‍ മുഖ്യധാരയില്‍ നിന്നു മാറിനില്‍ക്കുന്നതാണ് ഏവരും ചര്‍ച്ച ചെയ്യുന്നത്.</p>
      <p>എന്നാല്‍ അദ്വാനിയെ മാത്രമല്ല, ബാബ്‌റി മസ്ജിദ് പൊളിക്കലിലൂടെ ബി.ജെ.പിയുടെ പൊളിറ്റിക്കല്‍ മൈലേജില്‍ അനിതരസാധാരണമായ വ്യത്യാസം കൊണ്ടുവന്ന വേറെയും നേതാക്കള്‍ ഇന്ന് മുഖ്യധാരയിലില്ല.</p>
      <p>
        <b>ഉമാ ഭാരതി</b>
      </p>
      <p>അതിലേറ്റവും പ്രധാനിയാണ് ഉമാ ഭാരതി. മസ്ജിദ് തകര്‍ത്തതില്‍ തനിക്കുള്ള പങ്കിനെക്കുറിച്ച് ഇന്നോളം ഖേദം പ്രകടിപ്പിക്കാത്ത ഉമ ഇപ്പോള്‍ 20 ദിവസം നീളുന്ന ഗംഗാ യാത്രയിലാണ്. കൂടെ ഏറ്റവും വിശ്വസ്തരായ കുറച്ചുപേരും. ഒന്നാം മോദിസര്‍ക്കാരില്‍ മന്ത്രിയായിരുന്ന അവര്‍ക്ക് ഇത്തവണ സീറ്റ് പോലും നിഷേധിക്കപ്പെട്ടു.</p>
      <figure>
        <img src="https://www.doolnews.com/assets/2019/11/uma-bharti.jpg"/>
      </figure>
      <p>പേരിന് പാര്‍ട്ടി ഉപാധ്യക്ഷയെന്ന പദവിയുണ്ട്. എന്നാല്‍ വലിയ ചുമതലകളൊന്നും പാര്‍ട്ടി ഏല്‍പ്പിച്ചിട്ടുമില്ല. വാജ്‌പേയി-അദ്വാനി കാലഘട്ടത്തില്‍ അതികായയായിരുന്ന ഉമാ ഭാരതിക്കെതിരെ സാമുദായിക സൗഹാര്‍ദം തകര്‍ക്കുന്ന പ്രസ്താവനകള്‍ നടത്തിയതിന് ഒട്ടേറെ കേസുകളുമുണ്ട്. ഇതില്‍ ചിലതിന്റെ വിചാരണകള്‍ ലഖ്‌നൗ കോടതിയില്‍ നടക്കുന്നുണ്ട്.</p>
      <p>
        <b>മുരളീ മനോഹര്‍ ജോഷി</b>
      </p>
      <p>അദ്വാനിക്കു പുറമേ നരേന്ദ്രമോദി-അമിത് ഷാ ദ്വന്ദ്വത്തില്‍ അരികുവത്കരിക്കപ്പെട്ട നേതാവാണ് മുരളീ മനോഹര്‍ ജോഷി. പാര്‍ട്ടിയുടെ ഏറ്റവും പ്രധാനപ്പെട്ട പാര്‍ലമെന്ററി ബോര്‍ഡില്‍ നിന്നു പുറത്തായ ജോഷി, ‘മാര്‍ഗദര്‍ശക് മണ്ഡല്‍’ എന്ന നിര്‍ജീവമായ സംവിധാനത്തിലേക്ക് ഒതുക്കപ്പെട്ടു. അദ്വാനിയും കൂടെയുണ്ട്.</p>
      <figure>
        <img src="https://www.doolnews.com/assets/2019/11/joshi-advani.jpg"/>
      </figure>
      <p>ജോഷിയെ ഉപരാഷ്ട്രപതി സ്ഥാനത്തേക്കു പരിഗണിക്കുമെന്ന വാര്‍ത്തകളുണ്ടായിരുന്നെങ്കിലും തഴയുകയായിരുന്നു. പോരാത്തതിന് കാണ്‍പുരില്‍ നിന്നു മത്സരിക്കാന്‍ പാര്‍ട്ടി സീറ്റ് നിഷേധിക്കുകയും ചെയ്തു. പൊതുചടങ്ങുകളില്‍ നിന്നാണ് അദ്വാനി വിട്ടുനില്‍ക്കുന്നതെങ്കില്‍, സെമിനാറുകളില്‍ പങ്കെടുക്കാതെയാണ് ജോഷിയുടെ ജീവിതം.</p>
      <p>
        <b>വിനയ് കത്യാര്‍</b>
      </p>
      <p>മറ്റൊരാള്‍ ഒ.ബി.സി നേതാവായ വിനയ് കത്യാറാണ്. കര്‍സേവകര്‍ മസ്ജിദ് തകര്‍ക്കുന്നതിനു മുന്‍പ് തങ്ങളുടെ പദ്ധതികളെല്ലാം ആസൂത്രണം ചെയ്തത് കത്യാറുടെ വീട്ടില്‍ വെച്ചായിരുന്നു. അന്നത്തെ കോണ്‍ഗ്രസ് പ്രധാനമന്ത്രി പി.വി നരസിംഹറാവുവിന് ഇതുസംബന്ധിച്ച എല്ലാ വിവരങ്ങളും യഥാസമയം കൈമാറിയിരുന്നത് കത്യാറാണ്.</p>
      <p>വി.എച്ച്.പിയുടെ യുവജനവിഭാഗമായ ബജ്‌റംഗ്ദളിനു തുടക്കമിട്ട് രാമക്ഷേത്ര പ്രക്ഷോഭം ആളിക്കത്തിച്ചത് കത്യാറാണ്. ഉത്തര്‍പ്രദേശിലെ ബി.ജെ.പി അധ്യക്ഷന്‍, ഫൈസാബാദില്‍ നിന്ന് മൂന്നുപ്രാവശ്യം എം.പി, ഒരുതവണ രാജ്യസഭാംഗം എന്നീ നിലകളില്‍ പ്രവര്‍ത്തിച്ചെങ്കിലും ഇപ്പോള്‍ തനിക്ക് പാര്‍ട്ടിയില്‍ ചുമതലകളൊന്നും ഇല്ലെന്ന് അദ്ദേഹം തന്നെ പറയുന്നു.</p>
      <figure>
        <img src="https://www.doolnews.com/assets/2019/11/vinay-katiar.jpg"/>
      </figure>
      <p>ആരെങ്കിലും യോഗത്തിനു വിളിച്ചാല്‍ പോകുമെന്നും ലഖ്‌നൗവില്‍ താമസിക്കുന്ന കത്യാര്‍ പറഞ്ഞു. തന്റെ കാലത്തു തന്നെ ക്ഷേത്രം യാഥാര്‍ഥ്യമാകുമെന്നു കത്യാര്‍ പ്രത്യാശ പ്രകടിപ്പിക്കുന്നുണ്ട്.</p>
      <p>
        <b>കല്യാണ്‍ സിങ്</b>
      </p>
      <p>മസ്ജിദ് തകര്‍പ്പെടുമ്പോള്‍ ഉത്തര്‍പ്രദേശ് മുഖ്യമന്ത്രിയായിരുന്നു ബി.ജെ.പി നേതാവ് കല്യാണ്‍ സിങ്. തകര്‍ച്ചയുടെ ഉത്തരവാദിത്വം സ്വയമേറ്റെടുത്ത് മുഖ്യമന്ത്രിസ്ഥാനം രാജിവെച്ച അദ്ദേഹത്തെ, മോദിസര്‍ക്കാര്‍ ആദ്യമായി അധികാരത്തിലേറിയ ഉടന്‍തന്നെ ഗവര്‍ണറായി നിയമിച്ചു. മോദിസര്‍ക്കാര്‍ ഏറ്റവും ആദ്യം നടത്തിയ ഗവര്‍ണര്‍ നിയമനവും ഇതാണ്.</p>
      <figure>
        <img src="https://www.doolnews.com/assets/2019/11/kalyan-singh.jpg"/>
      </figure>
      <p>കഴിഞ്ഞ സെപ്റ്റംബറില്‍ രാജസ്ഥാന്‍ ഗവര്‍ണര്‍ പദവിയില്‍ നിന്നു വിരമിച്ച കല്യാണ്‍, ബാബ്‌റി മസ്ജിദ് കേസില്‍ ഇപ്പോള്‍ വിചാരണ നേരിടുകയാണ്.</p>
      <p>
        <b>ഗോവിന്ദാചാര്യ</b>
      </p>
      <p>ഒരുകാലത്തു ജാതിരാഷ്ട്രീയം കൊണ്ടു കളിച്ച നേതാവാണ് ഗോവിന്ദാചാര്യ. ബാബ്‌റി മസ്ജിദ് തകര്‍ക്കലിലേക്കെത്തിയ രഥയാത്രയില്‍ ഉമാഭാരതിക്കുണ്ടായിരുന്ന പങ്കിനേക്കാള്‍ ഒരുപക്ഷേ അദ്ദേഹത്തിനുണ്ടാവും. എന്നാല്‍ കഴിഞ്ഞ ഒരു പതിറ്റാണ്ടിലേറെക്കാലമായി ഈ പേരു പോലും കേള്‍ക്കാനില്ല. ബി.ജെ.പി ജനറല്‍ സെക്രട്ടറിയായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>1996-ലെ തെരഞ്ഞെടുപ്പു കാലത്ത് വാജ്‌പേയിയെ ‘മതേതരത്വത്തിന്റെ മുഖംമൂടി’യെന്നു വിളിച്ചതുമുതലാണ് അദ്ദേഹം ഉള്‍പ്പോരിന്റെ ഇരയായത്. അതോടെ രാഷ്ട്രീയപതനം ആരംഭിച്ചു. 2007-ല്‍ അദ്ദേഹം ബി.ജെ.പിയില്‍ നിന്നു പുറത്താക്കപ്പെട്ടു.</p>
      <figure>
        <img src="https://www.doolnews.com/assets/2019/11/govindacharya.jpg"/>
      </figure>
      <p>ആര്‍.എസ്.എസിനു പ്രിയങ്കരനായ ഗോവിന്ദാചാര്യയെ പാര്‍ട്ടിയിലേക്കു തിരിച്ചെത്തിക്കാന്‍ അവര്‍ ശ്രമിച്ചെങ്കിലും കാര്യമുണ്ടായില്ല. വഴങ്ങാതിരുന്നത് ഗോവിന്ദാചാര്യ തന്നെയായിരുന്നു. മോദിക്കൊപ്പം കണക്കാക്കപ്പെട്ടിരുന്ന ഗോവിന്ദാചാര്യ അതോടെ വിസ്മൃതിയിലായി.</p>
      <p>
        <b>പ്രവീണ്‍ തൊഗാഡിയ</b>
      </p>
      <p>മസ്ജിദ് തകര്‍ക്കലിലേക്കു നയിച്ച പ്രകോപനപരമായ പ്രസംഗങ്ങള്‍ നടത്തിയ നേതാക്കളില്‍ പ്രമുഖനായിരുന്നു വിശ്വഹിന്ദു പരിഷത് (വി.എച്ച്.പി) മുന്‍ അധ്യക്ഷന്‍ പ്രവീണ്‍ തൊഗാഡിയ. രണ്ടു ദശാബ്ദക്കാലത്തോളം അയോധ്യാ വിഷയം കത്തിച്ചു നിര്‍ത്തിയതില്‍ അദ്ദേഹത്തിന്റെ പങ്ക് വളരെ വലുതാണ്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പ്രകോപനപരമായ പ്രസംഗങ്ങളുടെ പേരില്‍ ഇപ്പോഴും അദ്ദേഹത്തിനെതിരെ ഒട്ടേറെ കേസുകളുണ്ട്. എന്നാല്‍ രാമക്ഷേത്രം നിര്‍മിക്കാത്തതില്‍ മോദിയെ തുടര്‍ച്ചയായി എതിര്‍ത്തതിന്റെ ഫലമായി നിര്‍ബന്ധപൂര്‍വം വി.എച്ച്.പി അന്താരാഷ്ട്ര അധ്യക്ഷസ്ഥാനം തൊഗാഡിയക്കു രാജിവെയ്‌ക്കേണ്ടി വന്നു.</p>
      <figure>
        <img src="https://www.doolnews.com/assets/2019/11/togadia.jpg"/>
      </figure>
      <p>കഴിഞ്ഞവര്‍ഷം ഗുജറാത്ത് പൊലീസ് അറസ്റ്റ് ചെയ്യാനെത്തിയപ്പോള്‍ കാണാതായ, തൊഗാഡിയയെ അഹമ്മദാബാദിലെ റോഡില്‍ കണ്ടെത്തിയത് ഏറെ വിവാദമായിരുന്നു.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>