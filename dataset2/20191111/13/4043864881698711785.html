<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231632/"/>
    <meta property="og:site_name" content="Українська правда"/>
    <meta property="article:published_time" content="2019-11-11T13:23:23+00:00"/>
    <meta property="og:title" content="Компанії Косюка оплачували американських лобістів для Порошенка – Kyiv Post"/>
    <meta property="og:description" content="Адміністрація президента Петра Порошенка оплачувала послуги американських лобістів за рахунок внесків від компаній Юрія Косюка, 5 агрофірм заплатили за це $600 тисяч у 2017-2018 роках. Інфографіка."/>
  </head>
  <body>
    <article>
      <h1>Компанії Косюка оплачували американських лобістів для Порошенка – Kyiv Post</h1>
      <address>
        <time datetime="2019-11-11T13:23:23+00:00">11 Nov 2019, 13:23</time>
      </address>
      <p>Адміністрація президента Петра Порошенка оплачувала послуги американських лобістів за рахунок внесків від компаній Юрія Косюка, на це пішло $600 тисяч у 2017-2018 роках.</p>
      <p>Про це написав "<a href="https://www.kyivpost.com/ukraine-politics/investigation-poroshenkos-administration-conceals-600000-payment-to-lobby-firm-that-employs-volker.html?cn-reloaded=1">Kyiv Post</a>".</p>
      <p>Американська лобістська компанія BGR у 2017-2018 роках надавала послуги <b>Національній раді реформ</b>, яку заснував і очолював Порошенко.</p>
      <p>До схеми були залучені 5 агрофірм Косюка, який на той час був позаштатним радником Порошенка, а його компанії отримували великі державні дотації.</p>
      <p>Компанії Косюка фінансували лобізм не прямо. Вони зробили внесок на адресу громадської організації "<b>Фонд підтримки реформ в Україні</b>".</p>
      <p>Ця ГО була пов’язана з Адміністрацією президента: її у 2015 році заснували дві юридичні фірми, в тому числі фірма Анни Бабич – цивільної дружини тодішнього заступника голови АП Олексія Філатова.</p>
      <p>Окрім грошей компаній Косюка, з моменту створення ця громадська організація отримувала гранти на мільйони доларів на підтримку реформ від посольств та західних донорів, у тому числі американських.</p>
      <p>У січні 2017 року громадська організація підписала <b>контракт із BGR</b>, замовивши лобістські послуги для Національної ради реформ при Адміністрації президента. Про це свідчать звіти BGR на сайті Міністерства юстиції США.</p>
      <figure>
        <img src="https://img.pravda.com/images/doc/e/0/e0cda44-poroshenko-lobbing-original.jpg"/>
      </figure>
      <p>У відповідь на запит "Kyiv Post" фонд назвав <b>п'ять українських сільськогосподарських компаній</b>, які дали 600 тисяч доларів на послуги BGR: це ПрАТ "Зернопродукт МХП", ТОВ "Вінницька птахофабрика", ПрАТ "Миронівська птахофабрика", ТОВ "Науково-виробнича фірма "Урожай" та ТОВ "Урожайна країна".</p>
      <p>Усі п’ять належать Юрію Косюку, одному з найбагатших людей України.</p>
      <p>За твердженням пресслужби агрохолдингу "Миронівський хлібопродукт" (МХП), до якого входять зазначені агрофірми, ані ці компанії, ані сам Косюк <b>не знали</b>, що їхній внесок буде використаний на сплату лобістських послуг.</p>
      <p>"Фінансова допомога надавалася виключно з метою досягнення мети діяльності Громадської спілки, а саме сприяння розвитку України та підтримки у розробці та впровадженні реформ в Україні. Рішення про надання фінансової допомоги приймається самостійно кожною компанією", – пояснили в МХП.</p>
      <p>BGR проігнорував запитання, чи знали там, що Національна рада реформ оплачувала послуги грошима Косюка.</p>
      <p>Компанія BGR публікувала на сайті Мінюсту США звіти про свою роботу для Національної ради реформ у 2017-2018 роках. Лобісти звітували про контакти з більш ніж 150 американськими чиновниками, журналістами, дипломатами, та аналітиками.</p>
      <p>Зі звіту не ясно, які саме теми просували лобісти, але деякі їхні активності вказують на те, що компанія могла лобіювати <b>надання Україні протитанкових ракет Джавелін</b> (Javelin).</p>
      <figure>
        <img src="https://img.pravda.com/images/doc/3/c/3cb18ea-bgr-usa-original.jpg"/>
      </figure>
      <p>Найчастіше – 29 разів – лобісти контактували з помічником сенатора-республіканця Роба Портмана. Цей сенатор активно підтримував виділення військової допомоги Україні, зокрема ракет Джавелін. Він також подавав поправку до закону, яка розширила спектр військової допомоги США Україні. Її схвалили наприкінці 2017 року.</p>
      <p>Окрім того, компанія, яка виробляє Джавеліни – Raytheon Co. – також є клієнтом лобістської компанії BGR. За останні 10 років Raytheon Co. сплатила BGR $1,6 мільйонів.</p>
      <p>Одним зі співробітників BGR є Курт Волкер, який донедавна був спецпредставником Державного департаменту США у справах України.</p>
      <p>Це дало виданню Politico привід вказати на можливий конфлікт інтересів, адже Волкер підтримував надання Джавелінів Україні.</p>
      <p>Компанія BGR повідомила "Kyiv Post", що <b>Волкер не був залучений</b> у лобізм для українських клієнтів, коли працював спецпредставником у справах України.</p>
      <p>BGR припинила працювати для Національної ради реформ у середині 2018 року.</p>
      <p>У пресслужбі Порошенка не відповіли, чому він приховує винайм BGR.</p>
      <p>Нагадаємо, президент Володимир Зеленський у липні закликав правоохоронців <a href="https://www.epravda.com.ua/news/2019/07/18/649785/">перевірити доречність дотацій</a>, отриманих агрохолдингом "Миронівський хлібопродукт" Юрія Косюка у 2017-2018 роках.</p>
      <p>
        <i>
          <b>Читайте також <a href="https://www.epravda.com.ua/columns/2018/02/19/634207/">Мільярдер на дотаціях: про що мовчить власник "Нашої Ряби"</a></b>
        </i>
      </p>
      <related>
        <a href="https://www.pravda.com.ua/news/2019/11/11/7231636/"/>
        <a href="https://www.pravda.com.ua/articles/2019/11/11/7231541/"/>
        <a href="https://www.pravda.com.ua/articles/2019/11/9/7231313/"/>
      </related>
    </article>
  </body>
</html>