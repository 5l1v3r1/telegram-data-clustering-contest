<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T13:56:00+00:00"/>
    <meta property="og:title" content="رئیسی: مصمم‌تر از همیشه با فساد مبارزه خواهیم کرد و مردم را در جریان قرار می‌دهیم"/>
    <meta property="og:description" content="به گزارش فارس، حجت‌الاسلام رئیسی در جلسه شورای عالی مسؤولان قضایی گفت: هر کسی که در نظام جمهوری اسلامی خدمت‌گزاری می‌کند بداند توقع مردم از تمام دستگاه‌ها، ادارات و سازمان‌ها داشتن یک نظام اداری سالم است که بدون هر گونه شائبه و فسادی بتواند به مردم خدمت کند."/>
  </head>
  <body>
    <article>
      <h1>رئیسی: مصمم‌تر از همیشه با فساد مبارزه خواهیم کرد و مردم را در جریان قرار می‌دهیم</h1>
      <address>
        <time datetime="2019-11-11T13:56:00+00:00">11 Nov 2019, 13:56</time>
      </address>
      <p>رئیس قوه قضائیه گفت: ما مصمم‌تر از همیشه و به صورت قاطع مبارزه با فساد را ادامه می دهیم و مردم را در جریان اقدامات قرار خواهیم داد.</p>
      <p>به گزارش فارس، حجت‌الاسلام رئیسی در جلسه شورای عالی مسؤولان قضایی گفت: هر کسی که در نظام جمهوری اسلامی خدمت‌گزاری می‌کند بداند توقع مردم از تمام دستگاه‌ها، ادارات و سازمان‌ها داشتن یک نظام اداری سالم است که بدون هر گونه شائبه و فسادی بتواند به مردم خدمت کند.</p>
      <p>وی افزود: امروز مسأله فساد برای همه رنج‌آور شده است و دستگاه قضا مصمم است این کار را دنبال کند و هیچ گونه حاشیه‌سازی ما را گرفتار نخواهد کرد.</p>
      <p>رئیس قوه قضائیه تأکید کرد: قبلاً هم گفته‌ام و باز هم می‌گویم حاشیه‌سازی‌ها نباید دست‌اندرکاران امر مبارزه با فساد را گرفتار کند.</p>
      <p>رئیسی ادامه داد: هیچ گونه حاشیه‌سازی و هیچ گونه مسأله‌ای که ما را در مبارزه با فساد باز بدارد و این حرکت را از ما دور کند نباید مسأله شود. </p>
      <p>وی گفت: لذا ما مصمم‌تر از همیشه و به صورت قاطع در امر مبارزه با فساد خواهیم بود و آن را دنبال می‌کنیم و مردم را در جریان اقدامات قرار خواهیم داد.</p>
      <p>رئیس قوه قضائیه افزود: در جریان قرار دادن مردم، احساس مشارکت آنان و حس مسؤولیت‌شان را ایجاد می‌کند و ما برنامه‌مان این بوده هر زمانی که کارمان به سرانجام رسید مردم را در جریان امور بگذاریم.</p>
      <p>رئیسی خطاب به مردم و همکاران قضایی گفت: ضمن اینکه به قضات خسته نباشید باید گفت این را هم بگویم که هیچ‌گونه حاشیه‌سازی شما را گرفتار نکند و ما هم گرفتار هیچ حاشیه‌سازی نخواهیم شد در این راه مصمم هستیم و مصمم‌تر از همیشه کار را دنبال خواهیم کرد.</p>
      <p>رئیس قوه قضائیه با بیان اینکه دشمنان و استعمارگران همواره در طول تاریخ از تفرقه میان امت اسلامی سوءاستفاده کرده اند، ادامه داد: از جمله تلاش های دشمنان در سالهای اخیر، ایجاد تفرقه در امت اسلامی و سوءاستفاده از آن بوده است؛ لذا امروز بیش و پیش از گذشته، امت اسلامی ضرورت وحدت را متوجه است.</p>
      <p>رئیسی با اشاره به تاکیدات مقام معظم رهبری در خصوص تقریب و نزدیکی بین دولتها و ملتهای مسلمان، این امر را ضرورتی اجتناب ناپذیر دانست و افزود: امروز هر کس دانسته یا نادانسته، خواسته یا ناخواسته، وحدت را مخدوش کند، در جهت راهبرد دشمن حرکت کرده است.</p>
      <p>رئیس قوه قضائیه با بیان اینکه پرچمداری وحدت توسط جمهوری اسلامی باعث عصبانیت دشمنان شده است، اظهار کرد: امروز بسیاری از ملتها و مردم مسلمان متوجه ضرورت وحدت و شناخت دشمن شده اند. امیدواریم این انسجام و وحدت، روز به روز افزایش یابد و ایجاد فرقه های دست ساخته دشمن در جامعه اسلامی به حاشیه برود تا امت اسلامی با وحدت و یکپارچگی در جهت اهداف بلند و آرمانهای خود گام بردارد.</p>
      <p>رئیسی در بخش دیگری از سخنان خود، مبارزه با فساد را نکته ای اساسی برای نظام اسلامی دانست و خاطرنشان کرد: مبارزه با فساد در ذات نظام وجود دارد و هیچکس نمی تواند دغدغه مردم، نظام و کشور را داشته باشد اما دغدغه مبارزه با فساد نداشته باشد.</p>
      <p>رئیس قوه قضائیه با بیان اینکه مبارزه با فساد یک اصل و ضرورت است، تصریح کرد: امروز به برکت خون شهیدان و هدایتهای مقام معظم رهبری، پرچم مبارزه با فساد برافراشته شده و یک موضوع کاملا همگانی است که مربوط به همه بخشها و آحاد مردم است. </p>
      <p>وی در بخش دیگری از سخنان خود، ضمن قدردانی از برگزارکنندگان همایش دادستانهای سراسر کشور، اثر این همایش را در اجرای مباحث آن دانست.</p>
      <p>رئیسی همچنین دستور داد که تغییرات مورد نیاز در قانون مجازات اسلامی یا آیین دادرسی کیفری، هر چه سریع تر و با یک کار انقلابی، به مجلس شورای اسلامی اعلام شود.</p>
      <p>براساس این گزارش، حجت الاسلام و المسلمین صادقی معاون فرهنگی قوه قضائیه از اجرای طرح «هر مسجد، یک حقوقدان» با محوریت بسیج حقوقدانان و اعلام آمادگی یکهزار مسجد در کرج برای اجرای این طرح خبر داد.</p>
      <p>همچنین محمدجواد لاریجانی رئیس ستاد حقوق بشر نیز گزارشی از حضور جمهوری اسلامی در مجمع عمومی شورای حقوق بشر سازمان ملل ارائه داد و گفت: فضا در این نشست در مجموع مثبت بود و گزارش منقح و کاملی از وضعیت حقوق بشر در کشور ارائه شد.</p>
      <p>براساس این گزارش، ادامه بحث و بررسی در خصوص اصلاح موادی از قانون آیین دادرسی کیفری در دستور کار امروز مسئولان قضائی قرار داشت که مواردی از آن به تصویب رسید.</p>
    </article>
  </body>
</html>