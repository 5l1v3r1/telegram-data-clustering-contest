<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/prima-lege-promulgata-de-iohannis-dupa-alegeri-18568136"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T13:14:51+00:00"/>
    <meta property="og:title" content="Prima lege promulgată de Iohannis după alegeri"/>
    <meta property="og:description" content="Preşedintele Klaus Iohannis a promulgat, luni, modificarea legii pentru prevenirea şi combaterea violenţei domestice prin care sunt acordate atât reclamantului cât şi pârâtului drepturi egale în procesele pentru emiterea ordinului de protecţie."/>
  </head>
  <body>
    <article>
      <h1>Prima lege promulgată de Iohannis după alegeri</h1>
      <address><time datetime="2019-11-11T13:14:51+00:00">11 Nov 2019, 13:14</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Preşedintele Klaus Iohannis a promulgat, luni, modificarea legii pentru prevenirea şi combaterea violenţei domestice prin care sunt acordate atât reclamantului cât şi pârâtului drepturi egale în procesele pentru emiterea ordinului de protecţie.</p>
      <p>Şeful statului a semnat decretul pentru promulgarea Legii privind modificarea alin. (1) al art. 30 din Legea nr. 217/2003 pentru prevenirea şi combaterea violenţei domestice, arată Administraţia Prezidenţială.</p>
      <p>Modificarea legislativă prevede: "Hotărârea prin care se soluţionează cererea de emitere a ordinului de protecţie este supusă numai apelului, în termen de 3 zile de la pronunţare, dacă s-a dat cu citarea părţilor şi de la comunicare, dacă s-a dat fără citarea lor”.</p>
      <p>Expunerea de motive a actului normativ arată că modificarea legii se impune „pentru a asigura ambelor părţi drepturi egale în cazul proceselor ce au ca obiect emiterea ordinului de protecţie, în conformitate cu litera şi spiritul art. 16, alin (1) şi art 124, alin (2) din Constituţia României”.</p>
      <p>În forma anterioară a legii, hotărârea prin care se dispune ordinul de protecţie „este supusă numai recursului”.</p>
      <p>„Hotărârea prin care se dispune ordinul de protecţie este supusă numai recursului, în termen de trei zile de la pronunţare, dacă s-a dat cu citarea părţilor, şi de la comunicare, dacă s-a dat fără citarea lor”, se arată în legea în vigoare.</p>
      <p>Iniţiatorii legii susţin că legislaţia prezintă o sincopă majoră, care poate deveni chiar fatală pentru victimele violenţei domestice.</p>
    </article>
  </body>
</html>