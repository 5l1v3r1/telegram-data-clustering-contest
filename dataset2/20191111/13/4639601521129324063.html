<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/finance/si-tzinpingk-mitsotakis-koinos-stoxos-o-peiraias-na-ginei-to-megalytero-limani-tis-eyropis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T13:46:30+00:00"/>
    <meta property="og:title" content="Σι Τζινπίνγκ – Μητσοτάκης: Κοινός στόχος ο Πειραιάς να γίνει το μεγαλύτερο λιμάνι της Ευρώπης"/>
    <meta property="og:description" content="«Ο στόχος μας είναι κοινός. Ο Πειραιάς να μην γίνει απλά το μεγαλύτερο λιμάνι της Μεσογείου, αλλά ίσως και της Ευρώπης» είπε ο Κυριάκος Μητσοτάκης, βασική πύλη και σημείο εκκίνησης του σινο- ευρωπαϊκού δρόμου"/>
  </head>
  <body>
    <article>
      <h1>Σι Τζινπίνγκ – Μητσοτάκης: Κοινός στόχος ο Πειραιάς να γίνει το μεγαλύτερο λιμάνι της Ευρώπης</h1>
      <h2>«Ο στόχος μας είναι κοινός. Ο Πειραιάς να μην γίνει απλά το μεγαλύτερο λιμάνι της Μεσογείου, αλλά ίσως και της Ευρώπης» είπε ο Κυριάκος Μητσοτάκης, βασική πύλη και σημείο εκκίνησης του σινο- ευρωπαϊκού δρόμου</h2>
      <address><time datetime="2019-11-11T13:46:30+00:00">11 Nov 2019, 13:46</time> by <a rel="author">ΤοΒΗΜΑ Team</a></address>
      <p>Τη σπουδαιότητα της διμερούς συνεργασίας Κίνας – Ελλάδας σε όλους τους τομείς υπογράμμισαν κατά την κοινή συνέντευξη Τύπου τόσο ο Πρόεδρος της Κίνας  Σι Τζινπίνγκ όσο και ο έλληνας Πρωθυπουργός Κυριάκος Μητσοτάκης  ενώ, ο καθένας από την πλευρά του, τόνισαν  στη σπουδαιότητα των πολιτισμών των δύο χωρών  για  όλη την ανθρωπότητα.</p>
      <p>
        <b>«Ο Πειραιάς να γίνει το μεγαλύτερο λιμάνι της Ευρώπης»</b>
      </p>
      <p>
        <a href="https://www.in.gr/2019/11/11/greece/drakonteia-metra-tis-el-gia-polytexneio-fovoi-gia-mparaz-epitheseon-apo-antieksousiastes/">Δρακόντεια μέτρα της ΕΛ.ΑΣ. για το Πολυτεχνείο – Φόβοι για μπαράζ επιθέσεων από αντιεξουσιαστές</a>
      </p>
      <p>O Πρωθυπουργός Κυριάκος Μητσοτάκης έκανε γνωστό πως θα επισκεφθεί με τον Πρόεδρο Σι  Τζινπίνγκ τις εγκαταστάσεις της Cosco, ώστε από κοντά να δουν τη λειτουργία της σημαντικής – όπως τη χαρακτήρισε – επένδυσης και να εξετάσουν  την περαιτέρω ανάπτυξη της.</p>
      <p>«Ο στόχος μας είναι κοινός. Ο Πειραιάς να μην γίνει απλά το μεγαλύτερο λιμάνι της Μεσογείου, αλλά ίσως και της Ευρώπης» είπε για να προσθέσει στη συνέχει ότι ενεργοποιώντας τη δυναμική των συνδυασμένων μεταφορών η Ελλάδα γίνεται βασική πύλη, το σημείο εκκίνησης του σινο- ευρωπαϊκού δρόμου.</p>
      <p>Επιπρόσθετα ο κ. Μητσοτάκης καλωσόρισε την έλευση δύο κινεζικών τραπεζών στη χώρα, τόνισε ότι προσβλέπουμε σε αύξηση των Κινέζων τουριστών στους 500.000 έως το 2021 και  υπογράμμισε τη σπουδαιότητα της συμφωνίας για την προστασία των έξι ελληνικών προϊόντων στην κινεζική αγορά, μεταξύ των οποίων η φέτα.</p>
      <figure>
        <iframe src="https://www.youtube.com/embed/iYeEuh5OCGg" width="640" height="360" data-service="Youtube" scrolling="no"/>
      </figure>
      <p>
        <b>«Θέλουμε να ενισχύσουμε τον διαμετακομιστικό ρόλο του Πειραιά»</b>
      </p>
      <p>«Κίνα και Ελλάδα είναι εταίροι εκ φύσεως για τη δημιουργία μίας ζώνης, ενός δρόμου, είπε ο Πρόεδρος της Κίνας.  «Πρέπει αυτή η πρωτοβουλία να ενισχυθεί» είπε και πρόσεθεσε: «Προσβλέπουμε στην υλοποίηση των συνεργασιών σε πολλούς τομείς και θέλουμε να ενισχύσουμε τον διαμετακομιστικό ρόλο του Πειραιά και να ενισχύσουμε ακόμη περισσότερο την μεταφορική ικανότητα της γραμμής ταχείας επικοινωνίας ξηράς-θάλασσας μεταξύ Κίνας-Ευρώπης».</p>
      <p>«Θέλουμε να συνεχιστεί το εμπόριο, να διευρυνθούν το διμερές εμπόριο και οι αμοιβαίες επενδύσεις, όπως επίσης να υπάρξουν επενδύσεις στον τομέα της ενέργειας, των μεταφορών και τον τραπεζικό τομέα», εξακολούθησε.</p>
      <p>«Θέλουμε να δείξουμε τη θετική συνέργεια της συνεργασίας μας για τη θετική ανάπτυξη. Επίσης, αποφασίσαμε να υπάρξει στενότερη συνεργασία στις διεθνείς υποθέσεις για την πολυμέρεια και την ειρήνη» είπε για να καταλήξει: «Ο Κομφούκιος είπε ότι η αρετή δεν είναι ποτέ μόνη της, πάντοτε έχει γείτονες. Και ο Αριστοτέλης είπε ότι ο πραγματικός φίλος είναι αυτός που είναι μία ψυχή σε δύο σώματα. Αυτά ενώνουν τις δύο μεγάλες χώρες μας. Η ισότητα, ο αμοιβαίος σεβασμός , η φιλική συνεργασία, το ανοιχτό μυαλό, η ανάπτυξη χωρίς αποκλεισμούς και η αποφασιστικότητα να προχωρήσουμε στο μέλλον».</p>
      <p>«Η Ελλάδα είναι χώρα πανάρχαιου πολιτισμού, το λίκνο του κλασικού δυτικού πολιτισμού. Η Ελλάδα είναι μία όμορφη, σύγχρονη χώρα. Γενεές έξυπνων και πρωτοπόρων Ελλήνων έχουν βρει δρόμους προς την ανάπτυξη. Η χώρα σας έγινε κυρίαρχη ναυτιλιακή δύναμη στον κόσμο», είπε ενώ δεν παρέλειψε να αναφερθεί και στα χρόνια της οικονομικής κρίσης και των μνημονίων: «Οι Έλληνες έδειξαν μεγάλη αντοχή, δούλεψαν σκληρά. Ως φίλος της χώρας σας είμαι ευτυχής που τα διαπιστώνω όλα αυτά» ενώ είπε ότι ότι Κίνα και Ελλάδα είναι σε φάση μεταρρύθμισης και ανάπτυξης και επιθυμούν να είναι χώρες ευημερούσες και ισχυρές, με λαούς που θα έχουν στενές και φιλικές ανταλλαγές που θα αποφέρουν αμοιβαία οφέλη.</p>
      <p>
        <b>Κ. Μητσοτάκης: Άνοιξε δρόμος που θα γίνει λεωφόρος</b>
      </p>
      <p>«Οι σχέσεις μεταξύ των δύο κρατών είναι θερμότερες από ποτέ και η εμπιστοσύνη μας δεδομένη. Η συνεργασία ανοιχτή σε πολλούς νέους παραγωγικούς ορίζοντες. Οι λαοί μας φορείς σπουδαίων πολιτισμών, που σφράγισαν την πορεία της ανθρωπότητας» ανέφερε ο Πρωθυπουργός.</p>
      <p>«Οι πολιτισμοί μας αναλαμβάνουν τώρα ένα ρόλο σπάνιο και πολύτιμο. Να μεταγγίσουν δικαιοσύνη, μέτρο και αρμονία στις ταραγμένες σχέσεις των καιρών μας. Να αντιπαραθέσουν τη σοφία τους στις εντάσεις» συνέχισε ο κ. Μητσοτάκης και επανέλαβε την εκτίμηση της Αθήνας για τη στήριξη που παρείχε η Κίνα όταν η χώρα μας δοκιμαζόταν από την κρίση. «Τώρα που η χώρα μας αναπτύσσεται και πάλι, ανακτά πρωταγωνιστικό ρόλο στην περιοχή. Ανοίγουμε έναν δρόμο, που σύντομα θα γίνει λεωφόρος, καθώς η συνεργασία θα ενισχυθεί σημαντικά» υπογράμμισε.</p>
      <p>«Στην Αθήνα επιβεβαιώνεται αυτό που διαπιστώθηκε πριν από λίγες ημέρες στη Σανγκάη, ότι οι σχέσεις μεταξύ των δύο χωρών μας είναι θερμότερες από ποτέ», είπε ο πρωθυπουργός, αμέσως μετά τη συνάντηση που είχε με τον Κινέζο Πρόεδρο.</p>
      <figure>
        <iframe src="https://www.youtube.com/embed/oMNSDEVrJNU" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/11/politics/sto-maksimou-o-si-tzinpingk-synantatai-me-ton-prothypourgo-kyriako-mitsotaki/"/>
        <a href="https://www.tovima.gr/2019/11/11/politics/si-tzinpingk-ellada-kina-klironomoi-dyo-megalon-politismon/"/>
        <a href="https://www.tovima.gr/2019/11/11/politics/sto-proedriko-megaro-o-kinezos-proedros-live/"/>
        <a href="https://www.tovima.gr/2019/11/11/politics/i-apovasi-ton-kinezon-oi-16-megales-symfonies-gia-trapezes-limania-dei-tourismo/"/>
        <a href="https://www.tovima.gr/2019/11/10/politics/stin-athina-apopse-o-si-tzinpingk-ypografi-16-symfonion/"/>
        <a href="https://www.tovima.gr/2019/11/10/politics/diimeri-episkepsi-tou-laikis-dimokratias-tis-kinas-stin-athina-tin-kyriaki/"/>
      </related>
    </article>
  </body>
</html>