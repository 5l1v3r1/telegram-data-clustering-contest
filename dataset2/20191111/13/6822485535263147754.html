<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820094.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T13:25:00+00:00"/>
    <meta property="og:title" content="کواکبیان: سران قوا علیه همدیگر صحبت نکنند"/>
    <meta property="og:description" content="به گزارش فارس، مصطفی کواکبیان نماینده مردم تهران در مجلس شورای اسلامی در نشست علنی امروز (دوشنبه) پارلمان طی تذکر شفاهی ضمن تسلیت به مردم آذربایجان اظهار داشت: مسئولان باید برای کاهش مشکلات مردم زلزله‌زده و آسیب‌دیده این استان تلاش جدی انجام دهند."/>
  </head>
  <body>
    <article>
      <h1>کواکبیان: سران قوا علیه همدیگر صحبت نکنند</h1>
      <address>
        <time datetime="2019-11-11T13:25:00+00:00">11 Nov 2019, 13:25</time>
      </address>
      <p>عضو فراکسیون امید مجلس گفت: سران سه قوه می‌توانند در سخنرانی‌ها به طور علنی علیه همدیگر صحبت نکنند.</p>
      <p>به گزارش فارس، مصطفی کواکبیان نماینده مردم تهران در مجلس شورای اسلامی در نشست علنی امروز (دوشنبه) پارلمان طی تذکر شفاهی ضمن تسلیت به مردم آذربایجان اظهار داشت: مسئولان باید برای کاهش مشکلات مردم زلزله‌زده و آسیب‌دیده این استان تلاش جدی انجام دهند.</p>
      <p>وی در تذکری به هیأت رئیسه مجلس ضمن تأکید بر لزوم توجه به ارزش‌های هفته وحدت تصریح کرد: همه باید مولفه‌ وحدت را مورد توجه قرار دهند ازجمله سران سه قوه که می‌توانند در سخنرانی‌ها به طور علنی علیه همدیگر صحبت نکنند.</p>
      <p>نماینده مردم تهران، ری، شمیرانات، اسلامشهر و پردیس در مجلس شورای اسلامی ادامه داد: امروز در مجلس ورقه‌ای توزیع شده که رهبر انقلاب و رئیس جمهور را در نقطه مقابل هم قرار می‌دهد؛ بر این اساس هیأت رئیسه نباید اجازه دهد سخنان تقطیع شده رئیس جمهور در مقابل رهبر انقلاب قرار بدهند و عنوان کنند این دو ضد همدیگر عمل می‌کنند.</p>
      <p>در ادامه علی لاریجانی رئیس مجلس شورای اسلامی در پاسخ گفت: این موضوع در هیأت رئیسه مجلس پیگیری می شود.</p>
    </article>
  </body>
</html>