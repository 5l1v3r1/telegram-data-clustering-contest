<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/jamie-dimon-seful-celei-mai-mari-banci-americane-jpmorgan-crede-ca-bancherii-lacomi-si-egoisti-au-dezamagit-oamenii-inaintea-crizei-financiare-din-2008-18568365"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T13:49:00+00:00"/>
    <meta property="og:title" content="Jamie Dimon, şeful celei mai mari bănci americane, JPMorgan, crede că bancherii „lacomi şi egoişti” au dezamăgit oamenii înaintea crizei financiare din 2008"/>
    <meta property="og:description" content="Jamie Dimon, şeful celei mai mari bănci din SUA, JPMorgan, susţine că bancherii „au dezamăgit poporul american” înaintea crizei financare din 2008, şi spune că unii dintre ei au fost „lacomi, egoişti, au făcut lucruri rele, s-au remunerat pe ei înşişi cu prea mulţi bani şi nu le-a păsat”, potrivit FT."/>
  </head>
  <body>
    <article>
      <h1>Jamie Dimon, şeful celei mai mari bănci americane, JPMorgan, crede că bancherii „lacomi şi egoişti” au dezamăgit oamenii înaintea crizei financiare din 2008</h1>
      <address><time datetime="2019-11-11T13:49:00+00:00">11 Nov 2019, 13:49</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Jamie Dimon, şeful celei mai mari bănci din SUA, JPMorgan, susţine că bancherii „au dezamăgit poporul american” înaintea crizei financare din 2008, şi spune că unii dintre ei au fost „lacomi, egoişti, au făcut lucruri rele, s-au remunerat pe ei înşişi cu prea mulţi bani şi nu le-a păsat”, potrivit FT.</p>
      <p>Plătit cu 31 milioane dolari anul trecut, CEO-ul JPMorgan Chase este singurul şef de gigant de pe Wall Street al cărui mandat precede criza financiară din 2007-2008, care a lăsat 9 milioane de oameni fără loc de muncă doar în SUA – unde 10 milioane de oameni şi-au pierdut casele.</p>
      <p>„Cred că au fost unii care erau lacomi, egoişti, care au făcut lucruri rele, s-au remunerat pe ei înşişi cu prea mulţi bani şi nu le-a păsat”, a spus Jamie Dimon, CEO-ul JPMorgan Chase, cea mai mare bancă americană, duminică, în cadrul emisiunii 60 Minutes difuzată de CBS.</p>
      <p>Întrebat dacă el a fost unul dintre acei bancheri, el a spus că „nu”, susţinând apoi cât de devastatoare a fost criza ipotecară.</p>
      <p>„Cred că noi am dezamăgit poporul american. (...) Dacă eşti americanul de rând, eşti furios în legătură cu ce s-a întâmplat. Mulţi oameni şi-au pierdut reputaţia şi banii, dar sunt şi mai mulţi cei care nu şi-au pierdut-o.”, spune Jamie Dimon.  </p>
      <p>El a mai atras atenţia asupra faliei care îi separă pe bogaţi de ceilalţi oameni, o problemă în creştere ce trebuie rezolvată.</p>
      <p>„Cred că este o problemă uriaşă. Cred că bogaţii au deveni din ce în ce mai bogaţi în multe feluri, iar veniturile clasei de mijloc au rămas constante de mai mult de 15 ani, iar acest lucru nu este bun pentru America. (...) Nu am făcut o treabă foarte bună cu creşterea economică. Asta ne-ar fi rezolvat multe dintre probleme”, spune bancherul.</p>
    </article>
  </body>
</html>