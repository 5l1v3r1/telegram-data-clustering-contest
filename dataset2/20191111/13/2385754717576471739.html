<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596798/disy-gia-kypriako-na-stirixthei-ap-olous-o-proedros-anastasiadis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T13:49:00+00:00"/>
    <meta property="og:title" content="ΔΗΣΥ για Κυπριακό: Να στηριχθεί απ’ όλους ο Πρόεδρος Αναστασιάδης"/>
    <meta property="og:description" content="«Σε δύο βδομάδες είναι ορισμένη η σημαντική συνάντηση του Γενικού Γραμματέα του ΟΗΕ με τον Πρόεδρο Αναστασιάδη και τον Τ/κ ηγέτη Μουσταφά Ακκιντζί. Ως..."/>
  </head>
  <body>
    <article>
      <h1>ΔΗΣΥ για Κυπριακό: Να στηριχθεί απ’ όλους ο Πρόεδρος Αναστασιάδης</h1>
      <address><time datetime="2019-11-11T13:49:00+00:00">11 Nov 2019, 13:49</time> by <a rel="author">SigmaLive</a></address>
      <p>«Σε δύο βδομάδες είναι ορισμένη η σημαντική συνάντηση του Γενικού Γραμματέα του ΟΗΕ με τον Πρόεδρο Αναστασιάδη και τον Τ/κ ηγέτη Μουσταφά Ακκιντζί. Ως Δημοκρατικός Συναγερμός αναγνωρίζουμε τη σοβαρότητα των στιγμών. Είμαστε βέβαιοι πως και όλοι, όλες οι πολιτικές δυνάμεις του τόπου, αναγνωρίζουν την κρισιμότητα της συνάντησης της 25ης Νοεμβρίου στο Βερολίνο», ανέφερε μεταξύ άλλων ο εκπρόσωπος Τύπου του Δημοκρατικού Συναγερμού, Δημήτρης Δημητρίου και συμπλήρωσε: </p>
      <p>«Ο Πρόεδρος της Δημοκρατίας έχει ορίσει για μεθαύριο Τετάρτη συμβούλιο αρχηγών, ενόψει και της συνάντησης στο Βερολίνο αλλά και της καθόδου της ειδικής απεσταλμένης του ΓΓ του ΟΗΕ, της κας Λουτ που θα προηγηθεί.<br/><br/>Αυτή την ώρα χρειάζεται να στηριχθεί από όλους ο Πρόεδρος Αναστασιάδης. Και πρέπει να πάμε στη συνάντηση του Βερολίνου με ομοψυχία και συστράτευση. Η διελκυστίνδα που κόμματα της αντιπολίτευσης δημιουργούν δεν ωφελεί τον τόπο μας.<br/><br/>Η επιδίωξη του Προέδρου της Δημοκρατίας είναι η επανέναρξη των διαπραγματεύσεων. Αυτό είναι σαφές και επαναδιατυπώθηκε δημοσίως, από τον Πρόεδρο Αναστασιάδη με κάθε ευκαιρία. Το επανέλαβε σε κάθε συνάντηση με την κα Λουτ. Η επανέναρξη των διαπραγματεύσεων από εκεί που μείναμε στον Κρανς Μοντάνα, για να πετύχουμε μια λύση διζωνικής δικοινοτικής ομοσπονδίας που θα επανενώνει και θα απελευθερώνει τον τόπο μας.<br/><br/>Δυστυχώς, η στοχευμένη προσπάθεια του ΑΚΕΛ να πλήξει τον Πρόεδρο της Δημοκρατίας, πλήττει τον τόπο μας και την διαπραγματευτική θέση της ελληνοκυπριακής πλευράς. Η αντιπολιτευτική τακτική του ΑΚΕΛ που αφήνει, συνήθως, εκτός της κριτικής τους την παράμετρο της Τουρκίας, δεν ενισχύει δυστυχώς τη θέση μας.<br/><br/>Εμείς, κάνουμε έκκληση προς όλους. Αυτές τις δεκαπέντε μέρες μέχρι το Βερολίνο να συμβάλουν ούτως ώστε να πάμε στη συνάντηση με τον κ. Γκουτέρες με το εσωτερικό μέτωπο συμπαγές», κατέληξε.</p>
      <figure>
        <iframe src="https://www.youtube.com/embed/A9SXDosFEAY" width="1280" height="720" data-service="Youtube" scrolling="no"/>
      </figure>
    </article>
  </body>
</html>