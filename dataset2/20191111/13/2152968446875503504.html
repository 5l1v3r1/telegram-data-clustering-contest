<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/11/nasilieto-eskalira-v-honkong-ima-prostreliani-podpalen-18.429237"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T13:20:00+00:00"/>
    <meta property="og:title" content="Насилието ескалира в Хонконг, има простреляни, подпален (18+)"/>
    <meta property="og:description" content="Градът е парализиран от масови блокади на кръстовища и гари | Dnes.bg"/>
  </head>
  <body>
    <article>
      <h1>Насилието ескалира в Хонконг, има простреляни, подпален (18+)</h1>
      <h2>Градът е парализиран от масови блокади на кръстовища и гари</h2>
      <address><time datetime="2019-11-11T13:20:00+00:00">11 Nov 2019, 13:20</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>В Хонконг антиправителствен демонстрант беше прострелян от полицията в драматична сцена, заснета на видео, докато градът е парализиран от масовите блокади на кръстовища и гари от протестиращи, настояващи за демократични реформи.</p>
      <p>Видео от тази сутрин показа полицай, който се опитва да прогони група протестиращи на кръстовище, а после вади пистолет срещу маскиран демонстрант в бял суичър и качулка, който се приближава към него.</p>
      <p>Докато двамата се сбиват, друг протестиращ, облечен в черно, се приближава и полицаят насочва оръжието към него, а после стреля в корема му и той пада на земята.</p>
      <p>След това полицаят стреля срещу трети протестиращ, пак в черно, който се включва в сбиването. Демонстрантът с белия суичър успява да избяга по близко стълбище, а полицаят и негов колега слагат белезници на двамата в черни дрехи на земята.</p>
      <p>Полицията съобщи, че само един е прострелян и е претърпял операция.</p>
      <p>Хонконгската болница заяви, че раненият е в критично състояние.</p>
      <p>Това е вторият случай, когато протестиращ бива прострелян, откакто в началото на юни започнаха демонстрациите, макар че полицаите често вадят оръжието си, за да отблъснат нападение. Над 3300 души са арестувани по време на протестите.</p>
      <p>При друг инцидент днес мъж беше запален при спречкване, очевидно на тема национална идентичност, и се намира в критично състояние в болница. Засега информацията за инцидента в квартал Ма Он Шан е оскъдна.</p>
      <p>Видео в социалните мрежи показва жертвата да спори с група младежи, след което някой го залива с течност и щраква запалка, предаде Асошиейтед прес.</p>
      <p>Полицията използва сълзотворен газ и водно оръдие в различни части на града и нахлу в кампуса на китайския университет, където протестираха студенти. видео показа полицай на мотор да кара през група демонстранти в очевиден опит да ги разпръсне.</p>
      <p>Железницата временно е спряна поради пожари и барикади по релсите и разбити стъкла на прозорци в клон на държавната Банк ъв Чайна. Голяма част от бизнес квартала в центъра е затворена за автомобилно движение заради конфронтация между демонстранти и полиция.</p>
      <p>Днешното насилие вероятно още повече ще нагорещи страстите в Хонконг, след като студент, който падна при предишен протест, бягайки от полицията, почина от раните си в петък, а през уикенда полицията арестува шестима продемократични депутати, отбелязва АП, цитирана от БТА.<br/> </p>
      <figure>
        <iframe src="https://www.youtube.com/embed/GwihuAwcgXI" width="650" height="365" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="https://www.dnes.bg/world/2019/11/06/propekinski-deputat-ranen-s-noj-v-honkong.428704"/>
        <a href="https://www.dnes.bg/world/2019/11/02/policiiata-izpolzva-sylzotvoren-gaz-sreshtu-tylpata-v-honkong.428297"/>
        <a href="https://www.dnes.bg/world/2019/10/20/vodni-orydiia-sreshtu-protestirashtite-v-honkong.426748"/>
      </related>
    </article>
  </body>
</html>