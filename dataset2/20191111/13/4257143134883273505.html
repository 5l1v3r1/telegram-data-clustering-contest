<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/11/bemutattak-a-magyar-valogatott-uj-mezet-mar-az-eb-re-keszulve-fotok"/>
    <meta property="og:site_name" content="infostart"/>
    <meta property="article:published_time" content="2019-11-11T13:27:04+00:00"/>
    <meta property="og:title" content="Bemutatták a magyar válogatott új mezét"/>
    <meta property="og:description" content="Budapest szervezőként csatlakozott a 2020-as Európa-bajnoksághoz, így az új szerelés egyes részleteihez a városból merítettek inspirációt az adidas tervezői."/>
  </head>
  <body>
    <article>
      <h1>Bemutatták a magyar válogatott új mezét</h1>
      <address><time datetime="2019-11-11T13:27:04+00:00">11 Nov 2019, 13:27</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/11/dzsudzsak-balazs-a-keddi-meccs-maga-lesz-a-donto"/>
      </related>
      <h3>Budapest szervezőként csatlakozott a 2020-as Európa-bajnoksághoz, így az új szerelés egyes részleteihez a városból merítettek inspirációt az adidas tervezői.</h3>
      <p>A legújabb mezgarnitúrák a 2020-as Európa-bajnokságra készültek. A tervezésnél a fő koncepció a művészet és a labdarúgás ötvözése volt, ami a gyakorlatban azt jelenti, hogy a mezek egyes grafikai elemeihez a rajongók és a játékosok közös szenvedélyeiből és érzelmeiből merítettek inspirációt a tervezők - olvasható a Magyar Labdarúgó-szövetség <a href="https://szovetseg.mlsz.hu/hir/bemutattak-a-magyar-labdarugo-valogatott-uj-mezet-">weboldalán</a>.</p>
      <figure>
        <img src="https://infostart.hu/images/site/articles/inline/2019/11/1573471161-ZH4gx5rsS_md.jpg"/>
        <figcaption>A magyar labdarúgó-válogatott új meze a felszerelést bemutató sajtótájékoztatón az újonnan elkészült Puskás Arénában 2019. november 11-én. A nemzeti együttes a Puskás Arénát november 15-én este az Uruguay elleni barátságos mérkőzéssel avatja fel. MTI/Illyés Tibor</figcaption>
      </figure>
      <p>„Egyedülálló kihívás volt egy olyan mezsorozat kidolgozása, amely sikeresen közvetíti a futball nyers érzelmeit és azok egyesítő erejét. A kreatív folyamat kezdetén kézi rajzokra összpontosítva dolgoztunk, ami lehetővé tette számunkra, emberi és érzelmi szempontból kifejezőbb legyen, amit létrehozunk. Elégedettek vagyunk a végeredménnyel, mert úgy gondoljuk, hogy a művészet és a futball világának egyesítése sikeres volt” – mondta el Juergen Rank, az adidas vezető tervezője.</p>
      <p>A magyar válogatott meze most először került egy kategóriába többek közt a belga, spanyol és a német csapatéval, ami azt jelenti, hogy nem egy sablon alapján készült, hanem minden eleme egyedileg tervezett és más adidas mezekre nem adaptálható.</p>
      <blockquote>Színeiben a nemzeti lobogó köszön vissza, míg mintázatát, annak áramló hatásait a Duna ihlette.</blockquote>
      <p>A Budapest utalás annak köszönhető, hogy a város szervezőként vesz részt a 2020-as Európa-bajnokságon. A nyak hátoldalán egy „Magyarország” felirat olvasható. A fenntarthatóság jegyében a mez anyaga 100%-ban újrahasznosított poliészter, míg gyártási technológiája a kor elvárásaihoz igazodva biztosítja a hő- és légáteresztést.</p>
      <p>
        <i>Nyitókép: MLSZ/Bársony Bence</i>
      </p>
    </article>
  </body>
</html>