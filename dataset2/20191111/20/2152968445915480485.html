<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/11/proverka-pokaza-srednata-poseshtaemost-na-lekcii-edva-15-20.429280"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T20:00:00+00:00"/>
    <meta property="og:title" content="Проверка показа: Средната посещаемост на лекции едва 15-20%"/>
    <meta property="og:description" content="ВУЗ-овете да не затъват в провинциалност, иска министър Вълчев | Dnes.bg"/>
  </head>
  <body>
    <article>
      <h1>Проверка показа: Средната посещаемост на лекции едва 15-20%</h1>
      <h2>ВУЗ-овете да не затъват в провинциалност, иска министър Вълчев</h2>
      <address><time datetime="2019-11-11T20:00:00+00:00">11 Nov 2019, 20:00</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Ученето във висшите ни училища не трябва да бъде от сесия на сесия и от изпит на изпит. Ученето в университетите трябва да бъде ежедневно и това е разликата между едно българско висше училище и едно чуждестранно.</p>
      <p>В чуждите университети студентите всеки ден "ходят" с проект, всеки ден имат някакви задания и им се дава да четат много, преподавателите в тях не са по-раздаващи се, а са по-взискателни, но не само на сесията, а през цялото учебно време. Това каза министърът на образованието и науката Красимир Вълчев на младежки образователен форум в УНСС.</p>
      <p>Направихме проверка в четири висши училища у нас и средната посещаемост е 15-20 процента на лекции, в редовна форма на обучение, съобщи министър Вълчев. Той коментира, че "това означава, че имаме прикрита задочна форма, означава, че висшето образование не може да осигури онова натрупване на знания и умения".</p>
      <p>Зависи от степента на интересност, но зависи и от обема време, в който се учи и чете и това не става само по време на сесия - трябва да е през цялата година, отбеляза Вълчев, цитиран от БТА.</p>
      <related>
        <a href="https://www.dnes.bg/obrazovanie/2019/11/11/nojicata-v-zaplatite-v-universitetite-150-v-uchilishtata-40.429251"/>
      </related>
      <p>Най-важното предизвикателство пред българските висши училища е да бъдат по-свързани през следващото десетилетие, заяви той. Ще направим нова Стратегия за развитие на висшето образование и в нея ще има нови стратегически цели, но със сигурност най-важната стратегическа цел ще е за свързаността, информира още министърът.</p>
      <p>Той поясни, че държавната политика ще насърчава свързаността с бизнеса, с други висши училища, свързаността в научната дейност и най-вече свързаността в европейските университетски мрежи. Трябва университетите да направят този разговор и да вземат решение за участие в европейските университетски мрежи. "Ние сме малки и ставаме все по-малки на фона на глобалния образователен пазар, и сме все по-невидими на радарите на висшето образование", коментира министърът.</p>
      <p>Той каза, че дори френските и германските висши училища са малки на фона американските и китайските висши училища, които ще печелят от ефекта на мащаба при глобализиращия се образователен пазар. Затова и на Срещата на върха в Гьотеборг в края на 2017 г., по предложение на Франция и Германия, се взе решение за създаване на европейските университетски мрежи.</p>
      <p>Въпреки че университетите им имат по-малки ползи от това, нашите висши училища имат повече потенциални ползи от една такава свързаност. "Това ще означава обща диплома и означава, че студентът, който е в четиригодишен курс на обучение, три години да учи у нас, три месеца да учи в Австрия, три месеца - в Германия, и още два или три месеца да учи някъде другаде", обясни министър Вълчев.</p>
      <p>Той добави, че това е европейската университетска мрежа, която в началото ще е мрежа, но в един момент "ще прерасне в европейски университет". За нашите университети това означава да имат повече чуждоезикови програми, както и да се стремят към общ стандарт за качество, какъвто ще наложи европейската университетска мрежа.</p>
      <p>Програмата "Еразъм" ще финансира тези университетски мрежи поне до 2024 г., и то с доста средства, каза министърът. "Но ако ние не сме свързани, тук сме югоизточният край на Европа, нямаме особено конкурентни предимства и ще затънем в провинциалност, ако не сме достатъчно свързани", коментира министър Вълчев.</p>
      <p>По думите му добрата новина е, че от всички наши студенти, които отиват да учат в университети в чужбина, 70 процента от тях са в Европа. В САЩ, който отиде да учи в университет, много по-трудно мисли за връщане, защото географски е много по-далече от нас. Ако българските университети са част от европейската университетска мрежа, ще можем да задържим млади хора у нас, защото със сигурност ще намалее икономическата миграция, но не трябва да се увеличава образователната миграция, коментира министърът.</p>
    </article>
  </body>
</html>