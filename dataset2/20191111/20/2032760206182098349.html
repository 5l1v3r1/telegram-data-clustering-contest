<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89324"/>
    <meta property="og:site_name" content="Denník politika"/>
    <meta property="article:published_time" content="2019-11-11T20:35:11+00:00"/>
    <meta property="og:title" content="Advokát Kvasnica: Obvinení z vraždy Kuciaka ešte možno začnú rozprávať"/>
    <meta property="og:description" content="11.11.2019 (Webnoviny.sk) – Po úspešnom vyšetrení vraždy novinára Jána Kuciaka a jeho partnerky Martiny Kušnírovej prišiel čas zamýšľať sa nad tým, ako sa mohlo stať, že takýto obludný rozmer trestnej činnosti nastal. Na medzinárodnej konferencii o boji proti mafiám v Trnave to povedal advokát Roman Kvasnica. Až smrť doch mladých ľudí podľa neho všetkým ukázala, v akom rozklade je stav slovenskej spoločnosti."/>
  </head>
  <body>
    <article>
      <h1>Advokát Kvasnica: Obvinení z vraždy Kuciaka ešte možno začnú rozprávať</h1>
      <address><time datetime="2019-11-11T20:35:11+00:00">11 Nov 2019, 20:35</time> by <a rel="author">Webnoviny</a></address>
      <p>11.11.2019 (Webnoviny.sk) – Po úspešnom vyšetrení vraždy novinára Jána Kuciaka a jeho partnerky Martiny Kušnírovej prišiel čas zamýšľať sa nad tým, ako sa mohlo stať, že takýto obludný rozmer trestnej činnosti nastal. Na medzinárodnej konferencii o boji proti mafiám v Trnave to povedal advokát Roman Kvasnica. Až smrť doch mladých ľudí podľa neho všetkým ukázala, v akom rozklade je stav slovenskej spoločnosti.</p>
      <h3>Ochota ľudí hovoriť môže časom stúpať</h3>
      <p><i>„Kde bola Slovenská informačná služba, kde boli jednotlivé zložky Policajného zboru? Akú istotu máme, že sa nám tu nepohybujú ďalší Kočnerovci alebo ďalšie takéto skupiny?“</i> pýtal sa Kvasnica, ktorý je v prípade právnym zástupcom Zlatice Kušnírovej, matky zavraždenej archeologičky Martiny.</p>
      <p>Na otázku, či by sa okrem vykonávateľov, sprostredkovateľov a objednávateľa vraždy nemal zodpovedať ešte niekto ďalší, odpovedal, že zatiaľ nie sú žiadne dôkazy, ktoré by oprávňovali vzniesť obvinenie proti iným osobám.</p>
      <p><i>„Pochopiteľne, treba sa pripraviť na to, že ochota ľudí obvinených z vraždy hovoriť môže časom stúpať, ak uvidia, že dôkazná situácia je absolútne v ich neprospech. Možno sa musíme pripraviť na to, že ak budú odsúdení, budú rozprávať aj o iných veciach, než o akých vieme z Threemy alebo Viberu,“</i> dodal Kvasnica.</p>
      <h3>Taliansky prokurátor porozprával o boji s mafiou</h3>
      <p>O skúsenostiach v boji s mafiou na konferencii hovoril taliansky národný prokurátor pre boj proti mafii a terorizmu Federico Cafiero de Raho. Pripomenul, že jeho krajina prijala prvý protimafiánsky zákon už v roku 1982.</p>
      <p>Mafie v súčasnosti podľa neho pôsobia ako medzinárodné siete ekonomického charakteru, ktoré hľadajú uplatnenia v takých krajinách, kde nie je proti nim vyvíjaný tlak.</p>
      <p>Dodal, že na rozdiel od minulosti používajú násilie len ako krajný prostriedok. Taliansko je podľa národného prokurátora iniciátorom spolupráce v Európe v oblasti tvorby protimafiánskej legislatívy či vytvorenia spoločného protimafiánskeho tímu alebo zdieľania informačných databáz.</p>
      <p>Na konferencii Slovensko proti všetkým mafiám v utorok vystúpili aj ďalší experti na boj s mafiou z Talianska. Konferencia, ktorú iniciovali rodiny Jána Kuciaka a Martiny Kušnírovej a organizačne ju zastrešil Trnavský samosprávny kraj, pokračuje aj v stredu.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/mafia/"><u>mafia</u></a>, <a href="https://www.webnoviny.sk/tag/vrazda-novinara/"><u>vražda novinára</u></a><br/>Zdroj: Webnoviny.sk – <a href="https://www.webnoviny.sk/obvineni-z-vrazdy-kuciaka-este-mozno-zacnu-rozpravat-advokat-kvasnica-to-nevylucuje/"><u>Advokát Kvasnica: Obvinení z vraždy Kuciaka ešte možno začnú rozprávať</u></a> © SITA Všetky práva vyhradené.</p>
    </article>
  </body>
</html>