<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89321"/>
    <meta property="og:site_name" content="Denník politika"/>
    <meta property="article:published_time" content="2019-11-11T20:35:01+00:00"/>
    <meta property="og:title" content="MFK Zemplín Michalovce odvolali trénera Šoltisa, mužstvo povedie jeho doterajší asistent Majoroš"/>
    <meta property="og:description" content="11.11.2019 (Webnoviny.sk) – Anton Šoltis už nie je trénerom fortunaligového futbalového klubu MFK Zemplín Michalovce. Vedenie najvýchodnejšieho účastníka najvyššej domácej súťaže ho v pondelok odvolalo z funkcie."/>
  </head>
  <body>
    <article>
      <h1>MFK Zemplín Michalovce odvolali trénera Šoltisa, mužstvo povedie jeho doterajší asistent Majoroš</h1>
      <address><time datetime="2019-11-11T20:35:01+00:00">11 Nov 2019, 20:35</time> by <a rel="author">Webnoviny</a></address>
      <p>11.11.2019 (Webnoviny.sk) – Anton Šoltis už nie je trénerom fortunaligového futbalového klubu MFK Zemplín Michalovce. Vedenie najvýchodnejšieho účastníka najvyššej domácej súťaže ho v pondelok odvolalo z funkcie.</p>
      <p><i>„Mužstvo do skončenia jesennej časti Fortuna ligy povedie jeho doterajší asistent Jozef Majoroš,“</i> referuje oficiálny web klubu.</p>
      <h3>Michalovčanom sa zatiaľ veľmi nedarilo</h3>
      <p>Štyridsaťtriročný košický rodák Šoltis bol najdlhšie slúžiacim fortunaligovým hlavným koučom, na poste trénera MFK Zemplín pôsobil od júla 2016. Michalovčanom sa v ostatnom čase veľmi nedarilo a po sérii neúspechov klesli už na 10. priečku FL.</p>
      <p>Zemplínčania v najvyššej domácej súťaži počas uplynulého víkendu nezvíťazili už v šiestom súboji v rade, naposledy sa im podarilo získať tri body ešte 21. septembra na pôdy Nitry. Posledným pre Šoltisa bol sobotňajší súboj v Senici, v ktorom jeho zverenci prehrali 0:4.</p>
      <h3>Vedenie klubu sa bývalému trénerovi poďakovalo</h3>
      <p><i>„Anton Šoltis viedol ako hlavný tréner Zemplín vo Fortuna lige v 109 zápasoch, v ktorých dosiahol 34 víťazstiev, 25 remíz a 50 prehier. Pod jeho vedením strelilo mužstvo 127 gólov a inkasovalo 168 krát. V Slovenskom pohári viedol Zemplín v 16 zápasoch s bilanciou 10 víťazstiev, 1 remíza a 5 prehier. Mužstvo strelilo 40 gólov a 18 inkasovalo,“</i> upozornil michalovský klub na svojom webe. Pod vedením Šoltisa sa Michalovce prebojovali dvakrát aj do semifinále Slovenského pohára.</p>
      <p><i>„Vedenie MFK Zemplín Michalovce ďakuje Antonovi Šoltisovi za odvedenú prácu a nezabudnuteľné víťazstva, ktoré dosiahol so Zemplínom. V osobnom a futbalovom živote mu prajeme čo najviac úspechov,“ </i>uvádza <i>s</i>a na michalovskom webe.</p>
      <p>Viac k témam: <a href="https://www.webnoviny.sk/tag/asistent-trenera/"><u>asistent trénera</u></a>, <a href="https://www.webnoviny.sk/tag/fortuna-liga/"><u>Fortuna liga</u></a>, <a href="https://www.webnoviny.sk/tag/trener/"><u>tréner</u></a><br/>Zdroj: Webnoviny.sk – <a href="https://www.webnoviny.sk/mfk-zemplin-michalovce-odvolali-trenera-soltisa-muzstvo-povedie-jeho-doterajsi-asistent-majoros/"><u>MFK Zemplín Michalovce odvolali trénera Šoltisa, mužstvo povedie jeho doterajší asistent Majoroš</u></a> © SITA Všetky práva vyhradené.</p>
    </article>
  </body>
</html>