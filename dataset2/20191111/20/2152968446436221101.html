<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/11/prihodite-ot-noshtuvki-s-lek-ryst-prez-septemvri-no-ot-bylgari.429219"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T20:45:00+00:00"/>
    <meta property="og:title" content="Приходите от нощувки с лек ръст през септември, но от българи"/>
    <meta property="og:description" content="Най-голямо намаление има в местата за настаняване с 3 звезди | Dnes.bg"/>
  </head>
  <body>
    <article>
      <h1>Приходите от нощувки с лек ръст през септември, но от българи</h1>
      <h2>Най-голямо намаление има в местата за настаняване с 3 звезди</h2>
      <address><time datetime="2019-11-11T20:45:00+00:00">11 Nov 2019, 20:45</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Приходите от нощувки през септември достигат 166.7 млн. лв., или с 1.5% повече в сравнение със същия период на миналата година. Регистрирано е увеличение на приходите от български граждани - с 13.8%, докато тези от чужди граждани намаляват с 1.8%, по данни на НСИ.</p>
      <p>През септември 2019 г. в страната са функционирали 2 924 места за настаняване с над 10 легла. Броят на стаите в тях е 131.6 хил., а на леглата - 294.7 хиляди. В сравнение със септември 2018 г. общият брой на местата за настаняване, функционирали през периода, се увеличава с 2.9%, а броят на леглата в тях - с 0.8%.</p>
      <p>Общият брой на нощувките във всички места за настаняване, регистрирани през септември 2019 г., е 3 097.1 хил., или с 2.3% по-малко в сравнение със същия месец на предходната година, като най-голямо намаление на нощувките (с 4.6%) се наблюдава в местата за настаняване с 3 звезди.</p>
      <p>В хотелите с 4 и 5 звезди са реализирани 74.3% от общия брой нощувки на чужди граждани и 32.3% - на българи. В местата за настаняване с 3 звезди са осъществени 19.9% от нощувките на чужди граждани и 31.0% - на българи, докато в останалите места за настаняване (с 1 и 2 звезди) те са съответно 5.8 и 36.7%.</p>
      <p>Броят на пренощувалите в местата за настаняване през септември 2019 г. се увеличава с 1.4% в сравнение със същия месец на 2018 г. и достига 847.3 хил., като е регистрирано увеличение при българските граждани с 3.3% и намаление при чужденците с 0.1%.</p>
      <p>Българските граждани, нощували в местата за настаняване през септември 2019 г., са 377.8 хил. и са реализирали средно по 2.5 нощувки. Чуждите граждани са 469.5 хил. и са реализирали средно по 4.6 нощувки, като 72.9% от тях са нощували в хотели с 4 и 5 звезди.</p>
      <p>Общата заетост на леглата в местата за настаняване през септември 2019 г. е 36.4%, като намалява с 1.0 процентен пункт в сравнение със септември 2018 година. Най-висока е заетостта на леглата в хотелите с 4 и 5 звезди - 48.3%, следват местата за настаняване с 3 звезди - 32.1%, и с 1 и 2 звезди - 20.2%.</p>
    </article>
  </body>
</html>