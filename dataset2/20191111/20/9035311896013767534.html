<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/rabia-nazin-babasi-saban-vatan-adalet-insana-neler-izlettiriyor"/>
    <meta property="og:site_name" content="euronews"/>
    <meta property="article:published_time" content="2019-11-11T20:23:56+00:00"/>
    <meta property="og:title" content="Rabia Naz'ın babası Şaban Vatan: Adalet insana neler izlettiriyor"/>
    <meta property="og:description" content="Giresun'un Eynesil ilçesinde yaklaşık bir yıl önce evinin önünde yaralı bulunup, kaldırıldığı hastanede yaşamını yitiren 11 yaşındaki Rabia Naz Vatan'ın babası Şaban Vatan, Adli Tıp Kurumu değerlendirme raporunda yer alan ifadelere tepki gösterdi."/>
  </head>
  <body>
    <article>
      <h1>Rabia Naz'ın babası Şaban Vatan: Adalet insana neler izlettiriyor</h1>
      <address><time datetime="2019-11-11T20:23:56+00:00">11 Nov 2019, 20:23</time> by <a rel="author">Gizem Sade</a></address>
      <p>Giresun'un Eynesil ilçesinde yaklaşık bir yıl önce evinin önünde yaralı bulunup, kaldırıldığı hastanede yaşamını yitiren 11 yaşındaki Rabia Naz Vatan'ın babası Şaban Vatan, Adli Tıp Kurumu değerlendirme raporunda yer alan ifadelere tepki gösterdi.</p>
      <p>Rabia Naz'ın şüpheli ölümünün aydınlatılması için uzun zamandır mücadele eden Şaban Vatan, kızının otopsi görüntülerini izlediğini belirterek, "Beli kırık, omurgada üç kırık, kalça kırık, sol ayak kopuk, bilekler hasar görmüş ve aynı zamanda sol el bilek de hasarlı durumdayken bir çocuk sırt üstü sürünebilirmiş. Dirsekleriyle bu şekilde her yerden istediği yere gelebilirmiş, 6-7 metre mesafe gelebilirmiş. Bu ne rezalettir, bu açıklamaları yapan ülkemizde profesör olan hocalar" şeklinde konuştu.</p>
      <figure>
        <iframe data-src="https://twitter.com/euronewses/status/1193807546198482945" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sosyal medyadan yaptığı paylaşımlarda, Rabia Naz'ın yaralı hâlde bulunduğu yere giderek canlandırma yapan Vatan, Adli Tıp Kurumu raporunda yer alan ifadelerle olayın yaşanmasının "imkansız" olduğunu söyledi ve yetkililere açıklama çağrısı yaptı.</p>
      <figure>
        <iframe data-src="https://twitter.com/euronewses/status/1193891690903461888" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Şaban Vatan bir başka paylaşımında Rabia Naz'ın otopsi görüntülerini izlediğini söyleyerek, "Kızımın videosunu izliyorum, otopsi videosunu. Ey insanoğlu görün adalet neler izlettiriyor, neler incelettiriyor" ifadelerini kullandı.</p>
      <ul>
        <li>
          <a href="https://tr.euronews.com/2019/10/24/tbmm-rabia-naz-n-olumunu-arast-rmaya-basl-yor">TBMM Rabia Naz'ın ölümünü araştırmaya başlıyor</a>
        </li>
        <li>
          <a href="https://tr.euronews.com/2019/03/23/rabia-naz-in-olumuyle-ilgili-soru-isaretleri-intihar-mi-cinayet-mi-ailesi-ne-diyor">Rabia Naz'ın ölümüyle ilgili soru işaretleri: İntihar mı, cinayet mi? Ailesi ne diyor?</a>
        </li>
      </ul>
      <p>Öte yandan Giresun Cumhuriyet Başsavcılığı, pazartesi günü Rabia Naz Vatan ile ilgili, "DNA mukayesesi için 28.08.2019 tarihinde Rabia Naz'ın babası ve abisinden kan örneği alınmak istenmesine rağmen baba Şaban Vatan, kendisinden ve oğlundan kan örneği alınmasına rıza göstermemiştir. Bu nedenle otopside bulunan erkek DNA karşılaştırması ile ilgili kesin bir kanaate ulaşılamamıştır." açıklamasında bulundu.</p>
      <p>Rabia Naz Vatan başta olmak üzere şüpheli çocuk ölümlerinin araştırılması ve bu konuda alınması gereken tedbirlerin belirlenmesi amacıyla kurulan Meclis Araştırma Komisyonu, iki gün önce Giresun'daki çalışmasını tamamlamıştı.</p>
      <h3>Rabia Naz'a ne oldu?</h3>
      <p>12 Nisan 2018 günü evinin önünde yaralı şekilde bulunan ve hastaneye kaldırılan Rabia Naz, tüm müdahalelere rağmen kurtarılamadı. Rabia Naz’ın şüpheli ölümü kayıtlara intihar olarak geçti.</p>
      <p>Rabia'nın babası Şaban Vatan yaptığı araştırmalar ışığında kızının intihar sonucu değil, bir aracın çarpması sonucu öldüğüne inanıyor. Baba, kızını öldüren kazadan Eynesil Belediye Başkanı Coşkun Somuncuoğlu’nun yeğeninin sorumlu olduğunu iddia ediyor.</p>
      <p>Vatan’ın önemli diğer iddiası da AK Parti Genel Başkan Yardımcısı Nurettin Canikli ile Giresun Milletvekili Cemal Öztürk’ün olayın üstünü örtmeye çalıştığı, polisler ile savcılığın da bu doğrultuda hareket ettiği ve delilleri kararttığı yönünde.</p>
    </article>
  </body>
</html>