<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hintet-om-bruddet-bare-dager-for/71807674"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T20:53:06+00:00"/>
    <meta property="og:title" content="Hintet om bruddet bare dager før"/>
    <meta property="og:description" content="Bare dager før det ble kjent at forholdet var over, forteller Petter Stordalen i et intervju at «alt kommer med en pris»."/>
  </head>
  <body>
    <article>
      <h1>Hintet om bruddet bare dager før</h1>
      <h2>Bare dager før det ble kjent at forholdet var over, forteller Petter Stordalen i et intervju at «alt kommer med en pris».</h2>
      <address><time datetime="2019-11-11T20:53:06+00:00">11 Nov 2019, 20:53</time> by <a rel="author">Anniken Aronsen</a></address>
      <p>Søndag ble det kjent at Petter (56) og Gunhild Stordalen (40) <a href="https://www.dagbladet.no/kjendis/flytter-fra-hverandre/71803017">går fra hverandre</a> etter å ha holdt sammen i 14 år.</p>
      <p>Paret forklarte i en pressemelding at bakgrunnen var at de ønsket mer tid til sine jobbprosjekter, som den siste tida har ført til at de har sett mindre til hverandre.</p>
      <h3>Har mistet tid sammen</h3>
      <p>I et intervju gjort av svenske <a href="https://www.expressen.se/gt/petter-stordalen-vi-miste-det-vi-hade-i-borjan/">Expressen</a> bare dager før kunngjøringen, forteller Petter Stordalen om at jobbene deres har vært et hinder for forholdet.</p>
      <p>
        <b>- Noe av det vi mister da, er det vi hadde i starten. Tid sammen, sier han.</b>
      </p>
      <p>- Hun var alltid med meg på reise, jeg var alltid med henne. Så ble Gunhilds engasjement alt, og hun visste at dersom hun skulle realisere sine drømmer, kunne hun ikke gjøre det fra Oslo eller Stockholm, sier 56-åringen i intervjuet, som ble publisert mandag kveld.</p>
      <figure>
        <img src="https://dbstatic.no/71807686.jpg?imageId=71807686&amp;x=15.295480880649&amp;y=3.8517441860465&amp;cropw=74.507531865585&amp;croph=28.052325581395&amp;width=643&amp;height=387"/>
        <figcaption><b>GÅR FRA HVERANDRE:</b> Søndag opplyste Petter og Gunhild Stordalen i en pressemelding at forholdet er slutt. Her fra NHOs årsmiddag i fjor. Foto: Lise Åserud / NTB scanpix Vis mer</figcaption>
      </figure>
      <p>På spørsmål fra journalisten om prisen kunne bli for høy, svarer han:</p>
      <p>
        <b>- Svaret på det er utvilsomt ja.</b>
      </p>
      <p>Videre forteller han at framtida vil vise når kostnaden blir for høy. Bare dager seinere ble spørsmålet altså besvart.</p>
      <h3>Skilles som venner</h3>
      <p>Også i den ferske boka «Endelig mandag» kan man lese at Petter har betenkeligheter rundt forholdet.</p>
      <p>«Når vi trenger hverandre som mest, har vi en tendens til å velge hverandre bort», står det blant annet.</p>
      <p>I pressemeldingen som kunngjorde bruddet opplyser Petter og Gunhild at de skilles som venner.</p>
      <p>- Gunhild er mitt livs kjærlighet, og dette forandrer ikke mitt engasjement for henne eller hennes kampsaker. Vi kommer til å fortsette å støtte hverandre i alt fremover også, sier Petter Stordalen.</p>
      <h3>Vil ikke kommentere ytterligere</h3>
      <p>Det opplyses videre om at det ikke vil bli gitt noen ytterligere kommentarer om situasjonen.</p>
      <p>Hotellkongen giftet seg med Gunhild i et luksusbryllup i Marrakech, Marokko i 2010. Paret har gjort seg bemerket for sitt engasjement, samt for sine legendariske fester.</p>
      <p>Siden 2014 har de også vært åpne om Gunhilds kamp mot <a href="https://www.dagbladet.no/kjendis/pa-mange-mater-er-det-bra-for-forholdet-vart-at-gunhild-gar-for-halv-maskin/67611074">den alvorlige sykdommen</a> systemisk sklerose.</p>
      <p>
        <i>Petter og Gunhild Stordalen ønsker ikke å uttale seg ytterligere om denne saken.</i>
      </p>
    </article>
  </body>
</html>