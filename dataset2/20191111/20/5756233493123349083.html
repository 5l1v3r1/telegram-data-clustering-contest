<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621029/%D8%A7%D9%86%D8%AA%D9%82%D8%A7%D8%AF%D8%A7%D8%AA-%D8%B1%D9%88%D8%AD%D8%A7%D9%86%DB%8C-%D8%A7%D8%B2-%D8%B5%D8%AF%D8%A7%D9%88%D8%B3%DB%8C%D9%85%D8%A7-%D8%B4%D9%86%D9%88%D8%AF-%D9%88-%D9%BE%D8%B1%D9%88%D9%86%D8%AF%D9%87%E2%80%8C%D8%B3%D8%A7%D8%B2%DB%8C-%D9%86%D8%A8%D8%A7%DB%8C%D8%AF-%D9%85%D8%B1%D8%AF%D9%85-%D8%B1%D8%A7-%D8%A2%D8%B2%D8%A7%D8%B1-%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T20:12:00+00:00"/>
    <meta property="og:title" content="انتقادات روحانی از صداوسیما، شنود و پرونده‌سازی: نباید مردم را آزار دهیم"/>
    <meta property="og:description" content="جهان به سمت دیگری حرکت می‌کند که اگر عقب بمانیم نمی‌توانیم شاهد رقابت خود با دنیای پرپیچ و خم امروز باشیم/ اگر روی افکار گذشته بمانیم ضرر می‌کنیم/ یکدیگر را خرد می‌کنیم و قدرتمان را علیه یکدیگر به کار می‌بریم/چرا با پول مردم دستگاه شنود خریده می‌شود و سپس آن دستگاه را در زندگی و کار آنان می‌گذارند و اطلاعات جمع آوری می‌کنند"/>
  </head>
  <body>
    <article>
      <h1>انتقادات روحانی از صداوسیما، شنود و پرونده‌سازی: نباید مردم را آزار دهیم</h1>
      <h2>احزاب فکر می‌کنند باید هر روز با یکدیگر دعوا کنند</h2>
      <address>
        <time datetime="2019-11-11T20:12:00+00:00">11 Nov 2019, 20:12</time>
      </address>
      <p>
        <i>جهان به سمت دیگری حرکت می‌کند که اگر عقب بمانیم نمی‌توانیم شاهد رقابت خود با دنیای پرپیچ و خم امروز باشیم/ اگر روی افکار گذشته بمانیم ضرر می‌کنیم/ یکدیگر را خرد می‌کنیم و قدرتمان را علیه یکدیگر به کار می‌بریم/چرا با پول مردم دستگاه شنود خریده می‌شود و سپس آن دستگاه را در زندگی و کار آنان می‌گذارند و اطلاعات جمع آوری می‌کنند</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رئیس جمهور بهره برداری از صدها طرح زیربنایی و عمرانی در استان های یزد و کرمان را دستاورد سختکوشی، تلاش، ایمان و فداکاری برای آرمان های ملت بزرگ ایران دانست و تاکید کرد: باید با برداشتن گام های بلندتر، مسیر توسعه و عمران ایران اسلامی را با سرعت بیشتری طی کنیم و این مهم با تلاش کارگران، مهندسین، کارمندان، مدیران، سرمایه گذاران، طراحان و سیاستگذاران، در حال تحقق است.</p>
      <p>حجت‌الاسلام والمسلمین حسن روحانی عصر دوشنبه در مراسم افتتاح طرح های معدنی و فولادی و صنعت آب و برق استان کرمان با اشاره به دستاوردهای عظیم علمی کشور گفت: ما کشوری بودیم که سدسازی به معنای اینکه خودمان طراحی و اجرایی کنیم نداشتیم ولی امروز کشوری هستیم که نه تنها نیاز خود را رفع می کنیم بلکه در سطح منطقه و جهان در این فناوری و کار بزرگ، صاحب قدرت اجرایی هستیم.</p>
      <figure>
        <img src="https://aftabnews.ir/files/fa/news/1398/8/20/358001_985.jpg"/>
      </figure>
      <p>رئیس جمهور ادامه داد: اگر سدسازی های سالهای گذشته نبود در سیل فروردین ماه سال جاری که 25 استان کشور درگیر شدند جان مردم به خطر می افتاد.</p>
      <p>روحانی با اشاره به قدرتمند شدن جمهوری اسلامی ایران در زمینه های دیگر از جمله برق افزود: زمانی در زمینه برق کاملا واردکننده تجهیزات نیروگاهی بودیم و نمی توانستیم نیروگاه بسازیم و یا اینکه برای کشورهای دیگر نیروگاه‌هایی احداث کنیم اما امروز در سطحی هستیم که برای خودمان و کشورهای منطقه نیروگاه می سازیم و در مذاکرات با یکی از کشورهای مهم منطقه از ما خواسته شد که چندین نیروگاه در آن کشور احداث کنیم که این به معنای تحول و پیشرفت در این زمینه است.</p>
      <p>رئیس جمهور ادامه داد: در زمینه صنعت فولاد نیز قدرتمند و توانمند شده ایم و قادریم کارخانه ای را بسازیم که ممکن است تنها 10 تا 20 درصد نیاز به خارج داشته باشد که این نیز قابل رفع بوده اما می توانیم در صنعت فولاد نیز تولیدکننده و صاحب سبک شویم.</p>
      <p>روحانی با بیان اینکه در زمینه ریل و واگن سازی نیز زمانی به خارج متکی بودیم اما امروز به صنعت داخلی اتکا می کنیم، خاطرنشان کرد: در بخش های دیگر ریل و راه آهن پیشرفت های مهمی داشتیم و در طی چند سال موفق شدیم استان‌های مختلف کشور را به خط آهن متصل کنیم که این کاری بسیار سخت و پیچیده است.</p>
      <p>رئیس جمهور با تاکید بر اینکه یکی از سیاست های دولت تدبیر و امید حمایت از صنعت ریل است و امروز صاحب قدرت در زمینه ریلی هستیم و این جزو افتخارات ملی ما است ، گفت: امروز استان های همدان، کرمانشاه، آذربایجان غربی و گیلان به خط ریل متصل شده اند و به زودی شهرهای میانه و بستان نیز به خط ریلی متصل می شوند و در سال آینده یزد به اقلید در شیراز وصل می شود.</p>
      <p>روحانی با ذکر خاطره ای از مراحل ساخت موشک فاو ایرانی و ضد زره در دوران 8 سال دفاع مقدس گفت: در آن دوران توانستیم موشک هایی بسازیم اما این موشک ها در اواخر جنگ به ما پاسخ دادند و زمانی بود که موشک برای زدن جنگنده های عراقی نداشتیم و به یاد دارم 30 شب به فرودگاه مهرآباد رفته و موشک هایی تست می کردیم تا به جنگنده های عراقی برسد.</p>
      <p>رئیس جمهور افزود: اما امروز در پدافند هوایی در جایگاهی هستیم که یکی از کشورهای مهم آسیایی در مذاکرات گفت: افتخار می کنیم که شما مسلمانان ایرانی توانستید با دست خود موشکی بسازید که پهپاد آمریکایی را سرنگون کند.</p>
      <p>روحانی با تاکید بر اینکه در بخش صنعت نفت و گاز نیز حرکت های بسیار بزرگی انجام شده و هر روز در پتروشیمی ، اکتشاف و پالایشگاه به پیشرفت و خودکفایی جدیدی می رسیم، تاکید کرد: امروز می توانیم یک فاز پارس جنوبی را خودمان طراحی کنیم و با زدن چاه استخراج کنیم.</p>
      <figure>
        <video src="https://aftabnews.ir/files/fa/news/1398/8/20/358000_537.mp4"/>
      </figure>
      <p>تعداد بازدید : 148</p>
      <p><a href="https://aftabnews.ir/fa/news/621029/%D8%A7%D9%86%D8%AA%D9%82%D8%A7%D8%AF%D8%A7%D8%AA-%D8%B1%D9%88%D8%AD%D8%A7%D9%86%DB%8C-%D8%A7%D8%B2-%D8%B5%D8%AF%D8%A7%D9%88%D8%B3%DB%8C%D9%85%D8%A7-%D8%B4%D9%86%D9%88%D8%AF-%D9%88-%D9%BE%D8%B1%D9%88%D9%86%D8%AF%D9%87%E2%80%8C%D8%B3%D8%A7%D8%B2%DB%8C-%D9%86%D8%A8%D8%A7%DB%8C%D8%AF-%D9%85%D8%B1%D8%AF%D9%85-%D8%B1%D8%A7-%D8%A2%D8%B2%D8%A7%D8%B1-%D8%AF%D9%87%DB%8C%D9%85#">کد ویدیو</a> دانلود <a href="https://aftabnews.ir/files/fa/news/1398/8/20/358000_537.mp4">فیلم اصلی</a></p>
      <p>رئیس جمهور با اشاره به اینکه امروز مردم در سرتاسر کشور از گاز تصفیه شده استفاده می کنند، گفت: در اوایل دولت تدبیر و امید در زمینه تولید گاز خودکفا نبودیم و در زمستان سال 92 دچار مشکل شدیم و گاز بسیاری از نیروگاه ها را قطع کردیم تا مردم بتوانند از گاز استفاده کنند اما با این وجود در بعضی از شهرهای شمالی قطعی گاز داشتیم.</p>
      <p>روحانی با بیان اینکه یکی از کشورهای همسایه قیمت گاز را 9 برابر کرد و دولت قبلی ناچار بود هزینه آن را پرداخت کند، ادامه داد: امروز در تامین گاز مورد نیاز در فصل های مختلف مشکلی نداریم و حتی در زمستان صادرکننده گاز به ترکیه و عراق هستیم.</p>
      <p>رئیس جمهور با اشاره به اینکه زمانی در صنعت برق نمی توانستیم روی پای خود بایستیم اما امروز خطوط برق سراسری ایران به خطوط برق کشورهای منطقه متصل است، ادامه داد: تبادل امروز برق با کشورهای مختلف تحول بزرگی بود که باید شکر نعمت خداوند را بجا آوریم و از تمام جوانان، کارگران، مهندسین، فعالین و نیروهای مسلح قدردانی می کنیم.</p>
      <p>روحانی با تاکید بر اینکه ممکن است کسی با دولت خوب یا بد باشد اما نباید کفران نعمت کنیم، افزود: برخی فکر می کنند اگر بگویند در صنعت برق پیشرفت نکرده ایم ضربه به دولت است اما این صنعت برق، متعلق به کل کشور است.</p>
      <p>رئیس جمهور همچنین به تلاش های بزرگ دولت در زمینه اکتشاف نفت در اعماق زیاد و کشف میدان بسیار بزرگ نفتی با ظرفیت 53 میلیارد بشکه ای اشاره و تاکید کرد: نفت موجود در این مخزن اکتشاف قطعی است و می توانیم استفاده کنیم که این چاه ها در این مخزن 3100 متر است.</p>
      <p>روحانی با تاکید بر اینکه تلاش گران در شرکت گل گهر سیرجان کشور را گل و گوهر کردند و این منطقه بهشت معدنی شد، افزود: استخراج برخی معادن آسان است اما در دنیا از معادنی در عمق 1500 متر و 3000 متر استخراج می کنند و باید تلاش وافر کنیم چرا که معدن و تنوع معدنی از سرمایه های بزرگی است که خداوند به ما عطا کرده است.</p>
      <p>رئیس جمهور با بیان اینکه افتخار دولت یازدهم و دوازدهم اکتشاف وسیع است، ادامه داد: در روند کشف معادن اورانیوم، به معادن بسیار بزرگ و غنی دیگری در کرمان، یزد و سیستان و بلوچستان دست یافتیم که هریک بهشتی در این زمینه هستند.</p>
      <p>روحانی با تاکید بر اینکه با تمام تلاش های انجام شده اگر با فناوری روز پیش نرویم عقب می مانیم، تصریح کرد: امروز هوش مصنوعی در دنیا سرآمد کارهاست و اینترنت وسیله بزرگی برای تحولات اجتماعی و اقتصادی است.</p>
      <p>رئیس جمهور با اشاره به اینکه اساسا جهان به سمت دیگری حرکت می کند که اگر عقب بمانیم نمی توانیم شاهد رقابت خود با دنیای پرپیچ و خم امروز باشیم، تاکید کرد: یکی از نعمت‌هایی که خداوند به این دولت عنایت کرد تحول در زمینه شرکت های دانش بنیان بود و امروز متخصصان ایرانی که از دانشگاه های برتر جهان فارغ التحصیل شده اند به ایران می آیند که این تحول بسیار بزرگی را به وجود می آورد و کارخانه توربین یزد را 8 نفر از تحصیلکرده‌های خارج از کشور تاسیس کردند و تحول بزرگی در این استان به وجود آورده‌اند.</p>
      <p>روحانی با اشاره به اینکه تحولات فناوری شرکت‌های دانش بنیان و استارت آپ‌ها می‌توانند زندگی را آسان کنند، خاطرنشان کرد: زندگی در آینده به صورت کنونی باقی نمی‌ماند به طوری که در 20 سال بعد دنیای امروز را نمی‌توان شناخت.</p>
      <p>رئیس جمهور با تاکید بر اینکه زمانی صدا و سیمای دولتی بود اما امروز همه افراد با کمک تلفن‌های همراه، صدا و سیما به همراه خود دارند و فضای مجازی نیز تحول بسیار بزرگی در جامعه ایجاد کرده است، اظهار داشت: اگر روی افکار گذشته بمانیم ضرر می‌کنیم و نباید کُند حرکت کرد و از دنیای امروز عقب ماند که پارک های علم و فناوری و دانشگاه ها در این زمینه حرکت های بسیار خوبی آغاز کرده‌اند.</p>
      <p>روحانی تاکید کرد: همه استان‌ها، استانداران و بخش‌های برنامه‌ریز در سطح استانی و همچنین کسانی که به دنبال اشتغالزایی در کشور هستند باید بخشی از فرصت‌های خود را برای دانش‌های روز بگذارند.</p>
      <p>رئیس جمهور با اشاره به اینکه در شبکه ملی اطلاعات گام های بسیار بزرگی برداشته شده و حتی روستاها نیز به اینترنت، فضای مجازی و تلفن همراه دسترسی دارند، گفت: طبق اعلام وزیر ارتباطات و فناوری اطلاعات روزانه 10 روستا به این سیستم متصل می شوند.</p>
      <p>روحانی در ادامه سخنان خود با تاکید بر اینکه اخلاق درسی است که باید از پیامبر اسلام(ص) بگیریم تصریح کرد: اگر در کشور همه چیز باشد اما اخلاق نباشد به جایی نمی رسیم.</p>
      <p>رئیس جمهور با بیان اینکه ما یکدیگر را خرد می‌کنیم و قدرتمان را علیه یکدیگر به کار می‌بریم، خاطرنشان کرد: حزب، رقابت و جناح در سر جای خود خوب است اما دوره‌ای دارد و باید احزاب از دعوا و اختلاف و تهمت زدن‌ها دوری کنند. اگر در دنیای سیاست قواعد بازی را یاد نگرفته باشیم آبرو، قدرت، پیشرفت و رفاه کشور را از بین می‌بریم.</p>
      <p>روحانی با بیان اینکه پیغمبر(ص) فرمودند که برای اخلاق آمدم و می خواهم شما همزیستی مسالمت آمیز داشته باشید و با یکدیگر دوست و برادر بمانید، تاکید کرد: برخی همیشه به دنبال پیدا کردن نقطه ضعف، بزرگ کردن و بزک کردن آن نقطه ضعف و فراموشی خوبی ها هستند و باید در نظر داشت همه انسان ها نقطه ضعفی دارند و خداوند به ما می گوید که اگر می خواستم شما را به خاطر ظلم تان و تجاوزتان محاکمه کنم، یک جنبنده باقی نمی ماند.</p>
      <p>رئیس جمهور با تاکید بر اینکه هر کس نقصی دارد و اگر شما در زندگی کسی شنود بگذارید در نهایت در زندگی آن فرد خطا پیدا می کنید، ادامه داد: دانشمندی می‌گوید اگر پدری برای پسر خود و یا برعکس، شنود بگذارد بعد از یک سال زندگی آنها به هم می‌خورد.</p>
      <p>روحانی با تاکید بر اینکه خداوند ستارالعیوب است و چرا با پول مردم دستگاهی خریده می شود و سپس آن دستگاه را در زندگی و کار آنان می‌گذارند و اطلاعات جمع آوری می‌کنند، تصریح کرد: این راه نیست و نباید مردم را آزار دهیم و بر مبنای اخلاق اسلامی با هم رفتار کنیم و عیب‌ها را بپوشانیم که البته این به معنای عدم برخورد با جنایتکار و فاسد نیست. وقتی پرونده هست رسیدگی می کنیم اما یک زمانی می خواهیم پرونده بسازیم و رسیدگی کنیم که این بد است و اگر تصمیم بگیرم برای شما پرونده درست کنم و صاحب قدرت و تکنولوژی هم باشم برای شما پرونده درست می کنم.</p>
      <p>رئیس جمهور با تاکید بر اینکه پرونده درست کردن هنر نیست به پرونده رسیدگی کردن کار درستی است، گفت: با هم دوست و برادر باشیم و همه اهل یک کشور و ملت و بنده خدا هستیم.</p>
      <p>روحانی با اشاره به اینکه خداوند می فرماید خلق اعضای خانواده من است و تمام بشر اعضای خانواده خدا هستند، ادامه داد: همه اعضای خانواده خداوند هستیم که ممکن است افکار و اعتقادات مختلفی وجود داشته باشد و باید عشق بورزیم و پیامبر(ص) می فرمودند اگر صدای کسی را شنیدید که گفت به من کمک کن و تو جواب ندادی جزء امت من نیستی.</p>
      <p>رئیس جمهور با بیان اینکه کسی که در کشور باید به دنبالش حرکت کنیم و از صنعت، اشتغال و علم و فناوری بالاتر است اقتدا به پیامبر اسلام است، تاکید کرد: پیامبر باید امام، مقتدا و الگوی ما باشد و پشت سر او حرکت کنیم و اخلاقیات او را اجرا کنیم چرا که خداوند فرموده پیامبر الگوی اخلاق شما است.</p>
    </article>
  </body>
</html>