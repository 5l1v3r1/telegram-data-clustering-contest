<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/tsarigradsko-blokirano-zaradi-tsentra-po-narkomanii-406487.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T20:02:22+00:00"/>
    <meta property="og:title" content="Цариградско блокирано заради Центъра по наркомании"/>
    <meta property="og:description" content="Родителите са против наркозависими да се лекуват до децата им"/>
  </head>
  <body>
    <article>
      <h1>Цариградско блокирано заради Центъра по наркомании</h1>
      <address><time datetime="2019-11-11T20:02:22+00:00">11 Nov 2019, 20:02</time> by <a rel="author">"Стандарт"</a></address>
      <p>Движението по бул. Цариградско шосе в посока център беше блокирано от ​жители на "Младост" в знак на протест<b>.</b> Те настояват Центърът по наркомании в  Младост 1 да бъде незабавно затворен и преместен на друго място, предаде БГНЕС.</p>
      <p>Мотивът им за това е, че<b> </b>центърът се намира в близост до детска градина, училище и детски площадки.</p>
      <p>"Ние жителите на" Младост" категорично отстояваме позицията си и не вярваме на обещанията на министър Ананиев и Министерството на здравеопазването, че до края на годината центърът ще бъде преместен до Нова година. "Ние не вярваме на голи обещания и искаме по най-бързия начин центърът да бъде преместен", каза Кристияна Тодорова, която е организатор на протеста.</p>
      <p>Тя обясни, че недоверието им е продиктувано от промяна на поетия ангажимент от страна на ведомството. Първоначално Ананиев заявил, че вече се ремонтира сграда, а в официален отговор от 5 ноември се посочва, че ще искат 4 млн. лв от Министерски съвет за строителство на нова сграда.</p>
      <p>Заради грешните решения, които са взели Министерството на здравеопазването и министър Кирил Ананиев, протестиращите поискаха оставката му.</p>
      <p>Тодорова изрази и съмнение, че<b> </b>от МЗ чакат да дойдат студените дни и хората да се откажат да се борят срещу центъра,<b> </b>и той да си остане на същото място. Това, обаче, няма да се случи, увери тя. И за да покажат, че имат широка подкрепа, са внесли подписка с над 5000 подписа във вътрешното министерство и до премиера Бойко Борисов.</p>
      <p>Организаторът на протеста декларира, че те не са срещу наркозависимите, но са против те да се лекуват между децата им. Тодорова алармира, че откакто центърът работи, са нараснали и кражбите в района, а също така по детските площадки все по-често деца и родители намират спринцовки и шишета от метадон.</p>
    </article>
  </body>
</html>