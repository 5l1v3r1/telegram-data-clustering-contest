<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820139.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T20:30:00+00:00"/>
    <meta property="og:title" content="نظر علی مطهری درباره چندهمسری/ واکنش سرد رئیسی به سخنان دیروز روحانی/ آیا کاظم جلالی به ظریف تحمیل شده است؟"/>
    <meta property="og:description" content="دو واکنش نسبت به سخنان دیروز روحانی"/>
  </head>
  <body>
    <article>
      <h1>نظر علی مطهری درباره چندهمسری/ واکنش سرد رئیسی به سخنان دیروز روحانی/ آیا کاظم جلالی به ظریف تحمیل شده است؟</h1>
      <address>
        <time datetime="2019-11-11T20:30:00+00:00">11 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>دو واکنش نسبت به سخنان دیروز روحانی</b>
      </p>
      <p>سخنان روحانی در یزد درباره مفاسد اقتصادی با واکنش عموما منفی سیاستمداران روبه‌رو شد. احمد مازنی، نماینده اصلاح‌طلب تهران در اعتماد نوشت: «انتظار از رييس‌جمهوري اين است كه 2 نكته را مدنظر قرار دهد. نخست اينكه وقتي رييس‌جمهوري مسائلي را مطرح مي‌كند، نبايد به ورطه گروكشي جناحي افتاده و احياناً شاهد تكرار آن «بگم‌بگم»هايي باشيم كه زماني در اين كشور اتفاق مي‌افتاد.</p>
      <p>نكته ديگر اين است كه رييس‌جمهوري يك خطيب عادي نيست، بلكه رييس دولت و رييس‌جمهوري قانوني كشور است. رييس‌جمهوري مسوول اجراي قانون اساسي است و اگر مطلع است كه مثلا خلافي صورت گرفته است، بايد در اجراي وظايف نظارتي خود ثابت‌قدم باشد و اين تخلفات را يا از طريق دستگاه‌هاي نظارتي بيرون دولت يا از طريق خود دولت پيگيري كند.</p>
      <p>به بيان ديگر تا زماني كه صرفا از مشكلات بگوييم اما نسبت به رفع اين مسائل اقدامي نكنيم، راه به جايي نخواهيم برد. همچنين اگر آنچه در اين سخنان انتقادي مطرح مي‌شود، صرفا جنبه گلايه دارد، بهتر است اين مسائل را در جلسات خصوصي بازگو كند؛ چرا كه در غير اين صورت، ناخودآگاه چنين ذهنيتي براي شهروندان ايجاد مي‌شود كه مسوولان بر سر تخلفاتي كه كرده و منافع خود با يكديگر دعوا دارند و اين داد و قال‌ها براي حل مشكلات مردم نيست.»</p>
      <p>از سویی دیگر روزنامه صبح‌نو در سرمقاله‌ای با عنوان «اشتباه روحانی» نوشت:«روحانی همیشه این هوش را داشت كه مذاق مردم را خوب تشخیص می‌داد و سمت جامعه می‌ایستاد؛ در عین حال از انرژی اصلاح‌طلبان هم به سود پروژه خود استفاده می‌برد. او از این شیوه به‌خوبی در ٦ سال اخیر استفاده كرده بود. سخنرانی دیروز  روحانی اما دقیقا نقطه مقابل عملكرد گذشته او بود.</p>
      <p>او این‌بار با حمله به قوه‌قضاییه دقیقا مقابل مردم ایستاد. در حالی كه در میان مردم امیدواری‌های زیادی درباره عملكرد آیت‌الله رییسی به وجود آمده اما گویا آقای روحانی علاقه دارد ضمن مشروعیت‌زدایی از مبارزه با فساد، مقابل خواست مردم بایستد. در عین حال اسم‌بردن از رییس دولت اصلاحات هم با اقبالی از سوی بدنه اصلاحات مواجه نشد.</p>
      <p>این یعنی روحانی وارد بازی سه سر باختی شده كه هم اعتماد حاكمیت را از دست می‌دهد، هم مردم و هم بدنه اصلاحات. به نظر می‌رسد حالا كه او كارنامه‌ای برای دفاع‌كردن ندارد و دارای عملكرد قابل‌ارائه‌ای نیز نیست، سعی می‌كند با حمله به كسانی كه انگیزه كار دارند، آتش مناسب برای رقابت انتخابات مجلس را فراهم كند. این‌طور به نظر می‌آید که این استراتژی این‌بار كاملا اشتباه باشد.»</p>
      <p>***</p>
      <p>
        <b>نظر علی مطهری درباره چندهمسری</b>
      </p>
      <p>علی مطهری، نماینده تهران در یادداشتی که در اختیار ایسنا قرار داد درباره تعدد زوجات یا چند همسری نوشت. مطهری در این یادداشت تک‌همسری را حالت بهتر و طبیعی‌تر دانسته و نوشته است: «چند همسری برای هر مردی جایز نیست بلکه باید شرط عدالت، توانایی مالی و توانایی جسمی را داشته باشد. بسیاری از مردان که شرایط لازم را نداشته‌اند و اقدام به این کار کرده‌اند و مثلاً با اختیار کردن همسر دوم، همسر اول را فراموش کرده و حقوق او را ضایع کرده‌اند این حکم حکیمانه را بدنام کرده‌اند. اینها از ابتدا حق این کار را نداشته‌اند...</p>
      <p>نباید چند همسری را هوسرانی تلقی کرد، زیرا در ازدواج، مرد تعهدات سنگینی را می‌پذیرد و اگر اهل هوسرانی باشد تن به ازدواج مجدد نمی‌دهد خصوصاً که معمولاً راه هوسرانی برای افراد متمول باز است...</p>
      <p>مسئله چندهمسری چیزی نیست که برای آن کارگاه ترویج درست کنیم و همه مردان را به آن ترغیب نماییم، بلکه باید به طور طبیعی مردانی که شرایط آن را دارند و از طرفی همسرانی دارند که فلسفه این حکم را می‌دانند که برای حل یک معضل اجتماعی است، به تکلیف خود عمل کنند و حکومت اسلامی نیز می‌تواند در تشخیص صلاحیت آن مردان دخالت کند...</p>
      <p>افرادی که قبول این حکم برایشان سنگین است با مقیاس فردی می‌سنجند نه با مقیاس اجتماع. اینها بگویند قبولش برای من سخت است ولی حکم اسلام را زیر سؤال نبرند یا توجیه نکنند که مثلاً این حکم مربوط به جامعه آن روز است و دنیای مدرن نمی‌پذیرد. اتفاقاً بشر امروز بیشتر  از بشر دیروز به این حکم نیازمند است.»</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980820086.html">
          <b>علی مطهری: بشر امروز بیشتر از بشر دیروز به «چندهمسری» نیازمند است</b>
        </a>
      </p>
      <p>***</p>
      <p>
        <b>واکنش سرد رئیسی به سخنان دیروز روحانی</b>
      </p>
      <p>سیدابراهیم رئیسی در جلسه شورای عالی قضایی واکنش بسیار سردی به سخنان دیروز روحانی داشت. رئیسی در بخشی از سخنان خود، مبارزه با فساد را نکته ای اساسی برای نظام اسلامی دانست و خاطرنشان کرد: مبارزه با فساد در ذات نظام وجود دارد و هیچکس نمی تواند دغدغه مردم، نظام و کشور را داشته باشد اما دغدغه مبارزه با فساد نداشته باشد.</p>
      <p>رئیس قوه قضاییه با بیان اینکه مبارزه با فساد یک اصل و ضرورت است، تصریح کرد: امروز به برکت خون شهیدان و هدایتهای مقام معظم رهبری، پرچم مبارزه با فساد برافراشته شده و یک موضوع کاملا همگانی است که مربوط به همه بخشها و آحاد مردم است. هر کس امروز به نام مدیر به مردم خدمتگزاری می کند باید بداند توقع مردم از همه دستگاهها، ادارات و سازمانها، سلامت نظام اداری و خدمت بدون شائبه و مبارزه با فساد است.</p>
      <p>رئیسی با بیان اینکه مساله فساد برای همه رنج آور شده است، تاکید کرد: دستگاه قضا مصمم است این روند را دنبال کند و هیچگونه حاشیه سازی، ما را گرفتار نخواهد کرد، از مبارزه با فساد باز نخواهد داشت و روند کار دستگاه قضایی را کند نخواهد کرد. ما مصمم تر از همیشه به صورت قاطعانه با فساد مبارزه می کنیم و مردم را نیز در جریان اقدامات خود قرار خواهیم داد زیرا معتقدیم مشارکت و احساس مسئولیت مردم در این زمینه بسیار مهم است.</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980820106.html">رئیسی: مصمم‌تر از همیشه با فساد مبارزه خواهیم کرد و مردم را در جریان قرار می‌دهیم</a>
        </b>
      </p>
      <p>***</p>
      <p>
        <b>اصولگرایان گمان نکنند حتما در انتخابات پیروز می‌شوند</b>
      </p>
      <p>ناصر ایمانی، تحلیلگر اصولگرا درباره حضور یا عدم حضور جبهه پایداری در ائتلاف اصولگرایان به نامه‌نیوز گفت: «جبهه پایداری با صراحت، شفافیت و بدون هیچ گونه رودربایسی باید کار ائتلاف را پیش برد. ادامه وضعیت کنونی کار خطایی است و آقای حدادعادل در این زمینه مسئول است و در مقابل اصولگرایان باید پاسخگو باشد چون بی اندازه دارد با جبهه پایداری مماشات می کند. جبهه پایداری با هر عقایدی که دارد محترم است اما وقتی ائتلافی شکل می گیرد هر مجموعه ای که می تواند با آن ائتلاف هماهنگ باشد و اصول آن را بپذیرد به ائتلاف ملحق می شود در غیر این صورت باید سریع تکلیف خود را روشن کنند و از جلوی مسیر حرکت ائتلاف کنار برود. معتقدم مماشات نباید کرد چون فرصت نیست.»</p>
      <p>ایمانی درباره احتمال پیروزی اصولگرایان در انتخابات مجلس گفت: «به نظر من اگر هر چهره سیاسی فکر کند انتخابات مجلس آینده حتما اصولگراها موفق به کسب اکثریت کرسی های مجلس می شوند، سخت در اشتباه هستند. به عبارت دیگر اگر کسی فکر کند اصولگراها برنده قطعی انتخابات مجلس هستند مثل سال ۷۶ است که می گفتند قطعا و بدون شک آقای ناطق رئیس جمهور است. یعنی تا همین حد این فرضیه خطاست.</p>
      <p>من نمی گویم احتمال گرفتن اکثریت کرسی های مجلس توسط اصولگراها کم است بلکه می گویم این قطعی نیست یعنی نباید این طور تصور کرد که قطعا اصولگراها اکثریت کرسی های مجلس آینده را مثل مجلس هفتم و هشتم به دست می آورد.»</p>
      <p>***</p>
      <p>
        <b>اقدام عجیب ذوالنوری در مجلس</b>
      </p>
      <p>خبرگزاری‌های حامی دولت از پخش یک متن انتقادی بر علیه رئیس‌جمهور در صحن مجلس خبر دادند و عکسی از این بیانیه را هم منتشر کردند. پس از چندی مشخص شد نماینده‌ای که این متن را منتشر کرده است کسی نیست جز مجتبی ذوالنوری.</p>
      <p>پس از این اتفاق ذوالنوری در مصاحبه‌ای با اعتمادآنلاین از این اقدام خود دفاع کرد و سخنان عجیبی بیان کرد. ذوالنوری گفت: «آقای روحانی دیروز می‌خواست مردم یزد را به جان هم  بیندازد، چون من در حادثه 14 اسفند و ماجرای بنی‌صدر حضور داشتم، جو دیروز سخنرانی روحانی و حرف‌هایش برایم تداعی‌گر بنی‌صدر و 14 اسفند بود...</p>
      <p>آنچه من نوشتم اصلا بیانیه نیست. آقای رئیس‌جمهور گفتند که 18 میلیارد دلار گم و حیف و میل نشده و در حساب و کتاب هم مشکل پیدا کرد و گفت 19 میلیارد! آنچه من نوشتم بیانیه نبود بلکه جهت اطلاع نمایندگان فرمایشات رهبری راجع به 18 میلیارد دلار را که بر باد رفت منتشر کردم. از سوی دیگر حرف‌های دیروز آقای رئیس‌جمهور را آوردم که در خصوص 18 میلیارد دلار چه گفته. صحبت‌های رئیس‌جمهور کاملاً در مقابل فرمایشات آقاست و حتی ایشان به کسانی که این حرف را زدند توهین کرده و گفته کسانی که از اخلاق و ایمان سهمی ندارند می‌گویند 18 میلیارد از بین رفته... اگر شما فارسی حالی‌تان است آیا حرف‌های رئیس‌جمهور مقابل آن حرف‌های مقام معظم رهبری نیست؟»</p>
      <p>در این زمینه باید گفت اقداماتی مانند اقدامات امروز ذوالنوری، نه‌تنها بر علیه منافع ملی بلکه از زاویه جناحی هم نگاه کنیم به‌نفع روحانی و دولت اوست. مقایسه روحانی با بنی‌صدر و ادعای تقابل روحانی با رهبری در حقیقت بازی در زمین دشمنان این کشور و مخالف نقشه رهبری درباره دولت است.</p>
      <p>نقشه رهبری، ادامه کار روحانی و دولتش تا پایان دوره قانونی است و این اقدامات با هدف تخریب حداکثری دولت و روحانی است. پیش از این هم ذوالنوری با طرح مسئله استیضاح روحانی در همین مسیر اقداماتی انجام داده بود که در آن زمان هم با انتقادات مختلفی همراه شده بود.</p>
      <p>به نظر می‌رسد در این شرایط ذوالنوری به همان غضنفری تبدیل شده است که باید به جای مارادونا او را یارگیری کرد.</p>
      <p>***</p>
      <p>
        <b>آیا کاظم جلالی به ظریف تحمیل شده است؟</b>
      </p>
      <p>کاظم جلالی، نماینده تهران و رئیس مرکز پژوهشهای مجلس و از نزدیکان علی لاریجانی در جلسه روز یکشنبه مجلس با رای نمایندگان استعفا داد تا سفیر ایران در مسکو شود. سایت انتخاب با مقایسه تخصص و سوابق مهدی سنایی، سفیر کنونی ایران در مسکو با جلالی از انتصاب جلالی به این سمت انتقاد کرد و نوشت:</p>
      <p>«کاظم جلالی، تا کنون  سابقه‌ دیپلماتیک، سیاسی و پارلمانی جدی‌ای در حوزه امور روسیه نداشته است. غالب مناصب او در ریاست گروههای پارلمانی با پارلمان‌های کشورهای اروپایی یا گروه دوستي پارلماني ايران و سوريه بوده است.  تنها مورد معطوف به سابقه او عضویت در گروه دوستی پارلمان ایران و روسیه در مجلس هفتم بوده که آن نیز به نظر سمتی کم اهمیت و فاقد کارایی به نظر می‌رسد.</p>
      <p>با این سابقه و تخصص در قیاس میان سفیر جدید و سفیر سابق می‌توان با جرات اظهار داشت: «این کجا و آن کجا؟» در سطحی دیگر، باید از وزارت خارجه پرسید که چرا فردی غیر متخصص که حتی یک روز فعالیت دیپلماتیک را درک نکرده، باید بعنوان سفیر در یکی از مهمترین سفارتخانه های ایران در جهان به کار گرفته شود؟!</p>
      <p>این مساله همانند این مثال است که یک مکانیک با تجربه در حوزه تعمیرات تخصصی خودرو را از مدیریت یک کارگاه کنار بگذاریم و به جای او یک مسئول فروش خودرو در کمپانی خودروسازی را جایگزین کنیم. درست است هر دو این‌ها در حوزه خودرو کار می‌کنند اما این کجا و آن کجا؟</p>
      <p>درست است جلالی و سنایی هر دو علوم سیاسی خوانده‌اند، اما این کجاو آن کجا؟ شاید اکنون جای این تردید باقی بماند که این تصمیم، موضع محمد جواد ظریف نبوده و شاید بر او تحمیل شده باشد چه آنکه وزیر خارجه فعلی ایران همواره از انتخاب چهره های غیرمتخصص امتناع کرده است. هرچد باید منتظر ماند و در آینده دید تا چه اندازه این فرضیه درست است.»</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980820150.html">
          <b>بده و بستانی تحت عنوان سفارت برای بی‌خانمانان اسفند ۱۳۹۸</b>
        </a>
      </p>
    </article>
  </body>
</html>