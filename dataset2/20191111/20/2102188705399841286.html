<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/11/653592/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T20:31:00+00:00"/>
    <meta property="og:title" content="&quot;Брусничка&quot; Ахметова йде з ринку через борги в 1 мільярд та війну"/>
    <meta property="og:description" content="Компанія “Український Рітейл”, що входить до групи СКМ Ріната Ахметова, закриває мережу супермаркетів “Брусничка” через втрату магазинів на окупованих територіях та заборгованість у понад 1 мільярд гривень."/>
  </head>
  <body>
    <article>
      <h1>"Брусничка" Ахметова йде з ринку через борги в 1 мільярд та війну</h1>
      <address>
        <time datetime="2019-11-11T20:31:00+00:00">11 Nov 2019, 20:31</time>
      </address>
      <p>Компанія "Український Рітейл", що входить до групи СКМ Ріната Ахметова, закриває мережу супермаркетів "Брусничка" через втрату магазинів на окупованих територіях та заборгованість у понад 1 мільярд гривень.</p>
      <p>Про це заявив генеральний директор "Українського Рітейла" Євген Хворостянко, в інтерв’ю <a href="https://nv.ua/ukr/biz/consmarket/kompaniya-ahmetova-virishila-zakriti-merezhu-magaziniv-brusnichka-u-chomu-prichina-50052712.html?fbclid=IwAR3Pdc6gsL4Fogw3dwMXCOgTSD6IoDcAvkmkJzfHOi4G9ixBTB0SYYHe-1U">НВ</a>.</p>
      <p>"З моменту початку воєнного конфлікту на Донбасі "Український рітейл" позбувся 53 магазинів, що залишилися на непідконтрольній території. Це були найбільші магазини в мережі Брусничка, вони приносили 80% всього прибутку", — говорить Хворостянко.</p>
      <p>Зазначається, що спочатку "Брусничка" переїхала і спробувала розвиватися у Дніпрі, але через високу конкуренцію ідея провалилась.</p>
      <p>Заборгованість компанії становить 1,098 млрд грн, сказано в ухвалі суду. Банкам компанія винна близько 186 млн грн, співробітникам — 6,5 млн грн. Але найбільша заборгованість, в розмірі 652 млн грн у ритейлера перед постачальниками.</p>
      <p>Повідомляється, що активів компанії не вистачить, щоб розрахуватися з усіма боргами. Балансова вартість активів "Українського рітейлу" становить близько 223 млн грн, а розмір дебіторської заборгованості — близько 34 млн грн.</p>
      <p><b>Нагадаємо</b>, <i>що Брусничка — це друга українська мережа після Амстора Вадима Новинського, яка закривається після початку війни на Донбасі. 3 жовтня Госпсуд Дніпропетровської області визнав банкрутом ТОВ "Торгівельний будинок "Амстор" і відкрив<a href="https://www.epravda.com.ua/news/2019/10/7/652332/"> ліквідаційну процедуру.</a></i></p>
    </article>
  </body>
</html>