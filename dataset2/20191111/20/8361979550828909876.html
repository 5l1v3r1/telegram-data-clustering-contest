<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/bogdan-yaremenko-seks-skandal-u-radi-rishennya-slugi-narodu-novini-ukrajini-50052934.html"/>
    <meta property="og:site_name" content="НВ"/>
    <meta property="article:published_time" content="2019-11-11T20:42:00+00:00"/>
    <meta property="og:title" content="Секс-скандал у Раді: Слуга народу вирішила переобрати голову комітету Яременка"/>
    <meta property="og:description" content="Фракція Слуга народу вирішила провести вибори голови комітету Верховної Ради з питань зовнішньої політики після секс-скандалу довкола чинного очільника Богдана Яременка."/>
  </head>
  <body>
    <article>
      <h1>Секс-скандал у Раді: Слуга народу вирішила переобрати голову комітету Яременка</h1>
      <h2>Фракція Слуга народу вирішила провести вибори голови комітету Верховної Ради з питань зовнішньої політики після секс-скандалу довкола чинного очільника Богдана Яременка.</h2>
      <address>
        <time datetime="2019-11-11T20:42:00+00:00">11 Nov 2019, 20:42</time>
      </address>
      <p>Відповідне рішення ухвалили на засіданні фракції у понеділок, 11 листопада, повідомляє <a href="https://www.ukrinform.ua/rubric-polytics/2816154-skandal-z-aremenkom-sluga-narodu-virisila-pereobrati-golovu-komitetu.html">Укрінформ</a>.</p>
      <p>«Ми проголосували за те, що голова комітету з питань зовнішньої політики та міжпарламентського співробітництва буде переобраний», — повідомив народний депутат від Слуги народу Олександр Качура.</p>
      <p>За словами нардепа, питання перевиборів голови комітету розглянуть на інших засіданнях фракції. За умовами виборів, кандидати на посаду голови міжнародного комітету мають представити «свою програму дій».</p>
      <p>Качура додав, що Богдан Яременко не з’явився на засідання фракції.</p>
      <p>Нагадаємо, ЗМІ зняли листування голови комітету з міжнародних справ <a href="https://nv.ua/ukr/ukraine/politics/bogdan-yaremenko-skandal-u-sluzi-narodu-novini-ukrajini-50050642.html">Богдана Яременка під час обговорення ним розцінок на сексуальні послуги</a>.</p>
      <p>Пізніше <a href="https://nv.ua/ukr/ukraine/politics/perepiska-yaremenka-z-poviyeyu-deputat-nagadav-pro-zakon-novini-ukrajini-50050916.html">Богдан Яременко з трибуни Верховної Ради вибачився</a> перед родиною, колегами по фракції, президентом і виборцями за скандал з публікацією його інтимного листування. Однак додав, що публікація листування — кримінальний злочин і той, хто зробив це, «заробив від трьох до семи років».</p>
      <p>Після вимоги фракцій Голос, Європейська солідарність та Батьківщина звільнити Яременка з посади голови комітету він заявив, що <a href="https://nv.ua/ukr/ukraine/politics/yaremenko-yde-z-posadi-golovi-komitetu-radi-novini-ukrajini-50051168.html">написав заяву про відставку.</a></p>
      <p>Депутат наголошував, що передасть її спікеру Ради Дмитру Разумкову у разі схвалення такого рішення на засіданні фракції.</p>
    </article>
  </body>
</html>