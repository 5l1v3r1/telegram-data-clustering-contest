<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%85%DB%8C%D9%86-%D9%86%D8%B4%D8%B3%D8%AA-%D8%B3%D8%A7%D9%84%D8%A7%D9%86%DB%80-%C2%AB%D9%87%D9%85%D8%A7%DB%8C%D8%B4-%D9%BE%D8%A7%D8%B1%DB%8C%D8%B3-%D8%A8%D8%B1%D8%A7%DB%8C-%D8%B5%D9%84%D8%AD%C2%BB-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D9%81%D8%B1%D8%A7%D9%86%D8%B3%D9%87-%D8%A2%D8%BA%D8%A7%D8%B2-%D8%B4%D8%AF-20191111/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-11T20:34:51+00:00"/>
    <meta property="og:title" content="دومین نشست سالانۀ «همایش پاریس برای صلح» در پایتخت فرانسه آغاز شد"/>
    <meta property="og:description" content="دومین نشست سالانۀ «همایش پاریس برای صلح» اندکی پیش از ظهر امروز، دوشنبه ١١ نوامبر/٢٠ آبان، با سخنان آنتونیو گوترش، دبیرکل سازمان ملل متحد کار خود را آغاز کرد. این گردهمائی فردا رسماً با سخنان رئیس جمهوری فرانسه گشایش می‌یابد. «همایش پاریس برای صلح»..."/>
  </head>
  <body>
    <article>
      <h1>دومین نشست سالانۀ «همایش پاریس برای صلح» در پایتخت فرانسه آغاز شد</h1>
      <address>
        <time datetime="2019-11-11T20:34:51+00:00">11 Nov 2019, 20:34</time>
      </address>
      <p>
        <b>دومین نشست سالانۀ «همایش پاریس برای صلح» اندکی پیش از ظهر امروز، دوشنبه ١١ نوامبر/٢٠ آبان، با سخنان آنتونیو گوترش، دبیرکل سازمان ملل متحد کار خود را آغاز کرد. این گردهمائی فردا رسماً با سخنان رئیس جمهوری فرانسه گشایش می‌یابد. «همایش پاریس برای صلح» که نخستین نشست آن سال گذشته به ابتکار امانوئل ماکرون برگزار گردید، یک گردهمائی نادر است که در آن رهبران کشورها، وزرا، روسای سازمان‌های بین‌المللی، انجمن‌های غیردولتی و مدیران بخش خصوصی در آن شرکت دارند و در بارۀ چگونگی و ابزار تامین صلح با یکدیگر گفتگو می‌کنند.</b>
      </p>
      <p>«همایش پاریس برای صلح» در نگاه رئیس جمهوری فرانسه که ابتکار برگزاری آن از اوست «نشستی برای گفتگو، ارائۀ طرح‌ها و نظرات، ابتکارات و اقدامات در پاسخ به تنش‌های فزاینده در جهان» است. این همایش کُنشگران غیردولتی را نیز به شرکت در حل و فصل تنش‌ها فرا می‌خواند زیرا رفع بسیاری اختلافات، ناآرامی‌ها و درگیری‌ها، با توجه به نقش بیش از پیش پُراهمیت آنان در عرصۀ بین‌المللی، بدون مشارکت آنها دشوار به نظر می‌رسد.</p>
      <p>از همین روست که «ژوستن وائیس»، دبیرکل این همایش یادآوری می‌کند که «مبارزۀ کارآ با مشکلاتی نظیر گرمایش زمین، مدیریت اینترنت، استفاده از هوش مصنوعی و یا توسعۀ اقتصادی» بدون مشارکت کُنشگران غیر دولتی دشوار به نظر می‌رسد. او با این حال تاکید می‌کند که اگر «مشارکت جامعه» در این زمینه اساسی است، «دولت‌ها همچنان نقش مرکزی را در مسائلی نظیر عدم گسترش سلاح‌های هسته‌ای برعهده دارند».</p>
      <p>نشست افتتاحیۀ «همایش پاریس برای صلح» سه شنبه ١٢ اکتبر به ریاست امانوئل ماکرون و با سخنان خانم «اورسولا فون دِر لایِن»، رئیس جدید کمیسیون اروپا، «فلیکس چیسِکِدی»، رئیس جمهوری کنگو، و «وانگ چیشان»، معاون رئیس جمهوری چین برگزار خواهد شد.</p>
      <p>در نشست سه روزۀ امسال حدود ٣٠ تن از رهبران کشورهای جهان و شمار فراوانی از وزراء، و مقامات عالرتبۀ دولتی و نیز مدیران ارشد سازمان‌های بین‌المللی شرکت دارند.</p>
      <p>در نخستین نشست، که سال گذشته همزمان با یکصدمین سالگرد پایان جنگ جهانی اول برگزار گردید، علاوه بر ٦۵ تن از رهبران کشورهای جهان، بیش از ٦٠٠٠ نفر از نمایندگان جامعۀ مدنی شرکت داشتند.</p>
      <p>برای گردهمائی سال جاری، کمیتۀ برگزار کننده همایش بیش از ٧٠٠ طرح گوناگون از ١١۵ کشور مختلف که هر یک می‌تواند به پیشرفت صلح در جهان کمک کند، دریافت داشته و از میان آنها ١٢١ طرح را برای ارائه در جلسات گوناگون این گردهمائی برگزیده است.   </p>
    </article>
  </body>
</html>