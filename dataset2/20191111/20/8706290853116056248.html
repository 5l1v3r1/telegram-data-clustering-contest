<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683620/metopiki-sygkrousi-kyvernisis-syriza-gia-ta-epeisodia-stin-asoee"/>
    <meta property="og:site_name" content="enikos.gr"/>
    <meta property="article:published_time" content="2019-11-11T20:04:00+00:00"/>
    <meta property="og:title" content="Μετωπική σύγκρουση κυβέρνησης-ΣΥΡΙΖΑ για τα επεισόδια στην ΑΣΟΕΕ"/>
    <meta property="og:description" content="Στα ύψη η πολιτική αντιπαράθεση μεταξύ της κυβέρνησης και του ΣΥΡΙΖΑ..."/>
  </head>
  <body>
    <article>
      <h1>Μετωπική σύγκρουση κυβέρνησης-ΣΥΡΙΖΑ για τα επεισόδια στην ΑΣΟΕΕ</h1>
      <address>
        <time datetime="2019-11-11T20:04:00+00:00">11 Nov 2019, 20:04</time>
      </address>
      <p>Στα ύψη η πολιτική αντιπαράθεση μεταξύ της κυβέρνησης και του ΣΥΡΙΖΑ με αφορμή τα επεισόδια που σημειώθηκαν νωρίς το μεσημέρι, ανάμεσα σε <a href="http://www.enikos.gr/society/683588/epeisodia-stin-asoee-petropolemos-sygkrouseis-kai-chimika-sto-nos">φοιτητές και δυνάμεις των ΜΑΤ, στην ΑΣΟΕΕ</a>.</p>
      <p>Ο ΣΥΡΙΖΑ καταγγέλλει την κυβέρνηση ότι πυροδοτεί επικίνδυνες καταστάσεις στην προσπάθειά της "να συγκρατήσει το ακροδεξιό ακροατήριο της με νόμο και τάξη”, ενώ η <a href="http://www.enikos.gr/politics/683612/petsas-o-syriza-epilegei-kai-pali-na-taftistei-me-tous-bachalakid">κυβέρνηση κατηγορεί την Κουμουνδούρου</a> πως “επιλέγει και πάλι να ταυτιστεί με τους μπαχαλάκηδες”. Σημειώνεται πως στελέχη του κόμματος της αξιωματικής αντιπολίτευσης, μετέβησαν έξω από το Πανεπιστήμιο, καταγγέλλοντας “αστυνομική βία” σε βάρος των φοιτητών.</p>
      <p>Σε δήλωσή του, ο τομεάρχης Προστασίας του Πολίτη του ΣΥΡΙΖΑ, <a href="http://www.enikos.gr/politics/683605/ragkousis-gia-ta-epeisodia-stin-asoee-mipos-telika-einai-o-k-mits">Γιάννης Ραγκούσης</a> κάνει λόγο για “ασύμμετρη” και “παντελώς αδικαιολόγητη επίθεση αστυνομικών δυνάμεων εναντίον φοιτητών". “Σήμερα υπήρξε μία ασύμμετρη και παντελώς αδικαιολόγητη επίθεση αστυνομικών δυνάμεων εναντίον φοιτητών στην ΑΣΟΕΕ που μας υποχρεώνει να διατυπώσουμε δημοσίως το ερώτημα. Μήπως τελικά είναι ο κ. Μητσοτάκης αυτός που επιδιώκει ένα νέο Γρηγορόπουλο;", τονίζει ο κ. Ραγκούσης σε δήλωσή του.</p>
      <p>
        <b>Πέτσας: Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες</b>
      </p>
      <p>Σφοδρή επίθεση κατά του ΣΥΡΙΖΑ εξαπέλυσε ο κυβερνητικός εκπρόσωπος, Στέλιος Πέτσας, κατηγορώντας την αξιωματική αντιπολίτευση ότι “επιλέγει πάλι να ταυτιστεί με τους μπαχαλάκηδες”.</p>
      <p>Σχετικά με τα τεκταινόμενα στην ΑΣΟΕΕ, ο κ. Πέτσας επισημαίνει πως “η κυβέρνηση και οι πολίτες θέλουν ανοιχτά πανεπιστήμια και ανοιχτά μυαλά. Οι μόνοι που θέλουν κλειστά πανεπιστήμια και σκουριασμένα μυαλά είναι οι γνωστοί ‘μπαχαλάκηδες’ που τα μετέτρεψαν σε άσυλα ανομίας".</p>
      <p>Όπως υπογραμμίζει, "χθες, η Αστυνομία, ακούγοντας τη φωνή αγωνίας φοιτητών και καθηγητών που έβλεπαν το πανεπιστήμιό τους να μετατρέπεται σε κέντρο ανομίας, εξάρθρωσε γιάφκα στα υπόγεια του Οικονομικού Πανεπιστημίου Αθηνών (ΑΣΟΕΕ)”.</p>
      <p>Επικρίνει τον ΣΥΡΙΖΑ πως δεν τοποθετήθηκε για το θέμα, αλλά και για την παρουσία στελεχών του στην ΑΣΟΕΕ, αναφέροντας: “Από τον, λαλίστατο κατά τα άλλα, ΣΥΡΙΖΑ δεν ακούσαμε κουβέντα. Όχι μόνο αυτό. Σήμερα είδαμε στελέχη του να πρωτοστατούν σε διαδηλώσεις, προκειμένου να συνεχιστεί η ίδια νοσηρή κατάσταση. Η σημερινή ένοχη στάση του ΣΥΡΙΖΑ απέδειξε ότι η προηγούμενη κυβέρνηση υπέθαλψε επί 4,5 χρόνια αυτές τις συμπεριφορές”.</p>
      <p>Και καταλήγει ο κυβερνητικός εκπρόσωπος: “Ο ΣΥΡΙΖΑ επιλέγει πάλι να ταυτιστεί με τους μπαχαλάκηδες. Η στάση του εξοργίζει την ελληνική κοινωνία και τη συντριπτική πλειοψηφία των φοιτητών. Η ιστορία τους ξεπέρασε. Οι Έλληνες πολίτες στις γειτονιές και οι φοιτητές στα Πανεπιστήμια θα αισθανθούν και πάλι ασφαλείς και ελεύθεροι από τη φασιστική επιβολή της άποψης ισχνών μειοψηφιών”.</p>
      <p>
        <b>ΣΥΡΙΖΑ: Ο Μητσοτάκης βάζει μπροστά μαζί με τον Χρυσοχοΐδη το δόγμα “νόμος και τάξη” για να συγκρατήσουν το ακροδεξιό ακροατήριό τους</b>
      </p>
      <p>Με αφορμή τα επεισόδια στην ΑΣΟΕΕ, ο ΣΥΡΙΖΑ εξαπολύει πυρά κατά της κυβέρνησης, την οποία κατηγορεί πως “πυροδοτεί επικίνδυνες καταστάσεις”.</p>
      <p>“Ο κ. Μητσοτάκης, αφού δεν καταφέρνει να μαζέψει ούτε τους βουλευτές του για το μπάχαλο που έχει δημιουργήσει στο προσφυγικό, βάζει μπροστά μαζί με τον κ. Χρυσοχοΐδη το δόγμα ‘νόμος και τάξη’ για να συγκρατήσουν το ακροδεξιό ακροατήριό τους”, αναφέρει ο ΣΥΡΙΖΑ.</p>
      <p>Κάνει λόγο για εικόνες ντροπής και για κατασυκοφάντηση του φοιτητικού κινήματος και του ασύλου, σημειώνοντας χαρακτηριστικά: “Η εισβολή των ΜΑΤ στο Οικονομικό Πανεπιστήμιο και οι απρόκλητες επιθέσεις με ξύλο και χημικά σε φοιτήτριες, φοιτητές και δημοσιογράφους αποτελούν επικοινωνιακό αντιπερισπασμό της κυβέρνησης, μήπως και ξεχαστεί το φιάσκο στη διαχείριση του προσφυγικού. Οι εικόνες ντροπής στην ΑΣΟΕΕ, η κατασυκοφάντηση του φοιτητικού κινήματος και του ασύλου παραπέμπουν σε σκοτεινές εποχές, που η νεολαία ήταν ο εσωτερικός εχθρός και νόμος ήταν το δίκαιο του χωροφύλακα”.</p>
      <p>Καταλήγοντας, ο ΣΥΡΙΖΑ καταδικάζει “τον αυταρχικό κατήφορο της κυβέρνησης του κ. Μητσοτάκη”, κατηγορώντας την ότι "το μόνο που πετυχαίνει με την ανευθυνότητά της είναι να πυροδοτεί επικίνδυνες καταστάσεις”.</p>
      <p>
        <b>Κύκλοι της κυβέρνησης κατά Ραγκούση και Τσίπρα</b>
      </p>
      <p>Σχολιάζοντας την ανακοίνωση του ΣΥΡΙΖΑ, κυβερνητικοί κύκλοι κάνουν λόγο για “παραλήρημα του κ. Ραγκούση” και κατηγορούν τον πρόεδρο του ΣΥΡΙΖΑ ότι “προτιμά τη σιωπή”.</p>
      <p>Συγκεκριμένα, από την κυβέρνηση αναφέρουν: “Ο ΣΥΡΙΖΑ του 3% επέστρεψε δυναμικά αφήνοντας τα σοσιαλδημοκρατικά κοστούμια στα αζήτητα. Αναμένουμε ανάρτηση στο Facebook από τον κ. Τσίπρα, με την οποία θα μας εξηγεί γιατί η γιάφκα, τα ρόπαλα και τα κράνη, προάγουν την ελεύθερη διακίνηση των ιδεών. Προς το παρόν πάντως προτιμά τη σιωπή. Ίσως καλύπτεται από το παραλήρημα του κ.Ραγκούση".</p>
      <related>
        <h4>σχετικά άρθρα</h4>
        <a href="http://www.enikos.gr/politics/683540/syriza-gia-novartis-sto-archeio-to-skelos-gia-ton-samara-ochi-log%0A%20%20%20%20%0A"/>
        <a href="http://www.enikos.gr/politics/683547/to-efcharisto-tou-avgenaki-se-olympionikes-kai-protathlites%0A%20%20%20%20%0A"/>
        <a href="http://www.enikos.gr/politics/683538/ragkousis-syncharitiria-stin-antitromokratiki-gia-tin-exarthrosi-%0A%20%20%20%20%0A"/>
        <a href="http://www.enikos.gr/politics/683521/stylianidis-ston-realfm-978-exisosame-tin-antimetopisi-ton-politi%0A%20%20%20%20%0A"/>
        <a href="http://www.enikos.gr/politics/683524/katrougkalos-ston-realfm-978-apenanti-stin-tromokratia-olo-to-pol%0A%20%20%20%20%0A"/>
        <a href="http://www.enikos.gr/politics/683510/nd-kata-syriza-gia-tin-tromokratia-giati-tosi-afonia%0A%20%20%20%20%0A"/>
        <a href="http://www.enikos.gr/politics/683391/charitsis-i-nd-politevetai-me-orous-proskairou-mikrokommatikou-sy%0A%20%20%20%20%0A"/>
        <a href="http://www.enikos.gr/politics/683366/syriza-gia-ti-synentefxi-mitsotaki-oute-kouventa-gia-salma%0A%20%20%20%20%0A"/>
        <a href="http://www.enikos.gr/politics/683359/kefalogianni-akraies-fones-kai-symperifores-den-eichan-kai-den-ec%0A%20%20%20%20%0A"/>
      </related>
    </article>
  </body>
</html>