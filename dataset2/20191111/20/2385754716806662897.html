<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596877/i-tourkia-apelavnei-germanous-me-profil-ik-pou-kratountan-se-fylakes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T20:41:00+00:00"/>
    <meta property="og:title" content="Η Τουρκία απελαύνει Γερμανούς με προφίλ Ι.Κ που κρατούνταν σε φυλακές"/>
    <meta property="og:description" content="Τουλάχιστον δέκα Γερμανοί πολίτες οι οποίοι θεωρείται ότι σχετίζονται με το «Ισλαμικό Κράτος» θα απελαθούν αυτή την εβδομάδα από την Τουρκία στην Γερμανία,..."/>
  </head>
  <body>
    <article>
      <h1>Η Τουρκία απελαύνει Γερμανούς με προφίλ Ι.Κ που κρατούνταν σε φυλακές</h1>
      <address><time datetime="2019-11-11T20:41:00+00:00">11 Nov 2019, 20:41</time> by <a rel="author">SigmaLive</a></address>
      <p>Τουλάχιστον δέκα Γερμανοί πολίτες οι οποίοι θεωρείται ότι σχετίζονται με το «Ισλαμικό Κράτος» θα απελαθούν αυτή την εβδομάδα από την Τουρκία στην Γερμανία, επιβεβαίωσε νωρίτερα σήμερα το γερμανικό υπουργείο Εξωτερικών.</p>
      <p>Σύμφωνα με τον εκπρόσωπο του γερμανικού υπουργείου Εξωτερικών Κρίστοφερ Μπούργκερ, οι τουρκικές αρχές ενημέρωσαν μόλις σήμερα τις αντίστοιχες γερμανικές για την περίπτωση δέκα ατόμων των οποίων η υπηκοότητα δεν αμφισβητείται. Πρόκειται για τρεις άνδρες, πέντε γυναίκες και δύο παιδιά. «Οι γερμανικές αρχές έχουν επιβεβαιώσει την ταυτότητά τους», δήλωσε ο κ. Μπούργκερ σχετικά. Ένα άτομο βρίσκεται ήδη στην Γερμανία, θα ακολουθήσουν πέντε την Πέμπτη και δύο ακόμη το ερχόμενο Σάββατο.</p>
      <p>Σύμφωνα, πάντως, με την εφημερίδα BILD, είναι ακόμη ασαφές εάν το Βερολίνο συμφωνεί ότι υπάρχουν στις τουρκικές φυλακές συνολικά 20 μέλη του «Ισλαμικού Κράτους», τα οποία έχουν γερμανική υπηκοότητα, όπως υποστηρίζει το τουρκικό υπουργείο Εσωτερικών. Οι πληροφορίες της εφημερίδας αναφέρουν ότι οι περισσότεροι διέθεταν άδεια παραμονής στην Γερμανία, η οποία ωστόσο στο μεταξύ έχει λήξει.</p>
      <p>Η BILD επισημαίνει ακόμη ότι οι γερμανικές αρχές δεν αναμένουν μεγάλο αριθμό απελάσεων από την Τουρκία, καθώς οι περισσότεροι γερμανοί υπήκοοι - μέλη του «Ισλαμικού Κράτους» βρίσκονται σε υπό κουρδικό έλεγχο φυλακές στην Συρία και η Γερμανία δεν διατηρεί διπλωματικές σχέσεις με τους Κούρδους. Το περασμένο καλοκαίρι, πάντως, επέστρεψαν στην Γερμανία τρία ορφανά παιδιά και ένα σοβαρά άρρωστο νήπιο, ενώ εκτιμάται ότι στις εν λόγω φυλακές κρατούνται περίπου 80 ενήλικες με γερμανική υπηκοότητα και 100 παιδιά τα οποία είτε έχουν ήδη γερμανική υπηκοότητα είτε την δικαιούνται.</p>
      <p>Σύμφωνα με τα επίσημα στοιχεία της γερμανικής κυβέρνησης, 1050 άτομα έχουν ως τώρα εγκαταλείψει την Γερμανία προκειμένου να ενταχθούν στις δυνάμεις του «Ισλαμικού Κράτους» στην Συρία και στο Ιράκ, χωρίς ωστόσο να αποκλείεται να υπάρχουν πολύ περισσότερες περιπτώσεις οι οποίες δεν έχουν αναφερθεί στις αρχές.</p>
      <p>Πηγή: ΑΠΕ - ΜΠΕ </p>
    </article>
  </body>
</html>