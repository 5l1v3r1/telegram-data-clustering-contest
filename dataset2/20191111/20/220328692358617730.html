<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/zriteli-ne-kharesvat-vankata-v-78-na-slavi-406488.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T20:20:25+00:00"/>
    <meta property="og:title" content="Зрители не харесват Ванката в 7/8 на Слави"/>
    <meta property="og:description" content="Превръща си обаче говорния дефект в ефект на екрана"/>
  </head>
  <body>
    <article>
      <h1>Зрители не харесват Ванката в 7/8 на Слави</h1>
      <address><time datetime="2019-11-11T20:20:25+00:00">11 Nov 2019, 20:20</time> by <a rel="author">"Стандарт"</a></address>
      <p>Иван Атанасов – Ванката,  бивш реквизитор в "Шоуто на Слави", се изявява като синоптик в телевизията на Дългия – 7/8 TV. Напук на очакванията, че шоуменът ще го изпрати на логопед, който да коригира фъфленето му, Ванката съобщава прогнозата за времето с характерното си странно произношение.</p>
      <p>Слави смятал, че чарът му се криел именно в обратната му захапка и дефектен говор. "Така като ме гледате, дали не съм конкуренция на Натали Трифонова? Като стана известен, ще мога по-лесно да си намеря жена. Друго си е да те дават всеки ден по телевизията се", смеел се 56-годишният стар ерген.</p>
      <p>От години Ванката е любимец на тийнейджърите, които му се радват и го имитират по форуми. Освен, че показва накъде духа вятърът, от време на време Ванката ще влиза в ролята на актьор. "Как без мен в шоуто, аз съм главно действащо лице?", пошегува се преди време той. Заради обратната си захапка и малко странно произношение, често колегите му го бъзикали, но той гледал с чувство за хумор на закачките им. Всеки месец Атанасов ще се разписва срещу 2500 лв. Същата заплата получавал и като реквизитор в "Шоуто на Слави".</p>
      <p>За разлика от традиционните водещи на прогнозата за времето, които са по-подвижни пред камерата, Атанасов рядко се помръдваше от своето място. Новоизлюпеният метеоролог натъртваше на прогнозата за градусите на градовете, съдържащи буквата Р, за да превърне дефекта в ефект. Както знаем, Ванката с мъка произнася въпросната буква. Уви, вместо да внесе повече чар и да разчупи прогнозата, забавеният му говор измъчи зрителите, които се напрягаха, докато разгадаят за кое населено място става въпрос. Ориентираше ги единствено ръкомахането му в посока София, Бургас, Добрич и Кърджали. Първата емисия на Атанасов раздели зрителите на 7/8 TV на два полюса. Едните смятаха, че прогнозата е доста нетрадиционна и свежа, а другите – че "Времето с Иван Атанасов" е подигравка с тях. "Ванка, не ставаш!", "Преди беше забавен, сега нито е смешно, нито е интересно", "Като робот е. Никакво присъствие няма!", недоволстват те, пише "Уикенд".</p>
      <p>През годините Ванката се превърна в повече от реквизитор за предаването. Слави често го включваше в скечовете заради комичния му външен вид и по детски недодялано поведение. В знак на благодарност за дългогодишната вярна служба Дългия дори му подари песен. Трифонов изцяло спонсорира парчето "Писна ни от овце“, което Ванката записа заедно с комика Краси Радков.</p>
      <p>Ванката и Слави се запознали през есента на 1995 г. когато Атанасов отишъл да работи като помощник-реквизитор в "Каналето". Имал шести разряд за заварчик, но имал многобройни умения. Понеже работата му била да намира разни неща, понякога се налагало да ги прави сам, затова влизал в ролата на дърводелец, ковач или готвач. Веднъж дори направил погача. Взел от магазина брашно, яйца, мая, сол и по рецепта на майка на приятел замесил тесто. В свободното си време предпочита да готви и ходи за риба с приятели. Имал колекция от повече 40 готварски книги, като можел да направи всякаква манджа. "Най-много готвя на кучетата си", признава Ванката.</p>
      <p>Заклетият ерген все още живеел сам с четириногите си домашни любимци. Той се надявал сега, когато има своя рубрика в телевизията на Слави да стане още по-популярен и най-накрая да се задоми. "Случва се понякога по улицата да ме заговорят различни момичета и да ми подвикват да се обърна, ама аз се правя, че не им обръщам внимание", споделял е Ванката.</p>
      <p>След като през май Слави обяви, че шоуто спира, реквизиторът получил няколко предложения за работа от различни предавания. От "Шоуто на Слави", където дълги години бе момче за всичко, Ванката получавал 2500 лв. Тъй като живеел доста скромно и поради липсата на семейство харчел малко. Всеки месец успявал да спести над 1000 лв. и така натрупал апетитна сумана влог в банката. Ванката обаче бил един от най-верните служители на Слави и именно това го направило толкова ценен кадър. "Няма задача, която да му възложиш, и да не бъде изпълнена. Приема всичко на живот или смърт. Шефът може да се гъбарка с него в шоуто, но винаги много го е уважавал“, разказват негови колеги.</p>
      <p>Ванката пък се кълнял, че Дългия е най-добрият началник, който някога е имал, и никога няма да го напусне, освен ако Слави не го изрита.</p>
    </article>
  </body>
</html>