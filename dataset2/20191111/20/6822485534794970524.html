<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T20:45:00+00:00"/>
    <meta property="og:title" content="تاکید پوتین و مرکل بر ضرورت بازگشت آوارگان سوری"/>
    <meta property="og:description" content="به گزارش فارس، «ولادیمیر پوتین» رئیس‌جمهور روسیه و «آنگلا مرکل» صدر اعظم آلمان دوشنبه شب در تماس تلفنی با یکدیگر درباره تحولات لیبی و سوریه با یکدیگر گفت‌وگو کردند."/>
  </head>
  <body>
    <article>
      <h1>تاکید پوتین و مرکل بر ضرورت بازگشت آوارگان سوری</h1>
      <address>
        <time datetime="2019-11-11T20:45:00+00:00">11 Nov 2019, 20:45</time>
      </address>
      <p>رئیس‌جمهور روسیه و صدر اعظم آلمان در تماس تلفنی با یکدیگر بر ضرورت بازگشت آوارگان سوری تاکید کردند.</p>
      <p>به گزارش فارس، «ولادیمیر پوتین» رئیس‌جمهور روسیه و «آنگلا مرکل» صدر اعظم آلمان دوشنبه شب در تماس تلفنی با یکدیگر درباره تحولات لیبی و سوریه با یکدیگر گفت‌وگو کردند.</p>
      <p>کاخ کرملین در این خصوص اعلام کرد که در این تماس تلفنی، دو طرف خواستار بازگشت آورگان سوری شده و بر اهمیت حل مشکلات انسانی در سوریه تاکید کردند.</p>
      <p>پوتین و مرکل همچنین خواستار توقف فوری درگیری‌ها در لیبی شدند. کرملین با صدور بیانیه‌ای در این باره گفت که دو طرف روسی و آلمانی خواستار آتش بس فوری در لیبی بدون پیش شرط شدند.</p>
      <p>پیش از این تماس تلفنی، وزیر کشور دولت وفاق ملی لیبی، روسیه را به جنگ‌افروزی در این کشور و تلاش برای بازگرداندن بازماندگان دوره «معمر قذافی» به رأس قدرت متهم کرده بود.</p>
      <p>«فتحی باشاغا» وزیر کشور دولت وفاق ملی لیبی در مصاحبه با خبرگزاری بلومبرگ گفت که مسکو تمایل دارد بازماندگان دوره «معمر القذافی» رهبر سابق لیبی را به رأس قدرت بازگردانده و نفوذ خود در آفریقا و بخش جنوبی اروپا را تقویت می‌کند.</p>
      <p>نیروهای حفتر از حدود هفت ماه قبل حملات به طرابلس پایتخت لیبی با هدف تصرف این شهر را آغاز کرده‌اند و با وجود حمایت‌های مالی و تسلیحاتی برخی کشورها از جمله مصر و امارات هنوز نتوانسته‌اند به این شهر نفوذ کنند.</p>
      <p>طبق گزارش سازمان ملل در هفت ماه گذشته از این درگیری‌ها تا کنون حدود ۱۰۹۳ نفر کشته و ۵۷۶۲ نفر از جمله غیرنظامیان زخمی و ۱۲۰ هزار نفر نیز از خانه و کاشانه خود آواره شده‌اند.</p>
    </article>
  </body>
</html>