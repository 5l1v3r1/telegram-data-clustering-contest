<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/11/incontro-conte-merkel-serve-unequa-ripartizione-dei-migranti-top10_20191111_210623/"/>
    <meta property="og:site_name" content="Askanews"/>
    <meta property="article:published_time" content="2019-11-11T20:06:23+00:00"/>
    <meta property="og:title" content="Incontro Conte-Merkel: serve un’equa ripartizione dei migranti"/>
    <meta property="og:description" content="Roma, 11 nov. (askanews) – “Sui migranti serve una ripartizione più equa”. Lo ha detto Angela Merkel alla conferenza stampa congiunta con il presidente del Consiglio Giuseppe Conte a Villa Doria Pamphili. La cancelliera si è detta lieta a tale proposito che la nuova presidente della Commissione europea abbia già stabilito che “si occuperà con […]"/>
  </head>
  <body>
    <article>
      <h1>Incontro Conte-Merkel: serve un’equa ripartizione dei migranti</h1>
      <h2>La cancelliera: "Grazie all'Italia per l'impegno in Libia"</h2>
      <address>
        <time datetime="2019-11-11T20:06:23+00:00">11 Nov 2019, 20:06</time>
      </address>
      <figure>
        <img src="http://www.askanews.it/wp-content/uploads/2019/11/20191111_210615_60EA19CE.jpg"/>
      </figure>
      <p>Roma, 11 nov. (askanews) – “Sui migranti serve una ripartizione più equa”. Lo ha detto Angela Merkel alla conferenza stampa congiunta con il presidente del Consiglio Giuseppe Conte a Villa Doria Pamphili. La cancelliera si è detta lieta a tale proposito che la nuova presidente della Commissione europea abbia già stabilito che “si occuperà con forza dell’immigrazione e della ripartizione equa delle responsabilità” tra gli Stati.</p>
      <p>“Dobbiamo combattere le cause di questi movimenti migratori”, ha detto Merkel ringraziando Giuseppe Conte che la settimana prossima sarà a Berlino per la conferenza del G20 Compact with Africa. “E’ molto importante offrire prospettive ai giovani africani”.</p>
      <p>Poi Merkel ha ringraziato l’Italia per l’impegno in Libia. “Adesso abbiamo bisogno di un cessate il fuoco”, ha detto la cancelliera.</p>
      <p>“E’ importante avere un continuo confronto con la Germania per dare ai cittadini risposte adeguate ai cittadini nel nostro continente: di solito ci troviamo, condividiamo modalità e obiettivi, qualche volta non siamo del tutto convinti delle stesse soluzioni ma siamo sempre aperti al confronto e manteniameo un ottimo livello di collaborazione”, ha detto il premier Giuseppe Conte incontrando la stampa a villa Pamphili con la cancelliera tedesca Angela Merkel.</p>
      <p>Questo incontro, ha spiegato Conte, “il primo a Roma dall’inizio del mio mandato, è una buona occasione per soffermarci sulle numerose priorità internazionali, europee e bilaterali che ci accomunano. I rapporti sono plasmati dal contributo che i nostri paesi possono dare insieme al rilancio dell’Europa. Siamo in avvio della legislatura europea e questo rafforza l’impegno congiunto in direzione di soluzioni europee per risolvere le principali sfide: la gestione europea delle migrazioni, la crescita economica, stiamo attraversando una congiuntura niente affatto favorevole, rilanciare l’occupazione, lottare contro il cambiamento climatico, la sfida della Brexit e il tema dell’allargamento dell’Ue ai paesi dei balcani occidentali”.</p>
      <p>“A questi temi – ha concluso Conte – Italia e Germania devono continuare a lavorare insieme, è importante per questo un continuo confronto”.</p>
      <p>red/sam</p>
    </article>
  </body>
</html>