<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621033/%D8%AD%D8%B3%D9%86-%D8%AD%DB%8C%D8%AF%D8%B1%DB%8C-%D8%B4%D8%A7%D8%B9%D8%B1-%D8%AE%D9%88%D8%B2%D8%B3%D8%AA%D8%A7%D9%86%DB%8C-%D8%AA%D8%B4%DB%8C%DB%8C%D8%B9-%D9%88-%D8%AE%D8%A7%DA%A9%D8%B3%D9%BE%D8%A7%D8%B1%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T20:44:00+00:00"/>
    <meta property="og:title" content="حسن حیدری، شاعر خوزستانی تشییع و خاکسپاری شد"/>
    <meta property="og:description" content="مراسم تشییع پیکر شاعر جوان خوزستانی، ساعتی پیش با حضور تعداد زیادی از طوایف عرب و طرفداران او در زادگاهش کوت عبدالله برگزار و سپس در قبرستان این شهر به خاک سپرده شد."/>
  </head>
  <body>
    <article>
      <h1>حسن حیدری، شاعر خوزستانی تشییع و خاکسپاری شد</h1>
      <address>
        <time datetime="2019-11-11T20:44:00+00:00">11 Nov 2019, 20:44</time>
      </address>
      <p>
        <i>مراسم تشییع پیکر شاعر جوان خوزستانی، ساعتی پیش با حضور تعداد زیادی از طوایف عرب و طرفداران او در زادگاهش کوت عبدالله برگزار و سپس در قبرستان این شهر به خاک سپرده شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حسن حیدری شاعر جوان اهل کوت عبدالله دیروز یکشنبه، بر اثر عارضه مغزی دار فانی را وداع گفت.(برخی نسبت به نحوه مرگ وی ابهاماتی مطرح کرده‌اند)</p>
      <p>خبر فوت این شاعر منتقد واکنش‌های زیادی در فضای مجازی به همراه داشت و جمع کثیری در مراسم ختم این شاعر در منطقه شکاره در شهر کوت عبدالله شرکت کردند.</p>
      <p>به نوشته خبرگزاری ایرنا، این مراسم همانند آیین‌های عزاداری عرب‌های خوزستان، با شعرخوانی حماسی و یزله همراه بود.</p>
      <figure>
        <img src="https://aftabnews.ir/files/fa/news/1398/8/20/358013_233.jpg"/>
      </figure>
      <p>از شب گذشته ویدیوی اشعار این شاعر در فضای مجازی به صورت گسترده منتشر و فراخوان حضور برای مراسم تدفین او داده شد. اشعار حیدری با زبان عربی است و بیشتر مضامین آن اجتماعی همراه با نقد اجتماعی و سیاسی است.</p>
      <p>خبرگزاری مهر نیز نوشته است: بزرگان اهالی کوت عبدالله بعد از برخی سوءاستفاده‌های محدود صفحه‌های مجازی خارجی از فوت شاعر محلی اهواز به نام حسن حیدری با انتشار مطالبی در فضای مجازی دلیل این عارضه را مرگ طبیعی اعلام کردند. این متن‌ها که از طرف اهالی کوت عبدالله منتشر شده اعلام می‌کند که شایعات قابل اعتنا نیستند و اعلام دلایل موهوم برای این اتفاق اقدامی مشکوک است.</p>
      <p>همچنین حسین حیدری برادر شاعر فوت شده با انتشار ویدیویی از مردم منطقه کوت عبدالله خواست به دلیل برخی حواشی به وجود آمده هنگام تشییع جنازه رسم تیراندازی به نشانه عزاداری را به خاطر حفظ آرامش و جلوگیری از سوءاستفاده‌ها انجام ندهند.</p>
      <p>در این ویدئو که به زبان عربی منتشر شده است، برادر شاعر فوت شده در فیلم دیده می شود و در آن ضمن تشکر از همه افرادی که برای تسلیت به خانواده آنها مراجعه کرده اند از همه دعوت کرده است که برای امروز که مراسم تشییع جنازه این شاعر برگزار می شود از هر گونه تیراندازی که یک رسم غلط در برخی مراسم های استان به شمار می رود، خودداری کنند.</p>
      <p>
        <b>تجمع هواداران شاعر برای تسلیت</b>
      </p>
      <p>از سوی دیگر رضا نجفی مهر مدیرکل امنیتی و انتظامی استانداری خوزستان در رابطه با سو استفاده برخی رسانه‌ها از تجمع اهالی کوت عبدالله در رابطه با فوت شاعر اهوازی اظهار کرد: طبق اخباری که به دست ما رسیده حسن حیدری بر اثر سکته فوت شده است و از آنجایی که یکی از شاعران معروف اهواز بود طرفداران وی برای عرض تسلیت در منطقه تجمع کردند.</p>
      <p>وی با اشاره به آداب و رسومی که در منطقه پس از فوت شخصی انجام می‌دهند، افزود: دوستان وی برای شرکت در مراسم فوت وی حاضر شده بودند ولی برخی از رسانه‌های خارج نشین از روی ناآگاهی از آئین‌های عرب‌های خوزستان این موضوع را امنیتی جلوه دادند.</p>
      <p>همچنین برخی‌ها در فضای مجازی، شهرستان شادگان را به علت فوت این شاعر، متشنج توصیف کرده‌اند و به دنبال سوءاستفاده بودند که فرماندار شادگان تمام این موارد را رده کرده است.</p>
      <p>فرماندار شادگان گفت: در حال حاضر در سطح شهرستان شادگان امنیت مطلوب و فوق‌العاده است و وضعیت شهر آرام است.</p>
      <p>سعید حاجیان درباره خبر منتشرشده در فضای مجازی مبنی بر تجمع‌کنندگان اهالی منطقه سعدی این شهر اظهار کرد: چنین خبری صحت ندارد و هیچ تجمع‌کننده‌ای در شادگان صورت نگرفته بلکه تنها توسط معدودی از افراد در منطقه سعدی دست به حرکاتی زدند که توسط نیروی انتظامی به موقع کنترل شد.</p>
      <p>وی افزود: وضعیت شهر شادگان هم اکنون آرام است.</p>
      <p>حاجیان در پایان گفت: در حال حاضر امنیت در سطح شهرستان شادگان پایدار و مطلوب است.</p>
    </article>
  </body>
</html>