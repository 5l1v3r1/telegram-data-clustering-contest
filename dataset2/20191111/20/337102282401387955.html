<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%85%D8%A7%D9%86%D9%88%D8%A6%D9%84-%D9%85%DA%A9%D8%B1%D9%88%D9%86-%D8%A8%D9%86%D8%A7%DB%8C-%DB%8C%D8%A7%D8%AF%D8%A8%D9%88%D8%AF-%D8%A8%D8%B1%D8%A7%DB%8C-%DB%B5%DB%B4%DB%B9-%D8%B3%D8%B1%D8%A8%D8%A7%D8%B2-%D9%81%D8%B1%D8%A7%D9%86%D8%B3%D9%88%DB%8C-%DA%A9%D8%B4%D8%AA%D9%87-%D8%B4%D8%AF%D9%87-%D8%B1%D8%A7-%D8%A7%D9%81%D8%AA%D8%AA%D8%A7%D8%AD-%DA%A9%D8%B1%D8%AF-20191111/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-11T20:44:24+00:00"/>
    <meta property="og:title" content="امانوئل ماکرون بنای یادبود سربازان فرانسوی کشته شده در عملیات خارجی این کشور را افتتاح کرد"/>
    <meta property="og:description" content="همزمان با بزرگداشت ۱۱ نوامبر، سالروز پایان جنگ جهانی اول، امانوئل ماکرون، رئیس جمهوری فرانسه، امروز یک بنای یادبود برای تقدیر از سربازان فرانسوی کشته شده در بیرون از مرزهای این کشور را افتتاح کرد."/>
  </head>
  <body>
    <article>
      <h1>امانوئل ماکرون بنای یادبود سربازان فرانسوی کشته شده در عملیات خارجی این کشور را افتتاح کرد</h1>
      <address>
        <time datetime="2019-11-11T20:44:24+00:00">11 Nov 2019, 20:44</time>
      </address>
      <p>
        <b>همزمان با بزرگداشت ۱۱ نوامبر، سالروز پایان جنگ جهانی اول، امانوئل ماکرون، رئیس جمهوری فرانسه، امروز یک بنای یادبود برای تقدیر از سربازان فرانسوی کشته شده در بیرون از مرزهای این کشور را افتتاح کرد.</b>
      </p>
      <p>مراسم صد و یکمین سالگرد پایان جنگ جهانی اول و افتتاح بنای یادبود برای سربازان فرانسوی کشته شده در عملیات نظامی برون مرزی، امروز دوشنبه ۱۱ اکتبر، در پایتخت با گذاشتن تاج گل در مقابل مجسمه "ژورژ کلمانسو" در خیابان معرف "شانزه لیزه" آغاز شد.</p>
      <p>رئیس جمهوری فرانسه، سپس تاج گل دیگری در مقابل "آرامگاه سرباز گمنام" گذاشت و شعله آن را به رسم معمول افروخته تر ساخت.</p>
      <p>در مراسم صد و یکمین سالگرد پایان جنگ جهانی اول و افتتاح بنای یادبود برای سربازان فرانسوی کشته شده در عملیات خارجی فرانسه، امانوئل ماکرون، رئیس جمهوری این کشور، "ادوارد فیلیپ"، نخست کشور و برخی دیگر از مقامات ارشد دولت حضور داشتند.</p>
      <p>علاوه بر مقامات دولتی، خانواده و نزدیکان سربازان کشته شده نیز در این مراسم شرکت کردند.</p>
      <p>امانوئل ماکرون قبل از افتتاح بنای یادبود سربازان فرانسوی کشته شده طی سخنرانی به همین مناسبت اظهار داشت: «این سربازان برای دفاع از مردم و منافع ملی کشور، و برای حفظ ثبات جهان جان باخته‌اند». وی همچنین تأکید کرد که فرانسه در آینده نیز از ارزش‌های ملی کشور دفاع و با دشمنان خود مبارزه خواهد کرد.</p>
      <p>بنای یادبود امروز برای ۵۴۹ سرباز فرانسوی که از پایان جنگ الجزایر تا کنون، در بیرون از فرانسه جان باخته اند، افتتاح گردید.</p>
      <p>از آغاز سال ۱۹۶۳ تا کنون، ۱۴۱ سرباز فرانسوی در لبنان، ۱۲۹ سرباز در کشور چاد، ۸۵ سرباز در افغانستان و ۷۸ سرباز هم در یوگوسلاوی سابق، جان خود را برای فرانسه از دست داده اند.</p>
      <p>بنای یادبود سربازان فرانسوی کشته شده، یک مجسمه برنزی است. این مجسمه یک سرباز زن و پنج سرباز مرد را با چهره‌های جدی نشان می‌دهد که یک تابوت نامرئی را حمل می‌کنند.</p>
      <p>"ژنویو دَریوسِک"، مشاور وزیر دفاع فرانسه گفته که این بنای یادبود با سه هدف امروز افتتاح گردیده است: نخست تقدیر از سربازانی که در راه دفاع از ارزش‌های فرانسه جان باخته‌اند، سپس ایجاد یک مکان نمادین برای خانواده‌های این سربازان و در نهایت یاد آوری اهمیت دفاع از آزادی به همه مردم کشور.</p>
    </article>
  </body>
</html>