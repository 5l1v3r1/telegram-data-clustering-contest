<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/samsung-galaxy-s10-updates-maken-note-10-overbodig-33094"/>
    <meta property="og:site_name" content="Apparata"/>
    <meta property="article:published_time" content="2019-11-11T20:14:00+00:00"/>
    <meta property="og:title" content="Samsung Galaxy S10 updates maken Note 10 overbodig"/>
    <meta property="og:description" content="De Galaxy S10 wordt steeds interessanter."/>
  </head>
  <body>
    <article>
      <h1>Samsung Galaxy S10 updates maken Note 10 overbodig</h1>
      <h2>De Galaxy S10 wordt steeds interessanter.</h2>
      <address><time datetime="2019-11-11T20:14:00+00:00">11 Nov 2019, 20:14</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Hoewel de Samsung Galaxy Note 10 een hoop toffe (en <a href="https://www.apparata.nl/nieuws/samsung-galaxy-note-10-top-5-verborgen-features-guide-32294">soms verborgen</a>) features had, was het niet helemaal de phablet waar iedereen op zat te wachten. Dat is erg jammer, gezien zijn kleine broertje ontzettend goed ontvangen werd. Wat dat betreft pakt Samsung het daarom slim aan, want het Zuid-Koreaanse techconglomeraat geeft de S10 meer en meer handige snufjes.</p>
      <p>Samsung brengt een <a href="https://news.samsung.com/global/experience-more-powerful-note10-features-on-the-galaxy-s10">nieuwe update</a> uit voor de Galaxy S10 die nog meer van de interessante features van de Galaxy Note 10 naar het toestel van begin dit jaar brengt. De belangrijkste feature is misschien wel de zoekfunctie voor de Gallery App. Door sleutelwoorden in te voeren (bijvoorbeeld ‘kat’) helpt de Galaxy S10 je voortaan ook bij het vinden van dat ene plaatje wat je zo lang geleden schoot en niet meer kunt vinden.</p>
      <p>Ook wordt het gemakkelijker om met je Galaxy S10 andere media-apparaten te besturen. Je kunt nu gemakkelijker bij de Media &amp; Devices tab terwijl het toestel ook contentsuggesties voor je doet bij de bijbehorende media-apparaten.</p>
      <p>Samsung blijft functies die eerder voor de Galaxy Note 10 uitkwamen naar de Galaxy S10 brengen, wat het grotere toestel langzaam maar zeker een beetje overbodig maakt. De toestellen hebben zeer vergelijkbare hardware maar de Galaxy S10 is (omdat ie al iets ouder is) voor een stuk minder op de kop te tikken.</p>
      <p>Uiteraard moet je voor een nóg groter scherm en S-Pen wel bij de Note 10 zijn, maar omdat alle toffe Note 10-functies langzaam naar de S10 komen wordt die laatste steeds interessanter. Althans, mits een update het <a href="https://www.apparata.nl/nieuws/samsung-faalt-weer-galaxy-s10-door-deze-update-gebrickt-32952">toestel niet brickt</a> of de <a href="https://www.apparata.nl/nieuws/let-op-belangrijk-probleem-met-samsung-galaxy-s10-32797#comments">vingerafdrukscanner onklaar maakt</a>.</p>
      <p>Lees ook: <a href="https://www.apparata.nl/nieuws/oneplus-7-vs-samsung-galaxy-s10-31162">OnePlus 7 vs Samsung Galaxy S10</a></p>
    </article>
  </body>
</html>