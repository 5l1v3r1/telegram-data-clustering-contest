<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/un-representative-in-iraq-sistani-welcomes-un-proposed-plan"/>
    <meta property="og:site_name" content="euronews"/>
    <meta property="article:published_time" content="2019-11-11T20:13:44+00:00"/>
    <meta property="og:title" content="آیت‌الله سیستانی از پیشنهادهای سازمان ملل استقبال می‌کند"/>
    <meta property="og:description" content="آیت‌الله سیستانی از پیشنهادهای سازمان ملل استقبال می‌کند"/>
  </head>
  <body>
    <article>
      <h1>آیت‌الله سیستانی از پیشنهادهای سازمان ملل استقبال می‌کند</h1>
      <address><time datetime="2019-11-11T20:13:44+00:00">11 Nov 2019, 20:13</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/29/36/90/773x435_cmsv2_c041b028-7e15-5dd4-b096-b7124e624265-4293690.jpg"/>
      </figure>
      <p>جنین هنیس پلاسخارت، نماینده ویژه سازمان ملل متحد درعراق روز دوشنبه ۱۱ نوامبر با آیت‌الله سیستانی مرجمع شیعیان در نجف عراق دیدار کرد.</p>
      <p>او پس از پایان دیدارش با آیت‌الله سیستانی در یک کنفرانس خبری گفت: «ایشان از اصلاحات جدی در مدت زمان معلوم حمایت می‌كند اما نگران است كه سیاستمداران در اجرای این اصلاحات جدیت کافی را نداشته باشند و آن را عملی نكنند.»</p>
      <p>به گفته نماینده ویژه سازمان ملل «آیت‌الله سیستانی در این چارچوب از پیشنهادهای سازمان ملل، از جمله پیشنهاد طراحی سازوکار انتخاباتی منسجم حمایت کرد.»</p>
      <p>خانم هنیس پلاسخارت تاکید کرد: «اگر این سه مقام [رئیس جمهوری عراق ، نخست وزیر و رئیس مجلس] نتوانند یا مایل نباشند اصلاحات را با قاطعیت انجام دهند باید برای فکر کردن به رویکردی متفاوت راهی وجود داشته باشد، عمیقا امیدوارم همه نیروهای سیاسی فرصت را غنیمت بشمرند و بی‌تفاوت نباشند. چرا که اگر به این موضوع به درستی پرداخته نشود تظاهرات دوباره شعله‌ور می‌شود.»</p>
      <p>این مقام ارشد سازمان ملل همچنین در موضوع استفاده از گاز اشک‌آور نیز تاکید کرد: « من با داستان قوطی‌های گاز اشک آور آشنا هستم، این مساله سوال خیلی از مردم هم هست، چرا که اگر نیروهای امنیتی عراق ادعا کنند که چنین چیزی در تجهیزات خود ندارند پس چگونه می‌‌توانیم قوطی‌های آن را در خیابان پیدا کنیم. این یک سوال قانونی است و من هنوز برای آن جوابی ندارم اما برای ما نیز مایه نگرانی بزرگی است.»</p>
      <p>سفر خانم هنیس پلاسخارت به عراق در شرایطی صورت می‌گیرد که پیش از این سازمان ملل یک بسته پیشنهادی به بغداد ارائه کرده است.</p>
      <p>هیات کمک رسانی سازمان ملل به عراق (یونامی) روز دوشنبه ۱۱ نوامبر بیانیه‌ای منتشر کرد. در این بیانیه از دولت عراق خواسته شده سه اقدام فوری، کوتاه مدت و میان مدت را در دستور کار قرار دهد.</p>
      <p>طبق مفاد این بیانیه اقدام‌های فوری که باید ظرف کمتر از یک هفته انجام شود شامل آزاد کردن تظاهرکنندگانی است که از تاریخ یک اکتبر در بازداشت به سر می‌برند.</p>
      <p>در ناآرامی‌های هفته‌های اخیر در عراق حدود ۳۰۰ معترض کشته‌ شده‌اند.</p>
    </article>
  </body>
</html>