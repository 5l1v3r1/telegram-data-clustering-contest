<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596874/india-o-elefantas-mpin-lanten-skotose-pente-xorikous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T20:10:00+00:00"/>
    <meta property="og:title" content="Ινδία: Ο ελέφαντας «Μπιν Λάντεν» σκότωσε πέντε χωρικούς"/>
    <meta property="og:description" content="Ο «Μπιν Λάντεν», ένας ελέφαντας στην Ινδία, προκάλεσε τον τον θάνατο πέντε χωρικών και αιχμαλωτίστηκε έπειτα από καταδίωξη στην πολιτεία Άσαμ.   Αξιω..."/>
  </head>
  <body>
    <article>
      <h1>Ινδία: Ο ελέφαντας «Μπιν Λάντεν» σκότωσε πέντε χωρικούς</h1>
      <address><time datetime="2019-11-11T20:10:00+00:00">11 Nov 2019, 20:10</time> by <a rel="author">SigmaLive</a></address>
      <p><b>Ο «Μπιν Λάντεν», ένας ελέφαντας στην Ινδία, προκάλεσε τον τον θάνατο πέντε χωρικών και αιχμαλωτίστηκε έπειτα από καταδίωξη στην πολιτεία Άσαμ.<br/></b> <br/>Αξιωματούχοι της υπηρεσίας άγριας ζωής αναζητούσαν το ζώο για πολλές ημέρες, μέσα στο δάσος, χρησιμοποιώντας drone και οικόσιτους ελέφαντες.<br/> <br/>«Προχωρήσαμε στο τελευταίο στάδιο σήμερα… Δύο βελάκια», που περιείχαν ηρεμιστικό, «έριξαν ειδικοί εναντίον του», προκειμένου να πιάσουν τον ελέφαντα, εξήγησε στο Γαλλικό Πρακτορείο ένας αξιωματούχος.<br/> <br/>Στόχος, αυτή την στιγμή, είναι «να μεταφερθεί ο ελέφαντας σε δάσος όπου δεν υπάρχουν κατοικημένες περιοχές» πλησίον του, συμπλήρωσε.<br/> <br/>Ο ελέφαντας σκότωσε πέντε ανθρώπους, μεταξύ αυτών τρεις γυναίκες, όταν επιτέθηκε, τον Οκτώβριο στην περιοχή Γκοαλπάρα, καταστρέφοντας τα πάντα στο πέρασμά του για 24 ώρες.<br/> <br/>Σχεδόν 2.300 άνθρωποι έχουν σκοτωθεί από ελέφαντες στην Ινδία, τα τελευταία πέντε χρόνια, σύμφωνα με τα επίσημα στοιχεία που δόθηκαν στην δημοσιότητα τον Ιούνιο.<br/> </p>
    </article>
  </body>
</html>