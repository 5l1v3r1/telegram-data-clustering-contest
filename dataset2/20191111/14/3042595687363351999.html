<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/kemneren-tok-pant-i-oslo-leilighet/71806578"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T14:44:43+00:00"/>
    <meta property="og:title" content="Kemneren tok pant i Oslo-leilighet"/>
    <meta property="og:description" content="En manglende innberetning fra en tidligere regnskapsfører skal ha sørget for at artisten fikk et skattekrav fra Bergen kemnerkontor. Eggum sier at kravet nå er gjort opp."/>
  </head>
  <body>
    <article>
      <h1>Kemneren tok pant i Oslo-leilighet</h1>
      <h2>En manglende innberetning fra en tidligere regnskapsfører skal ha sørget for at artisten fikk et skattekrav fra Bergen kemnerkontor. Eggum sier at kravet nå er gjort opp.</h2>
      <address><time datetime="2019-11-11T14:44:43+00:00">11 Nov 2019, 14:44</time> by <a rel="author">Anniken Aronsen</a></address>
      <p>I 2002 kjøpte Jan Eggum (67) og hans daværende kjæreste Kaia Huuse leilighet på Uranienborg i Oslo. Artistparet gikk hver til sitt i 2014 etter å ha vært sammen i 18 år, men har <a href="https://www.dagbladet.no/kultur/kaia-huuse-om-jan-eggum---han-er-fremdeles-mannen-i-mitt-liv/64042087#_ga=2.171858656.1532869980.1573473311-26620260.1572857630">beholdt leiligheten i Oslo</a>.</p>
      <h3>Pant på halv million</h3>
      <p>Torsdag forrige uke tok Kemneren i Bergen pant på 530 000 kroner i Eggums halvdel av boligen, skriver <a href="https://www.dn.no/musikk/jan-eggum/bergen/kemneren-i-bergen/kemneren-har-tatt-pant-i-jan-eggums-leilighet/2-1-704101">Dagens Næringsliv</a>.</p>
      <p>Kemnerkontoret ønsker ikke selv å kommentere årsaken, men Eggums agent Sigve Prestnes forklarer til avisa at det dreier seg om et skattekrav som har kommet som følge av en mangelfull innberetning av omsetning av en tidligere regnskapsfører.</p>
      <p>Prestnes sier at skattekravet nå er gjort opp.</p>
      <p>Eggum skriver i en tekstmelding til Dagbladet at han stiller seg bak uttalelsen til sin agent, og at han anser saken som avsluttet.</p>
      <p>I fjor ble det kjent at Eggum<a href="https://www.dagbladet.no/kjendis/jan-eggum-har-funnet-lykken-med-27-ar-yngre-kvinne/70039906"> på nytt har funnet lykken</a>, denne gangen med den 27 år yngre sykepleieren Trine Severinsen.</p>
      <h3>Solgte bergensbolig</h3>
      <p>I september meldte Bergens Tidende at den folkekjære artisten hadde lagt ut sin 170 kvadratmeter store bolig i Bergen ut for salg, og at han har kjøpt seg en leilighet på 36 kvadratmeter.</p>
      <p>Til avisa fortalte han at han ikke hadde behov for så stor bolig i hjembyen, ettersom han bare hadde tid til å være der én gang i uka.</p>
      <p>Ifølge DN ble boligen solgt for 10,1 millioner kroner, knappe to millioner mindre enn 67-åringen forventet å få.</p>
      <p>Heller ikke skattelistene ga Eggum grunn til å hoppe i taket, de viste et underskudd på 816 000 kroner for selskapet hans, Bergenstrubaduren. Det til tross for en omsetning på 4,1 millioner kroner i fjor, ifølge DN.</p>
      <p>I 2018 kom Eggum ut med sitt første album på tre år, «Alt, akkurat nå», som fikk Dagbladet anmelder til å trille <a href="https://www.dagbladet.no/kultur/eggumen-e-kommet-hem/70431980">en firer på terningen</a>.</p>
    </article>
  </body>
</html>