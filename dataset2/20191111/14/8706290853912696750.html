<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683554/papangelopoulos-apechthanomai-tin-prodosia-sichainomai-tous-prodo"/>
    <meta property="og:site_name" content="enikos.gr"/>
    <meta property="article:published_time" content="2019-11-11T14:40:00+00:00"/>
    <meta property="og:title" content="Παπαγγελόπουλος: Απεχθάνομαι την προδοσία, σιχαίνομαι τους προδότες"/>
    <meta property="og:description" content="«Απεχθάνομαι την προδοσία, σιχαίνομαι τους προδότες», δηλώνει σε..."/>
  </head>
  <body>
    <article>
      <h1>Παπαγγελόπουλος: Απεχθάνομαι την προδοσία, σιχαίνομαι τους προδότες</h1>
      <address>
        <time datetime="2019-11-11T14:40:00+00:00">11 Nov 2019, 14:40</time>
      </address>
      <p>«Απεχθάνομαι την προδοσία, σιχαίνομαι τους προδότες», δηλώνει σε συνέντευξή του ο πρώην αναπληρωτής υπουργός Δικαιοσύνης<a href="http://www.enikos.gr/politics/683216/papangelopoulos-raspoutin-telos-erchetai-i-epochi-tis-messalinas"> Δημήτρης Παπαγγελόπουλος.</a></p>
      <p>Μιλώντας στην «εφημερίδα των Συντακτών», ο κ. Παπαγγελόπουλος τονίζει πως «όχι μόνο κρίσιμο μέγεθος δεν υπήρξα αλλά καμία σχέση δεν είχα με τη ΝΔ ή οποιοδήποτε βαθύ κράτος. Η μοναδική μου σχέση με τη ΝΔ είναι οι φιλικές μου σχέσεις με κορυφαία στελέχη της. Όπως ακριβώς με τον Αλέξη Τσίπρα και τον ΣΥΡΙΖΑ. Δεν άνηκα ποτέ σε ομάδες εντός και εκτός του χώρου της Δικαιοσύνης, δεν είχα «προστάτες», ήμουν ανεξάρτητος και αταλάντευτα πολέμιος στα ασύδοτα μεγάλα οικονομικά συμφέροντα και σε φαύλους πολιτικούς. Αυτά πληρώνω από τότε που ήμουν νεαρός αντεισαγγελέας».</p>
      <p>Επισημαίνει, επίσης, «όταν σου επιτίθενται πολιτικά εκατέρωθεν, προσπάθησα να υπηρετήσω αποκλειστικά και μόνο τα συμφέροντα της πατρίδας μου και του ελληνικού λαού. Άλλωστε για να υπηρετήσω την Ελλάδα και τον απλό πολίτη αποδέχτηκα την πολύ τιμητική πρόταση του Αλέξη να συμμετάσχω στην κυβέρνησή του, μολονότι είχα πολλές επιφυλάξεις να αναλάβω υπουργικά καθήκοντα και να ανακατευτώ με την πολιτική. Η ιδιοσυγκρασία μου και οι κρυφές κυρίως ή φανερές αντιεξουσιαστικές μου τάσεις δεν χωράνε σε υπουργικό κουστούμι ή σε άλλο κομματικό ένδυμα».</p>
      <p>Παράλληλα, υποστήριξε ότι «ουδέποτε επιδίωξα οποιαδήποτε παρέμβαση σε οποιονδήποτε εισαγγελέα ή δικαστή. Ζητώ για άλλη μία φορά δημόσια από την προανακριτική επιτροπή που συστήθηκε για την εκδικητική και αβάσιμη πολιτική δίωξη σε βάρος μου να κληθούν να καταθέσουν όλοι οι εισαγγελείς και δικαστές που υπηρέτησαν σε νευραλγικές θέσεις κατά τη διάρκεια της υπουργικής μου θητείας και να ερωτηθούν αν υπήρξε και η παραμικρή παρέμβαση από εμένα στο έργο τους».</p>
      <p>«Ουδέποτε πίεσα οποιονδήποτε εισαγγελέα ή δικαστή για οτιδήποτε. Σας υπενθυμίζω ότι η κ. Ράικου και ο κ. Αγγελής, με πολλούς μήνες καθυστέρηση και για να συγκαλύψουν τις δικές τους μεγάλες ευθύνες, αναφέρθηκαν σε μένα με αόριστα αναπόδεικτα στοιχεία, με φαιδρά ψέματα, που προκαλούν τα γέλια των συναδέλφων τους, μολονότι είναι τόσο θλιβερή και επώδυνη για τη Δικαιοσύνη η ιστορία αυτή. Είναι τόσο φαιδροί οι ισχυρισμοί τους, που εδώ και αρκετό καιρό κάποιοι αναζητούν εναγωνίως ακόμη έναν ψευδομάρτυρα από το χώρο της Δικαιοσύνης, αλλά δεν τον βρίσκουν. Αυτοί ψάχνουν για έναν ψευδομάρτυρα, εγώ τους προσφέρω τις μαρτυρίες 100 ανώτερων και ανώτατων δικαστικών λειτουργών. Αν τολμούν, ας τους καλέσουν», πρόσθεσε.</p>
      <p>Αναφερόμενος στην υπόθεση Novartis, o κ. Παπαγγελόπουλος δήλωσε: «Τώρα που το σκέφτομαι, ίσως θα έπρεπε να δηλώσω ότι το σκάνδαλο Novartis είναι η κορωνίδα των σκανδάλων στην Ελλάδα, όπως δήλωσε η κ. Ράικου. Το ίδιο πράγμα θα έλεγα και ταυτόχρονα θα είχα εξασφαλίσει την υποστήριξη του συνόλου των συστημικών μέσων ενημέρωσης, όπως και η κ. Ράικου» εκτιμώντας ότι «ο εκβιασμός μίας μικρής ομάδας παρανοϊκών συκοφαντών στη σημερινή κυβερνητική πλειοψηφία και οι ανάγκες να διατηρηθούν κάποιες πολιτικές ισορροπίες και σκοπιμότητες στο κόμμα της ΝΔ. Οι παρανοϊκοί συκοφάντες ήθελαν στο κάδρο της δήθεν σκευωρίας και τον Τσίπρα, όμως δεν το τόλμησαν και γι΄αυτό περιορίστηκαν σε εμένα που θεωρήθηκα εύκολος στόχος. Στο τέλος θα εξαντληθούν τα αποθέματα βρομιάς του μυαλού και της ψυχής τους, η πρόστυχη και η βάρβαρη επίθεση σε βάρος μου θα τελειώσει, εγώ θα δικαιωθώ και οι πραγματικοί σκευωροί και κατήγοροί μου θα γελιοποιηθούν και θα εξευτελιστούν εντελώς».</p>
      <p>Τέλος, για τις σχέσεις του με την πρώην και τη νυν εισαγγελέα Διαφθοράς, ο κ. Παπαγγελόπουλος είπε « δεν ξεχώρισα ποτέ τους εισαγγελείς σε δικά μου παιδιά και σε αποπαίδια. Εγώ δεν είχα ποτέ αυλή γιατί απεχθανόμουν και απεχθάνομαι τις αυλές και γι' αυτό δεν έγινα ποτέ αυλικός κανενός».</p>
      <related>
        <h4>σχετικά άρθρα</h4>
        <a href="http://www.enikos.gr/politics/683216/papangelopoulos-raspoutin-telos-erchetai-i-epochi-tis-messalinas%0A%20%20%20%20%0A"/>
        <a href="http://www.enikos.gr/politics/683101/lappas-ston-realfm-978-tin-triti-tha-exetastei-kanonika-o-frouzis%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
        <a href="http://www.enikos.gr/politics/682826/papangelopoulos-tha-zitiso-tin-exairesi-trion-melon-tis-proanakri%0A%20%20%20%20%0A"/>
        <a href="http://www.enikos.gr/politics/682802/synedriazei-i-proanakritiki-gia-papangelopoulo-ti-tha-kanoun-pola%0A%20%20%20%20%0A"/>
        <a href="http://www.enikos.gr/politics/680214/lappas-ston-realfm-978-karikatoura-i-ypothesi-papangelopoulou%0A%20%20%20%20%0A"/>
        <a href="http://www.enikos.gr/politics/679763/proanakritiki-katatethikan-stin-eidiki-epitropi-ta-aitimata-tou-d%0A%20%20%20%20%0A"/>
        <a href="http://www.enikos.gr/politics/679755/ti-leei-o-dimitris-papangelopoulos-gia-ton-alexi-tsipra-video%0A%20%20%20%20%0A"/>
        <a href="http://www.enikos.gr/politics/679719/synedriazei-i-proanakritiki-epitropi-gia-papangelopoulo-poious-ma%0A%20%20%20%20%0A"/>
      </related>
    </article>
  </body>
</html>