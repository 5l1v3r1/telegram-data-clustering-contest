<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/replika-historickeho-vetrneho-mlyna-na-trutnovsku-otevre-v-kvetnu/1819750?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T14:25:00+00:00"/>
    <meta property="og:title" content="Replika historického větrného mlýna na Trutnovsku otevře v květnu"/>
    <meta property="og:description" content="Borovnice (Trutnovsko) - Funkční replika historického větrného mlýna nad obcí Borovnice na Trutnovsku otevře v květnu 2020. Je v podobě hrubé stavby, má už také střechu a do konce roku bude opláštěn, řekl ČTK předseda spolku Větrák Jiří Chvojka. Na obnově mlýna spolupracuje spolek a obec s několik krajskými středními školami, které mají, co do činění s prací se dřevem."/>
  </head>
  <body>
    <article>
      <h1>Replika historického větrného mlýna na Trutnovsku otevře v květnu</h1>
      <address><time datetime="2019-11-11T14:25:00+00:00">11 Nov 2019, 14:25</time> by <a rel="author" href="http://www.ctk.cz/" target="_blank">ČTK</a></address>
      <p>Borovnice (Trutnovsko) - Funkční replika historického větrného mlýna nad obcí Borovnice na Trutnovsku otevře v květnu 2020. Je v podobě hrubé stavby, má už také střechu a do konce roku bude opláštěn, řekl ČTK předseda spolku Větrák Jiří Chvojka. Na obnově mlýna spolupracuje spolek a obec s několik krajskými středními školami, které mají, co do činění s prací se dřevem.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573478191_P201911110571101.jpg"/>
        </figure>
        <figure>
          <img src="https://i3.cn.cz/6/1573478384_P201911110576101.jpg"/>
        </figure>
        <figure>
          <img src="https://i3.cn.cz/6/1573479990_P201911110605301.jpg"/>
        </figure>
        <figure>
          <img src="https://i3.cn.cz/6/1573480023_P201911110606001.jpg"/>
        </figure>
      </slideshow>
      <p>"Hlavní stavební práce začaly v dubnu 2018. Hotová je střecha, dokončuje se opláštění mlýna. Má už i vrtule a usazené paleční kolo," řekl ČTK Chvojka.</p>
      <p>Původní větrný mlýn ze 40. let 19. století stál nad obcí do roku 1968. Jeho replika nevzniká na stejném místě, ale asi o kilometr vedle v lokalitě Třešňovka. "Nové místo se vybralo s ohledem na to, aby bylo lépe dostupné turistům. Je to v nadmořské výšce něco přes 500 metrů," řekla dnes ČTK starostka Borovnice Eva Tajbrová.</p>
      <figure>
        <img src="https://i3.cn.cz/3/1573478384_P201911110576101.jpg"/>
      </figure>
      <p>Dřevěná stavba vzniká na čtvercovém půdorysu zhruba 5,5krát 5,5 metru. Jedna strana je širší o schodiště a šalandu, tedy místnost pro obsluhu mlýna. Výška stavby bude 11,2 metru a mlýn bude pohánět vrtule o průměru téměř 16 metrů.</p>
      <p>Podle starostky celkové náklady, včetně parkoviště a vybavení, překročí tři miliony korun, z toho se dosud prostavělo 1,7 milionu korun. Investorem je obec, která od Královéhradeckého kraje dostala loni na mlýn dotaci 1,5 milionu korun. Do financování zapojila také prostředky z veřejné sbírky, díky které se dosud podařilo získat více než 100.000 korun, tyto prostředky šly hlavně šindelovou střechu.</p>
      <p>Spolek Větrák s obcí usiluje o obnovu mlýna 16 let. Dlouho byly problémem peníze. Stavbaři proto v roce 2009 nejprve vybudovali základy, v roce 2011 vzniklo opodál parkoviště za 600.000 korun a hlavní trámoví bylo postaveno loni na jaře.</p>
      <p>Svého času stálo nad Borovnicí pět větrných mlýnů a další u okolních obcí. Do 20. století se dochoval jediný tzv. Haklův mlýn, jehož replika vzniká. Byl to poslední větrný mlýn tzv. německého typu v Čechách. Stavba se pomocí oje otáčela podle svislé osy proti směru větru. V provozu byl ještě krátce po druhé světové válce, než byl v roce 1946 majitel Augustin Hackel s dalšími místními Sudetskými Němci odsunut. Borovnice byla do konce války převážně německá.</p>
      <p>"Pan Hackel odcházel se slzami v očích a pak to začalo. Přišli sem různí přivandrovalci, kteří to zničili. Mlýn byl mimo obec. Replika mlýna bude plně funkční," řekl ČTK Chvojka.</p>
      <p>Současní stavitelé vycházejí z nemnoha vyobrazení mlýna na pohlednicích, z modelu stavby z roku 1925, který je v muzeu v Nové Pace a mimo jiné také z podrobné i když nepřesné dokumentace mlýna, kterou v roce 1965 provedla firma Stavoprojekt Hradec Králové.</p>
    </article>
  </body>
</html>