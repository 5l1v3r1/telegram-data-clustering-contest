<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/jabolka-navdiha-tokrat-v-roke-srcnih-in-dobrodelni"/>
    <meta property="og:site_name" content="Primorske novice"/>
    <meta property="article:published_time" content="2019-11-11T14:28:28+00:00"/>
    <meta property="og:title" content="Jabolka navdiha tokrat v roke srčnih in dobrodelnih"/>
    <meta property="og:description" content="Predsednik republike Borut Pahor je danes vročil štiri priznanja jabolko navdiha. Za srčnost in dobrodelnost so priznanje prejeli društvo Palčica Pomagalčica in dobrodelni škratki, Jaka Krebs, Miha Deželak in društvo Rdeči noski, so sporočili iz urada predsednika republike."/>
  </head>
  <body>
    <article>
      <h1>Jabolka navdiha tokrat v roke srčnih in dobrodelnih</h1>
      <address><time datetime="2019-11-11T14:28:28+00:00">11 Nov 2019, 14:28</time> by <a rel="author">STA</a></address>
      <p>
        <b>Predsednik republike Borut Pahor je danes vročil štiri priznanja jabolko navdiha. Za srčnost in dobrodelnost so priznanje prejeli društvo Palčica Pomagalčica in dobrodelni škratki, Jaka Krebs, Miha Deželak in društvo Rdeči noski, so sporočili iz urada predsednika republike.</b>
      </p>
      <figure>
        <img src="https://static.primorske.si/foto/highres/gnweb/719230_259-jabolko_navdiha.jpg"/>
        <figcaption>Predsednik republike Borut Pahor je vročil štiri priznanja jabolko navdiha. Za srčnost in dobrodelnost so priznanje prejeli društvo Palčica Pomagalčica in dobrodelni škratki, Jaka Krebs, Miha Deželak in društvo Rdeči noski. Foto: STA</figcaption>
      </figure>
      <p><b>LJUBLJANA</b> &gt; Društvo Palčica Pomagalčica in dobrodelni škratki je septembra pripravilo dobrodelno akcijo zbiranja denarja za zdravljenje dečka <b>Krisa</b>, ki ima spinalno mišično atrofijo. Dobrodelna akcija je navdihnila in povezala Slovence kot malokdaj prej, pojasnjujejo v uradu predsednika. V enem tednu so zbrali skoraj štiri milijone evrov, kar predstavlja eno največjih dobrodelnih akcij v Sloveniji.</p>
      <p>Priznanje je prevzela predsednica društva <b>Larisa Štoka</b>, ki je priznanje označila kot plemenito dejanje in velik navdih za nadaljnje delovanje društva.</p>
      <figure>
        <img src="https://static.primorske.si/foto/lowres/gnweb/719230_259-jabolko_stoka.jpg"/>
        <figcaption>Priznanje je v imenu društva Palčica Pomagalčica in dobrodelni škratki prevzela predsednica društva Larisa Štoka, ki je tudi oktobrska osebnost Primorske.</figcaption>
      </figure>
      <p>"Ko se povežemo, je res vse mogoče. Tudi zbrati 3.997.259 evrov. Hvala vsem, ki ste nam zaupali in verjeli v pravljico o Palčici pomagalčici, ki je postala resničnost," je v svojem nagovoru povedala Štoka.</p>
      <p>V tej dobrodelni akciji je sodeloval tudi osemletni <b>Jaka Krebs</b>, ki je Krisu podaril hokejsko palico <b>Anžeta Kopitarja</b> s podpisom in osebnim posvetilom. "To preprosto, a mogočno dejanje Jake Krebsa je bilo znak, da nihče ne more reči, da je premajhen ali prešibak," so v utemeljitvi zapisali na uradu predsednika in dodali, da je zaradi ljudi, kakršen je Jaka, Slovenija večja in močnejša.</p>
      <figure>
        <img src="https://static.primorske.si/foto/lowres/gnweb/719230_259-jaka_krebs.jpg"/>
        <figcaption>Osemletni Jaka Krebs je Krisu podaril hokejsko palico Anžeta Kopitarja s podpisom in osebnim posvetilom.</figcaption>
      </figure>
      <p>Jaka je bil v svojem govoru kratek in jedrnat. "Hvala," je dejal, potem ko mu je predsednik republike podelil nagrado. Njegov oče <b>Matjaž Krebs </b>pa je ob tem dejal, da je Slovenija dokazala, da dobrota v njej še vedno obstaja.</p>
      <p>Jabolko navdiha je prejel tudi radijski voditelj <b>Miha Deželak</b>. Letos se je že petič podal na pot po Sloveniji, na kateri zbira denar za otroke iz socialno šibkejših okolij. V petih letih je zbral več kot 600.000 evrov in pomagal več kot 2000 otrokom.</p>
      <figure>
        <img src="https://static.primorske.si/foto/lowres/gnweb/719230_259-dezelak.jpg"/>
        <figcaption>Miha Deželak je v petih letih zbral več kot 600.000 evrov in pomagal več kot 2000 otrokom.</figcaption>
      </figure>
      <p>Kot je povedal Deželak, so ga skozi različna življenjska obdobja navdihovale različne osebe, a vedno so bili med njimi športniki kot so košarkar <b>Luka Dončić</b>, kolesar <b>Primož Roglič</b> in moška odbojkarska reprezentanca. Na delovnem mestu mu je vsako jutro v velik navdih sodelavec, radijski in televizijski voditelj <b>Denis Avdić</b>. Na samem področju dobrodelnosti pa mu je v velik navdih predsednica Zveze prijateljev mladine Ljubljana Moste-Polje <b>Anita Ogulin</b>.</p>
      <p>Deželak opaža, da tudi sam postaja navdih mlajšim. Tako mu je njegov sin že povedal, da bo "Deželak junak" naslednje generacije, je še dejal radijski voditelj.</p>
      <p>Priznanje je prejelo društvo Rdeči noski, ki že 15 let razveseljuje otroke v slovenskih bolnišnicah. Društvo je ustanovila prva slovenska diplomirana klovnesa<b> Eva Škofič Maurer</b>. Člani društva, ki kot klovni nastopajo po bolnišnicah, pa navdihujejo in opogumljajo otoke.</p>
      <figure>
        <img src="https://static.primorske.si/foto/lowres/gnweb/719230_259-rdeci_noski.jpg"/>
        <figcaption>Rdeči noski že 15 let razveseljujejo in opogumljajo otroke v slovenskih bolnišnicah.</figcaption>
      </figure>
      <p>Po besedah ustanoviteljice društva je jabolko navdiha priznanje za delo klovnes in klovnov ter obenem priznanje, da je za Slovenijo ta poklic pomemben.</p>
      <p>"Da postaneš bolnišnični klovn, je potrebno treniranje, učenje in ta proces se v bistvu nikoli ne konča. Ne le zaradi dela v občutljivih bolnišničnih pogojih, pač pa zato, ker nastopamo pred krhko, a izredno pronicljivo publiko - otroki," je obrazložila Škofič Maurerjeva. Kot je še dejala, so otroci z njihovimi odprtimi čustvi, sposobnostjo uživanja trenutka in pripravljenostjo na igro, ne glede na zdravstvene okoliščine, vzor Rdečim noskom.</p>
    </article>
  </body>
</html>