<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620990/%D8%A8%DB%8C%D8%B4%D8%AA%D8%B1-%D8%A7%D8%B2-%DB%B1%DB%B0-%D9%82%D8%A7%D8%B4%D9%82-%D8%A8%D8%B1%D9%86%D8%AC-%D9%86%D8%AE%D9%88%D8%B1%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T14:17:00+00:00"/>
    <meta property="og:title" content="بیشتر از ۱۰ قاشق برنج نخورید"/>
    <meta property="og:description" content="یک متخصص تغذیه گفت: مصرف زیاد نان و غلات مهمترین عامل چاقی مردم ایران است به همین دلیل باید در مسیر کاهش مصرف آنها و جایگزینی سبزیجات گام برداریم."/>
  </head>
  <body>
    <article>
      <h1>بیشتر از ۱۰ قاشق برنج نخورید</h1>
      <address>
        <time datetime="2019-11-11T14:17:00+00:00">11 Nov 2019, 14:17</time>
      </address>
      <p>
        <i>یک متخصص تغذیه گفت: مصرف زیاد نان و غلات مهمترین عامل چاقی مردم ایران است به همین دلیل باید در مسیر کاهش مصرف آنها و جایگزینی سبزیجات گام برداریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرزانه شکیبافر در همایش روز جهانی دیابت که امروز دوشنبه ۲۰ آبان در سالن شهیدان نژادفلاح کرج برگزار شد، با اشاره به اینکه تغذیه مهمترین عامل برای پیشگیری و کنترل بیماری دیابت است، اظهار کرد: تغذیه غیر صحیح باعث چاقی می‌شود و چاقی نیز مقاومت فرد در مقابل انسولین را افزایش می‌دهد.</p>
      <p>وی ادامه داد: سبک زندگی نادرست و تغذیه نامناسب نقش به سزایی در ابتلای افراد به دیابت دارد، به همین دلیل باید به توصیه‌های صورت گرفته در این خصوص توجه شود.</p>
      <p>شکیبافر توضیح داد: مصرف زیاد نان و غلات مهمترین عامل چاقی مردم ایران است، به همین دلیل باید در مسیر کاهش مصرف آنها و جایگزینی سبزیجات گام برداریم.</p>
      <p>وی افزود: اگر فرد روزانه ۱۰ قاشق برنج و به اندازه دو کف دست نان مصرف کند نیاز بدنش به کربوهیدرات برطرف می‌شود و مصرف بیش از آن باعث ایجاد زمینه ابتلا به چاقی است.</p>
      <p>این متخصص تغذیه به اهمیت آموزش در پیشگیری و کنترل دیابت اشاره کرد و ادامه داد: از ابتدای سال تا کنون ۳۰ هزار نفر در دوره‌های سه روزه کنترل دیابت شرکت کرده‌اند.</p>
      <p>وی افزود: دیابت سال‌ها با فرد مبتلا زندگی می‌کند به همین دلیل نحوه کنترل آن نقش به سزایی در جلوگیری ابتلای فرد دیابتی به سایر بیماری‌ها از جمله نارسایی‌های کلیوی، بیماری‌های چشمی و.. دارد.</p>
      <p>وی گفت: متاسفانه بیمه هزینه‌های دوره‌های آموزشی پیشگیری و کنترل دیابت را تقبل نمی‌کند و همین استقبال مردم از این دوره ها را تا حدودی کاهش می‌دهد.</p>
      <p>شکیبافر توضیح داد: هزینه دیالیز، عمل قلب و هزینه‌هایی که برای عوارض دیابت می شود ده‌ها برابر هزینه این دوره‌های آموزشی است به همین دلیل مردم نباید از کنار این دوره‌ها به سادگی عبور کنند و در کنار هزینه‌های دیگر زندگی یک بار هزینه شرکت در این دوره‌ها را پرداخت کنند.</p>
    </article>
  </body>
</html>