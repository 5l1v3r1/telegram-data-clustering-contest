<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741177"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T14:30:00+00:00"/>
    <meta property="og:title" content="'ลอยกระทง'สุดคึกคัก จัดกิจกรรมสืบสานประเพณีไทย"/>
    <meta property="og:description" content="“วันลอยกระทง”คึกคัก ทั่วไทยจัดกิจกรรมสืบสานประเพณีไทย ตำรวจตรวจเข้มห้ามเล่นดอกไม้ไฟ พลุ และโคมลอยโดยเด็ดขาด"/>
  </head>
  <body>
    <article>
      <h1>'ลอยกระทง'สุดคึกคัก จัดกิจกรรมสืบสานประเพณีไทย</h1>
      <address>
        <time datetime="2019-11-11T14:30:00+00:00">11 Nov 2019, 14:30</time>
      </address>
      <p>
        <b>“วันลอยกระทง”คึกคัก ทั่วไทยจัดกิจกรรมสืบสานประเพณีไทย ตำรวจตรวจเข้มห้ามเล่นดอกไม้ไฟ พลุ และโคมลอยโดยเด็ดขาด</b>
      </p>
      <p>เมื่อเวลา 19.00 น.วันที่ 11 พ.ย.ผู้สื่อข่าวรายงานบรรยากาศเทศกาลลอยกระทง ทั้งในกรุงเทพมหานคร และต่างจังหวัด โดยที่วัดสระเกศราชวรมหาวิหาร(ภูเขาทอง) เป็นไปด้วยความคึกคัก ตั้งแต่ช่วงเย็นมีประชาชนทยอยเดินทางมาลอยกระทง ริมคลองมหานาค ที่บริเวณท่าน้ำฝั่งตรงข้ามวัดอย่างต่อเนื่อง ทั้งนี้การที่บรรยากาศการลอยกระทงที่บริเวณดังกล่าวปีนี้คึกคักกว่าปีก่อนๆ น่าจะเป็นผลพวงมาจากทางวัดกำลังจัดงานสมโภชองค์พระบรมสารีริกธาตุประจำปี ซึ่งจัดมาตั้งแต่เมื่อวันที่ 4 พ.ย. ที่ผ่านมา และงานดังกล่าวจะมีไปจนถึงวันที่ 13 พ.ย.</p>
      <figure>
        <img src="https://www.dailynews.co.th/admin/upload/20191111/news_jmBIPbGunX211809_533.jpg?v=20191112065?v=6447"/>
      </figure>
      <figure>
        <img src="https://www.dailynews.co.th/admin/upload/20191111/news_BQmqrKOEUB211742_533.jpg?v=20191112065?v=8001"/>
      </figure>
      <p>ที่บริเวณใต้สะพานพระราม 8 ฝั่งธนบุรี  ผู้สื่อข่าวรายงานว่า ทางกรุงเทพมหานคร ได้จัดงานเทศกาลลอยกระทงกรุงเทพมหานครประจำปี 2562 ภายในงานมีการจัดกิจกรรม อาทิ การประกวดประดิษฐ์กระทง  แบ่งเป็น 3 ประเภท สวยงาม , ความคิดสร้างสรรค์ และไทยวิจิตร  การแสดงศิลปวัฒนธรรมไทย  การแสดงดนตรีร่วมสมัย  การสาธิตประดิษฐ์กระทง และการทำกระทงด้วยตัวเอง มีการจัดนิทรรศการเกี่ยวกับประวัติความเป็นมาประเพณีลอยกระทง และยังมีการจำหน่ายผลิตภัณฑ์ของกรุงเทพมหานคร และตลาดโบราณย้อนยุค</p>
      <figure>
        <img src="https://www.dailynews.co.th/admin/upload/20191111/news_JuyNUMeGwd205724_533.jpg?v=20191112065?v=3299"/>
      </figure>
      <figure>
        <img src="https://www.dailynews.co.th/admin/upload/20191111/news_UUBVFGaaDT205725_533.jpg?v=20191112065?v=2647"/>
      </figure>
      <p>ด้านพล.ต.อ.อัศวิน ขวัญเมือง ผู้ว่าราชการกรุงเทพมหานคร เป็นประธานเปิดงานประเพณีลอยกระทงคลองโอ่งอ่าง ประจำปี 2562 บริเวณคลองโอ่งอ่าง (สะพานหันถึงสะพานบพิตรพิมุข) เขตสัมพันธวงศ์ กรุงเทพมหานคร พร้อมทั้งลอยกระทงที่ทำจากใบตองและกระทงที่ทำมาจากน้ำแข็ง ร่วมกับผู้บริการกทม.และนักท่องเที่ยว</p>
      <figure>
        <img src="https://www.dailynews.co.th/admin/upload/20191111/news_dLSJVRMkHL205902_533.jpg?v=20191112065?v=6724"/>
      </figure>
      <figure>
        <img src="https://www.dailynews.co.th/admin/upload/20191111/news_QbAupRDaIU205916_533.jpg?v=20191112065?v=6511"/>
      </figure>
      <p>ที่เอเชียทีค เดอะริเวอร์ฟร้อนท์ ถนนเจริญกรุง แขวงวัดพระยาไกร เขตบางคอแหลม กทม. ได้มีการจัดงานเทศกาลลอยกระทง โดยภายในงานมีประชาชนทั้งชาวไทยและชาวต่างชาติ เดินทางมาลอยกระทงกันอย่างคึกคัก มากกว่า 2,000 คน ท่ามกลางการรักษาความปลอดภัยจากเจ้าหน้าที่ตำรวจ และกำชับห้ามเล่นดอกไม้ไฟ พลุ และโคมลอยโดยเด็ดขาด</p>
      <figure>
        <img src="https://www.dailynews.co.th/admin/upload/20191111/news_UIjAwTAXMi210228_533.jpg?v=20191112065?v=6451"/>
      </figure>
      <figure>
        <img src="https://www.dailynews.co.th/admin/upload/20191111/news_BqiubnPmjC210230_533.jpg?v=20191112065?v=7100"/>
      </figure>
      <p>ด้านจ.ประจวบคีรีขันธ์  นายนพพร วุฒิกุล นายกเทศมนตรีเมืองหัวหิน พร้อมด้วยคณะผู้บริหารเทศบาล สมาคม ชมรมและชุมชนต่างๆในเขตเทศบาลต่างแต่งกายชุดไทยอย่างสวยงาม ร่วมในขบวนแห่นางนพมาศ ในเทศกาลลอยกระทงของเทศบาลเมืองหัวหิน ท่ามกลางนักท่องเที่ยวทั้งชาวไทย และต่างชาติ ต่างถ่ายรูปเป็นที่ระลึก  </p>
      <figure>
        <img src="https://www.dailynews.co.th/admin/upload/20191111/news_OpBCqgQdvL205353_533.jpg?v=20191112065?v=1790"/>
      </figure>
      <figure>
        <img src="https://www.dailynews.co.th/admin/upload/20191111/news_wtkBIKAeHA205353_533.jpg?v=20191112065?v=2742"/>
      </figure>
      <p>จ.อุทัยธานี พุทธศาสนิกชนชาวอุทัยธานี จากทั่วสารทิศเดินทางมาร่วมประเพณีลอยกระทง ประจำปี พ.ศ. 2562 ณ บริเวณลานสะแกกรัง ริมแม่น้ำสะแกกรัง ตรงข้ามมณฑปแปดเหลี่ยม โบราณสถานวัดอุโปสถาราม อำเภอเมืองอุทัยธานี ซึ่งในปีนี้ ประชาชน มีความสนใจร่วมมือกันอนุรักษ์สิ่งแวดล้อมของแม่น้ำสะแกกรัง  โดยส่วนใหญ่ได้ลอยกระทงจากวัสดุธรรมชาติ</p>
      <figure>
        <img src="https://www.dailynews.co.th/admin/upload/20191111/news_AUTCKHzfOF210548_533.jpg?v=20191112065?v=4402"/>
      </figure>
      <figure>
        <img src="https://www.dailynews.co.th/admin/upload/20191111/news_JZNekFKttS210550_533.jpg?v=20191112065?v=7790"/>
      </figure>
      <p>จ.เชียงใหม่ บรรยากาศเทศกาลลอยกระทง บริเวณริมแม่น้ำปิง นักท่องเที่ยวทั้งชาวไทยและชาวต่างประเทศ ได้เดินถือกระทงมาร่วมงานเทศกาลจำนวนมาก ส่วนเรื่องการห้ามปล่อยโคม ในพื้นที่ตัวเมืองเชียงใหม่นั้น ทางเจ้าหน้าที่ตำรวจ สภ.เมืองเชียงใหม่, สภ.แม่ปิง ได้ออกตรวจสอบพื้นที่เขตรับผิดชอบตามแนวริมแม่น้ำปิง เพื่อกวดขันจับกุมผู้ที่นำโคมมาจำหน่าย เนื่องจากเป็นพื้นที่เซฟโซนที่ห้ามปล่อยโคม</p>
      <figure>
        <img src="https://www.dailynews.co.th/admin/upload/20191111/news_LkGuegfYfn210718_533.jpg?v=20191112065?v=2419"/>
      </figure>
      <figure>
        <img src="https://www.dailynews.co.th/admin/upload/20191111/news_XFWPEVEjvy210719_533.jpg?v=20191112065?v=6521"/>
      </figure>
      <p>จ.ยะลา นายชัยสิทธิ์ พานิชพงศ์ ผู้ว่าราชการจังหวัดยะลา ได้เปิดงานประเพณีวันลอยกระทง ประจำปี 2562 ซึ่งเทศบาลนครยะลา จัดขึ้นที่บริเวณสันเขื่อน สวนศรีเมือง เทศบาลนครยะลา  โดยมีประชาชนเข้าร่วมงานเป็นจำนวนมาก</p>
      <figure>
        <img src="https://www.dailynews.co.th/admin/upload/20191111/news_AXeaIBwuoa211344_533.jpg?v=20191112065?v=5225"/>
      </figure>
      <figure>
        <img src="https://www.dailynews.co.th/admin/upload/20191111/news_gzcrPhisUX211345_533.jpg?v=20191112065?v=2739"/>
      </figure>
      <p> <br/>จ.พะเยา ร่วมกับเทศบาลเมืองพะเยา จัดงานประเพณีลอยกระทง"ป๋าเวณียี่เป็ง กว๊านพะเยา” ประจำปี 2562" ณ บริเวณลานข่วงวัฒนธรรม ริมกว๊านพะเยา เพื่อส่งเสริมสนับสนุนให้ประชาชนและเยาวชนได้เรียนรู้ และมีส่วนร่วมในการอนุรักษ์ สืบสานวัฒนธรรมประเพณีที่ดีงาม และเพื่อเป็นการกระตุ้นเศรษฐกิจชุมชน และส่งเสริมการท่องเที่ยวของ จ.พะเยา</p>
      <figure>
        <img src="https://www.dailynews.co.th/admin/upload/20191111/news_lNVkDloiIa230336_533.jpg?v=20191112065?v=1268"/>
      </figure>
      <figure>
        <img src="https://www.dailynews.co.th/admin/upload/20191111/news_irjqhYnufC230336_533.jpg?v=20191112065?v=8210"/>
      </figure>
      <p>จ.สมุทรปราการ  ที่ศาลากลางจังหวัดสมุทรปราการ ซึ่งเป็นสถานที่จัดงานวันลอย ภายในงานมีการประกวดกระทงสวยงาม ที่แต่ละชุมชนได้ร่วมกันประดิษฐ์ขึ้น จากวัสดุธรรมชาติที่สามารถย่อยสลายได้ นอกจากนี้ยังมีกระทงที่ประดิษฐ์จากน้ำแข็ง รวมทั้งมีการประดับไฟหลากสีสวยงาม โดยมีประชาชนจำนวนมากหลั่งไหลมาร่วมงานวันลอยกระทง</p>
      <figure>
        <img src="https://www.dailynews.co.th/admin/upload/20191111/news_sAEeCZHpYX231036_533.jpg?v=20191112065?v=5177"/>
      </figure>
      <figure>
        <img src="https://www.dailynews.co.th/admin/upload/20191111/news_hskhvyEzmt231035_533.jpg?v=20191112065?v=2408"/>
      </figure>
      <p>จ.พังงา ว่าที่ร.อ. พงษ์ศักดิ์ เวทยาวงศ์ นายอำเภอตะกั่วป่า​ ร่วมกับเทศบาลตำบลคึกคัก จัดประเพณีลอยกระทง บริเวณอนุสรณ์สถานสึนามึเรือ​ตรวจการ 813​ ต.​คึกคัก อ.ตะกั่วป่า​ จ.พังงา​ โดยมีนักท่องเที่ยวทั้งชาวไทยและต่างชาติหลายพันคนจากย่านท่องเที่ยวเขาหลัก สลับสับเปลี่ยนหมุนเวียนกันมาร่วมลอยกระทงอย่างสนุกสนาน</p>
      <figure>
        <img src="https://www.dailynews.co.th/admin/upload/20191111/news_siKBvPWqiV233548_533.jpg?v=20191112065?v=9202"/>
      </figure>
      <figure>
        <img src="https://www.dailynews.co.th/admin/upload/20191111/news_RzFVauxDvD233549_533.jpg?v=20191112065?v=2562"/>
      </figure>
      <figure>
        <iframe src="https://www.youtube.com/embed/K-OSob1RRv8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/FCrUsUu3pLQ" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>