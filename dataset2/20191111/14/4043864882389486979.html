<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231645/"/>
    <meta property="og:site_name" content="Українська правда"/>
    <meta property="article:published_time" content="2019-11-11T14:44:00+00:00"/>
    <meta property="og:title" content="Ексначальника філії &quot;Укрзалізниці&quot; викрили на розтраті 50 мільйонів"/>
    <meta property="og:description" content="Служба безпеки викрила колишнього посадовця однієї з регіональних філій “Укрзалізниці” на розкраданні понад 50 мільйонів гривень."/>
  </head>
  <body>
    <article>
      <h1>Ексначальника філії "Укрзалізниці" викрили на розтраті 50 мільйонів</h1>
      <address>
        <time datetime="2019-11-11T14:44:00+00:00">11 Nov 2019, 14:44</time>
      </address>
      <p>Служба безпеки викрила колишнього посадовця однієї з регіональних філій "Укрзалізниці" на розкраданні понад 50 мільйонів гривень.</p>
      <p><b>Джерело:</b> <a href="https://ssu.gov.ua/ua/news/1/category/2/view/6700?fbclid=IwAR3leEC8G-TupZwYqRlruwxN8nU-rdkVvqeUE3-u7Zx9mWypIbn4twO6MZ8#.iltnXGhA.dpbs">пресслужба</a> СБУ, "Українська правда"</p>
      <p>У відомстві прізвища посадовця не називають, проте за даними "Української правди", йдеться про ексначальника Південно-Західної залізниці <a href="https://www.epravda.com.ua/news/2015/03/25/535461/?fbclid=IwAR0KbyaBpl35Ybbe0YUbLuKpFgiF6hHBhdy1eQUoWMOuqPZ05T54Y_sQDHw">Олексія Кривопішина</a>, якого відсторонили ще у 2015 році.  </p>
      <p><b>Дослівно СБУ:</b> "Колишній керівник однієї з регіональних філій Укрзалізниці ініціював питання передачі в оренду майна акціонерного товариства за заниженою відсотковою ставкою. Він, зокрема, здав частину приміщень готелю "Експрес" у Шевченківському районі Києва.</p>
      <p>Дії екскерівника призвели до нанесення економічних збитків державі".</p>
      <figure>
        <img src="https://img.pravda.com/images/doc/1/6/1635b60-952053a-1.jpg"/>
        <figcaption>Олексій Кривопішин</figcaption>
      </figure>
      <p><b>Деталі:</b> Відзначається, що наразі документуються й інші факти протиправної діяльності зловмисника. </p>
      <p>Кривопішину оголосили підозру в межах кримінального провадження за ч. 3 ст. 191 (привласнення, розтрата майна або заволодіння ним шляхом зловживання службовим становищем), ст. 364 (зловживання владою або службовим становищем) та ч. 2 ст. 366 (службове підроблення) ККУ.</p>
      <p>Кривопішин очолював філію "Укрзалізниці" майже 13 років з 2002 по 2015 рр. (крім червня 2005 - січня 2006 року). </p>
      <p>
        <b>Нагадаємо:</b>
      </p>
      <ul>
        <li><a href="https://www.epravda.com.ua/news/2015/03/4/532146/">Олексія Кривопішина відсторонили</a> від виконання обов'язків начальника Південно-Західної залізниці на початку березня 2015 року.</li>
        <li>Тоді ж уряд ініціював проведення службового розслідування стосовно керівництва магістралі.</li>
        <li>Таке рішення Кабмін прийняв після того, як на телебаченні вийшов сюжет про те, що Кривопишин за кошти держави побудував спортивно-розважальний комплекс Olimpic village.</li>
        <li>Зокрема, журналісти оприлюднили розслідування про те, що Південно-західна залізниця під керівництвом Кривопішина безкоштовно <a href="http://www.pravda.com.ua/news/2015/03/6/7060687/">збудувала тенісні корти для дочки міністра</a> інфраструктури Володимира Козака.</li>
        <li>Згодом виконуючий обов'язки голови "Укрзалізниці" заявив про спроби невідомих людей у камуфляжі перешкоджати наступнику Кривопішина Володимиру Тягульському у виконанні обов'язків начальника Південно-Західної залізниці.</li>
        <li>"Укрзалізниця" зазначила, що невідомих у камуфляжі провели до будівлі помічники Кривопішина, а координував їх дії начальник адміністративної служби підприємства Олексій Коновал.</li>
        <li>У цьому зв'язку "Укрзалізниця" звернулася до Генеральної прокуратури та Міністерства внутрішніх справ з проханням відреагувати на дану ситуацію і притягти винних до відповідальності.</li>
        <li>Крім того, в.о. глави "УЗ" повідомив про тиск на співробітників ПЗЗ, які фігурували у відповідних сюжетах ЗМІ. Пресслужба Південно-Західної залізниці ці заяви спростувала.</li>
        <li>19 березня виконуючий обов'язки гендиректора "Укрзалізниці" <a href="https://www.epravda.com.ua/news/2015/03/20/534746/">звільнив керівний склад</a> Південно-Західної залізниці.</li>
        <li>У відповідь на це прес-служба ПЗЗ заявила, що колектив залізниці <a href="http://www.pravda.com.ua/news/2015/03/20/7062127/">не має наміру виконувати накази</a> "Укрзалізниці", оскільки вважає подібні кадрові рішення незаконними.</li>
        <li>Після звільнення <a href="http://www.epravda.com.ua/news/2015/03/25/535432/">Кривопішин</a> почав судитися. У 2016 році Шевченківський районний суд Києва <a href="http://www.epravda.com.ua/news/2016/07/8/598593/">поновив його на посаді</a> керівника Південно-західної залізниці.</li>
        <li>У лютому 2016 року стало відомо, що мер Києва Віталій <a href="http://kiev.pravda.com.ua/news/56b0f27e50e94/">Кличко призначив Кривопішина</a> своїм радником.</li>
        <li>У грудні 2017 року Кличко повідомив, що Кривопішин написав <a href="https://www.pravda.com.ua/news/2017/12/19/7166097/">заяву на звільнення</a>.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/7/7231250/"/>
        <a href="https://www.epravda.com.ua/news/2019/11/6/653405/"/>
        <a href="https://www.epravda.com.ua/news/2019/11/6/653390/"/>
      </related>
    </article>
  </body>
</html>