<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/zam-ministr-se-smya-na-frenska-komediya-406441.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T14:38:00+00:00"/>
    <meta property="og:title" content="Зам. министър се смя на френска комедия"/>
    <meta property="og:description" content="Румен Димитров аплодира „Приятна жена в лоша компания“ в Народния"/>
  </head>
  <body>
    <article>
      <h1>Зам. министър се смя на френска комедия</h1>
      <address><time datetime="2019-11-11T14:38:00+00:00">11 Nov 2019, 14:38</time> by <a rel="author">Агенция Стандарт</a></address>
      <p>
        <i>Фото Божидар Марков</i>
      </p>
      <p>Зам.министърът на културата Румен Димитров  аплодира „Приятна жена в лоша компания“ в Народния театър. Той беше сред зрителите край  камерната сцена, които се смяха и забавляваха на макс с екшъна във френската пиеса, перфектно адаптирана и режисирана от Юрий Дачев. Във фокуса на перипетите и обратите е супер дамата Нина.“Тя върти на пръста си всички мъже около нея – съпругът, любовникът, полицаят. Но всъщност е влюбена в любовта, която я зарежда с така необходимата й енергия, за да дирижира самия живот. На финала обаче припомня, че никак не й е лесно да бъде толкова силна“, коментира Емануела Шкодрева, чиято героиня вихрено сменя намерения и тоалети като същинска жена вамп. Господата са изумително изобретателният в смеха Кръстю Лафазанов като рогоносеца Адолф, ефектният Павел Иванов като професионалния сваляч Жерар и атрактивният Васил Драганов като инспектора. Триото от драматургията още веднъж доказва, че мъжете  се чувстват най-добре, когато представителките на нежния пол взимат в свои ръце решенията и въобще действителността.</p>
      <p> „В геометрията не съществуват двустранни триъгълници, но в човешките отношения те са доста често срещано явление. Изобретателна жена, ревнив съпруг, самонадеян любовник: всичко изглежда толкова ясно, че никак не можеш да му повярваш. И не бива. Защото зад тази яснота бушуват такива непредвидими стремежи, ходове и коалиции, че свят да ти се завие. В този световъртеж на Андре Русен може да изгубиш някъде капките си за нос, но не и усмивката си.  Комедията е направена по стара френска рецепта: любов, хаплив хумор, елегантна размяна на ролите. Към всичко това: симпатия към страните от двустранния триъгълник. Много автори на ситуационни комедии отвисоко се присмиват на героите си и се чудят как да ги изкарат препъващи се идиоти, които непрекъснато бъркат вратите. Русен симпатизира на хората, които показва. Добър е към тях“, споделя Юрий Дачев.  </p>
      <figure>
        <img src="https://scontent.fsof9-1.fna.fbcdn.net/v/t1.15752-9/75029115_523641688184665_3567960574102863872_n.jpg?_nc_cat=108&amp;_nc_oc=AQnWPKrCIRds8aPsgzmQg-Av2IyQmnm4cwgp1BDvWF5Lq9RAzl9lCC25rPF_qoFnSUA&amp;_nc_ht=scontent.fsof9-1.fna&amp;oh=b5cd13ca8eb1f0c08b5f31e53981dd2d&amp;oe=5E6375FC"/>
      </figure>
      <p>
        <i>Шефът на Народния Мариус Донкин и драматургът режисьор Юрий Дачев</i>
      </p>
      <p>Художник е Радина Близнакова, музиката е на Асен Аврамов. Хайлайфът на София и тази вечер, 11 ноември, продължава с посещението на  „Приятна жена в лоша компания“. Като горещи фенове на представлението вече се разписаха художниците Греди Асса и Христо Алексиев, университетските преподаватели Жана Асса и Мариета Гергинова, Траянка Орфаниду, Диляна Русева, бизнесдамите Миа Михайлова, Андриана Петкова – председател на Търговската камера на Казахстан, финансистът Росица Петрова, архитект Стефан Добрев, Мария Конакчиева от Френския институт, адвокати, кинаджии, театрали.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/74605565_537772453687366_1191285913431310336_n.jpg?_nc_cat=111&amp;_nc_oc=AQnQ-XFFhkxch29CF2kuV7KIDxjTLjH74Ziq52Y4t8YFdJkxbyY1rZcN3XmrFPHtWJw&amp;_nc_ht=scontent.fsof9-1.fna&amp;oh=396e4fde6d86425816e711319f2f98f3&amp;oe=5E8B4D51"/>
      </figure>
      <p>
        <i>Дамите от фен клуба на „Приятна жена в лоша компания“</i>
      </p>
    </article>
  </body>
</html>