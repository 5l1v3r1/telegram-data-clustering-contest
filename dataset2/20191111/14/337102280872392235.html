<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A7%D8%B2-%D8%B7%D8%B1%D8%AD-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%B1%D8%A7%DB%8C-%D8%AD%D9%84-%D8%A8%D8%AD%D8%B1%D8%A7%D9%86-%D8%B9%D8%B1%D8%A7%D9%82-%D8%AD%D9%85%D8%A7%DB%8C%D8%AA-%DA%A9%D8%B1%D8%AF-20191111/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-11T14:53:49+00:00"/>
    <meta property="og:title" content="آیت الله سیستانی از طرح سازمان ملل برای حل بحران عراق حمایت کرد"/>
    <meta property="og:description" content="نمایندگی سازمان ملل در بغداد و آیت الله علی سیستانی عدم جدیت مقامات بغداد را که از نو به روی تظاهرکنندگان آتش گشودند مورد انتقاد قرار دادند. خانم &quot;هنیس پلاسشارت&quot;، نمایندۀ سازمان ملل در عراق، در پی ملاقات با آیت الله علی سیستانی در نجف گفت که نامبرده..."/>
  </head>
  <body>
    <article>
      <h1>آیت الله سیستانی از طرح سازمان ملل برای حل بحران عراق حمایت کرد</h1>
      <address><time datetime="2019-11-11T14:53:49+00:00">11 Nov 2019, 14:53</time> by <a rel="author">ناصر اعتمادی</a></address>
      <p>
        <b>نمایندگی سازمان ملل در بغداد و آیت الله علی سیستانی عدم جدیت مقامات بغداد را که از نو به روی تظاهرکنندگان آتش گشودند مورد انتقاد قرار دادند. خانم "هنیس پلاسشارت"، نمایندۀ سازمان ملل در عراق، در پی ملاقات با آیت الله علی سیستانی در نجف گفت که نامبرده از طرح سازمان ملل برای بازنگری در قانون انتخابات عراق حمایت کرده است.</b>
      </p>
      <p>نمایندۀ سازمان ملل همچنین گفته است که در این ملاقات آیت الله علی سیستانی نگرانی خود را از فقدان جدیت و عزم نیروهای سیاسی عراق برای انجام اصلاحات ضروری اظهار داشت.</p>
      <p>در این ملاقات آیت الله سیستانی به نمایندۀ سازمان ملل گفته است که اگر قوای مجریه، مقننه و قضایی عراق نمی توانند یا نمی خواهند این اصلاحات را جداً به اجرا بگذارند، "امکان بررسی رویکردی متفاوت وجود دارد" بی آنکه البته در این خصوص توضیح بیشتری بدهد.</p>
      <p>با این حال، آیت الله علی سیستانی هنوز در پشتیبانی خود از دولت عادل عبدالمهدی صرف نظر نکرده است، هر چند وی خواستار راه حل های سیاسی و مسالمت آمیز برای پاسخگویی به "مطالبات قانونی" تظاهرکنندگان عراقی شده است.</p>
      <p>مردم ناراضی عراق اصلاحات جزئی را برنمی تابند. خبرگزاری فرانسه به نقل از یکی از آنان نوشته است که "ناراضیان خواستار تغییرات اساسی و الغای حکومت، پارلمان و احزاب مسلط کنونی در این کشور هستند."</p>
      <p>از نگاه تظاهرکنندگان، نظام سیاسی عراق که پس از سقوط صدام حسین سر کار آمده بی اعتبار و از نفس افتاده است و به همین خاطر آنان خواستار یک قانون اساسی جدید در این کشور هستند.</p>
      <p>برغم بالا گرفتن سرکوب و تشدید خشونت های نیروهای نظامی علیه مخالفان، امروز دوشنبه یازدهم نوامبر تظاهرات اعتراضی در شهرهای جنوبی عراق از جمله دیوانیه، ناصریه و کوت از سر گرفته شد و مجدداً تعطیلی ادارات و مدارس را در پی داشت.  </p>
    </article>
  </body>
</html>