<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/milion-chvilek-da-v-sobotu-na-letne-babisovi-ultimatum/1819638?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T14:22:00+00:00"/>
    <meta property="og:title" content="Milion chvilek dá v sobotu na Letné Babišovi ultimátum"/>
    <meta property="og:description" content="Praha - Při sobotní demonstraci na Letné chce spolek Milion chvilek dát premiérovi Andreji Babišovi (ANO) ultimátum. Buď vyřeší svůj střet zájmů, zbaví se holdingu Agrofert a médií a odvolá ministryni spravedlnosti Marii Benešovou (za ANO), anebo ať sám odstoupí. V opačném případě vypukne další vlna protestů. Na dnešní tiskové konferenci to řekl předseda spolku Mikuláš Minář. Demonstrace začne ve 14:00."/>
  </head>
  <body>
    <article>
      <h1>Milion chvilek dá v sobotu na Letné Babišovi ultimátum</h1>
      <address><time datetime="2019-11-11T14:22:00+00:00">11 Nov 2019, 14:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Při sobotní demonstraci na Letné chce spolek Milion chvilek dát premiérovi Andreji Babišovi (ANO) ultimátum. Buď vyřeší svůj střet zájmů, zbaví se holdingu Agrofert a médií a odvolá ministryni spravedlnosti Marii Benešovou (za ANO), anebo ať sám odstoupí. V opačném případě vypukne další vlna protestů. Na dnešní tiskové konferenci to řekl předseda spolku Mikuláš Minář. Demonstrace začne ve 14:00.</p>
      <slideshow>
        <figure>
          <img src="https://i3.cn.cz/6/1573482869_P201911110659701.jpg"/>
        </figure>
        <figure>
          <img src="https://i3.cn.cz/6/1567592850_P201909040437501.jpg"/>
        </figure>
        <figure>
          <img src="https://i3.cn.cz/6/1566417550_P201908210965801.jpg"/>
        </figure>
        <figure>
          <img src="https://i3.cn.cz/6/1566417448_P201908210964801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>"Nejvážnějším důvodem k nespokojenosti je pokračující obrovský střet zájmů premiéra. Místo, aby sloužil občanům, stará se o vlastní prospěch. Andrej Babiš zneužívá svoji mediální moc, aby si získal a udržel moc politickou. Následně zneužívá moc politickou, aby podpořil svůj byznys. A ještě se nestydí prohlašovat, že na svěřenské fondy, v jejichž kontrolní radě sedí jeho manželka a blízcí přátelé, nemá žádný vliv," řekl Minář.</p>
      <p>Babiš začátkem roku 2017 převedl akcie svých firem kvůli zákonu o střetu zájmů do svěřenských fondů. Podle svých kritiků se ale od holdingu Agrofert, který dříve vlastnil, neodstřihl, stále jej ovlivňuje a má zájem na jeho výsledcích.</p>
      <figure>
        <iframe src="https://player.vimeo.com/video/372182590" width="640" height="360" data-service="Vimeo" scrolling="no"/>
      </figure>
      <p>"Z těchto důvodů dáme Andreji Babišovi na Letenské pláni ultimátum: buď k určitému datu vyřeší svůj střet zájmů, zbaví se Agrofertu včetně médií a odvolá Marii Benešovou z funkce ministryně spravedlnosti, anebo ať odstoupí z premiérské funkce. Pokud tak neučiní, vypukne další vlna silnějších a kreativnějších protestních akcí po celé republice," dodal Minář.</p>
      <p>Dosud podle něj spolek spíše říkal, proti čemu je a co nechce. "Na Letné jasně pojmenujeme, co chceme a pro co jsme. Budou to elementární principy zdravé demokracie, k nimž se bude moci svým podpisem připojit každý, kdo se s nimi ztotožní. Tuto novou podpisovou výzvu bude každý moct podepsat v sobotu od 17:11 na <a href="http://www.milionchvilek.cz/">www.milionchvilek.cz</a>," uvedl. Minář také řekl, že Milion chvilek se nestane politickou stranou.</p>
      <p>Na Letné podle místopředsedy Milionu chvilek Benjamina Rolla zazní několik dalších výzev. Spolek se obrátí na opoziční demokratické strany a vyzve je ke třem věcem. Jednou z nich je to, aby nalezly řešení problému oslabených voličských hlasů. "Kvůli přílišné roztříštěnosti opozice mají hlasy občanů mnohem slabší váhu," řekl Roll s tím, že přestože ANO, SPD a KSČM v posledních volbách do Sněmovny v roce 2017 obdržely podobný počet hlasů jako zbytek parlamentních stran, získaly výrazně větší počet mandátů.</p>
      <p>Kromě toho chtějí zástupci spolku na protestu blíže představit čtyři důvody pro další potenciální protesty. Jsou jimi snaha o politické ovládnutí justice například odvoláním nejvyššího státního zástupce Pavla Zemana či snaha o politické ovládnutí veřejnoprávních médií. Protesty by podle Rolla mohly nastat také v případě, že Česko bude poškozeno Babišovým střetem zájmů například ztrátou unijních peněz, nebo pokud by prezident Miloš Zeman udělil premiérovi abolici, kdyby bylo obnoveno pravomocně zastavené stíhání v kauze Čapí hnízdo. Babiš už dříve opakovaně tvrdil, že by abolici nepřijal.</p>
      <p>Na sobotním protestu vystoupí biskup Václav Malý, signatářka Charty 77 Dana Němcová či Jana Filipová, která Babiše žalovala kvůli výroku o demonstrantech. Soud nepravomocně rozhodl o omluvě, Babiš se proti verdiktu odvolal. Demonstraci podpoří také sedláci, kteří přijedou do Prahy na traktorech.</p>
      <p>Podle Veroniky Vendlové se tento týden konají demonstrace také v zahraničí, například v Koreji, Bruselu, Londýně či Paříži. "Zatím jde o 41 míst, což je dvakrát víc než v červnu," řekla. Den po sobotní akci se konají události v regionech, podle Vendlové se k dnešku zaregistrovalo 136 českých měst a obcí, třeba Brno, Plzeň, Olomouc nebo Ústí nad Labem.</p>
      <p>Dosavadní protesty, které Milion chvilek pořádal proti Babišovi a za nezávislost justice, vyvrcholily červnovou demonstrací na Letné, která byla největší od roku 1989. Podle organizátorů na ni dorazilo čtvrt milionu lidí, podle operátora T-Mobile 283.000 lidí, policie hovořila o zhruba 200.000 lidí.</p>
    </article>
  </body>
</html>