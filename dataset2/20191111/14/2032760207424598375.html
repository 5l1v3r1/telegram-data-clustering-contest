<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89283"/>
    <meta property="og:site_name" content="Denník politika"/>
    <meta property="article:published_time" content="2019-11-11T14:35:07+00:00"/>
    <meta property="og:title" content="Súd presunul termín pojednávania v kauzy prípravy vraždy Volzovej"/>
    <meta property="og:description" content="11.11.2019 (Webnoviny.sk) – Ďalšie pojednávanie v kauze údajnej objednávky vraždy podnikateľky Silvie Volzovej sa uskutoční až v januári. Ako agentúru SITA informoval hovorca bratislavských súdov Pavol Adamčiak, Okresný súd Bratislava II zrušil pojednávanie vytýčené na 13. decembra pre zdravotné dôvody na strane predsedu senátu."/>
  </head>
  <body>
    <article>
      <h1>Súd presunul termín pojednávania v kauzy prípravy vraždy Volzovej</h1>
      <address><time datetime="2019-11-11T14:35:07+00:00">11 Nov 2019, 14:35</time> by <a rel="author">Webnoviny</a></address>
      <p>11.11.2019 (Webnoviny.sk) – Ďalšie pojednávanie v kauze údajnej objednávky vraždy podnikateľky Silvie Volzovej sa uskutoční až v januári. Ako agentúru SITA informoval hovorca bratislavských súdov Pavol Adamčiak, Okresný súd Bratislava II zrušil pojednávanie vytýčené na 13. decembra pre zdravotné dôvody na strane predsedu senátu.</p>
      <h3>Sprísnené podmienky</h3>
      <p><i>„Okresný súd Bratislava II vytýčil nový termín hlavného pojednávania na 24. januára,“</i> povedal. V prípade čelia obžalobe bývalý riaditeľ televízie Markíza a obchodný partner Volzovej Pavol R. a tiež odsúdení príslušníci podsvetia Mikuláš Černák, Miloš Kaštan a Róbert Lališ.</p>
      <p>Pojednávanie sa uskutočňuje za sprísnených bezpečnostných podmienok v bratislavskom Ústave na výkon väzby a výkon trestov odňatia slobody.</p>
      <p>Podľa obžaloby Pavol R. v roku 1997 navštívil Mikuláša Černáka v Banskej Bystrici s tým, aby Volzovú uniesli, donútili ju prepísať svoj podiel v spoločnosti Markíza – Slovakia na neho a potom ju odstránili. Pavol R. obvinenie odmieta.</p>
      <p>Vo svojej výpovedi pred súdom v máji pripomenul, že akúkoľvek zmenu vo vlastníckej štruktúre spoločnosti Markíza – Slovakia, ktorú spoluvlastnil s Volzovou, by musela odobriť licenčná rada.</p>
      <h3>Podiel na skutku popiera aj Lališ</h3>
      <p>Ak by, ako sa tvrdí v obžalobe, Volzovú niekto prinútil prepísať na neho jej podiel a následne by ju zlikvidoval, rada by ju nemohla vypočuť. To totiž podľa neho prikazoval zákon. V tom prípade by spoločnosť mohla prísť o vysielaciu licenciu.</p>
      <p>Týmto je podľa neho vyvrátený argument obžaloby, že by z jej smrti mal finančný prospech. <i>„To nemá žiadnu logiku, to by som musel byť psychicky chorý,“</i> skonštatoval. Podiel na skutku popiera aj odsúdený šéf sýkorovcov Róbert Lališ zvaný Kýbel.</p>
      <p>Ten mal podľa obžaloby zabezpečiť sledovanie Volzovej. Celá vec sa nakoniec neuskutočnila, keďže Mikuláša Černáka vzali do väzby. Černák s Kaštanom naopak účasť na skutku pripustili, pričom Černák sa Volzovej na septembrovom pojednávaní aj ospravedlnil.</p>
      <p>Viac k témam: <a href="https://www.webnoviny.sk/tag/sud/"><u>súd</u></a><br/>Zdroj: Webnoviny.sk – <a href="https://www.webnoviny.sk/sud-presunul-termin-pojednavania-v-kauzy-pripravy-vrazdy-volzovej/"><u>Súd presunul termín pojednávania v kauzy prípravy vraždy Volzovej</u></a> © SITA Všetky práva vyhradené.</p>
    </article>
  </body>
</html>