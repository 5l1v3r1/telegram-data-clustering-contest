<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Posreshtnaha-noviya-kmet-na-Iztochen-s-pita-i-med-912922"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T14:38:00+00:00"/>
    <meta property="og:title" content="Посрещнаха новия кмет на &quot;Източен&quot; с пита и мед"/>
    <meta property="og:description" content="Новоизбраният кмет на &quot;Източен“ Иван Стоянов бе посрещнат от екипа на районната администрация с пита..."/>
  </head>
  <body>
    <article>
      <h1>Посрещнаха новия кмет на "Източен" с пита и мед</h1>
      <address>
        <time datetime="2019-11-11T14:38:00+00:00">11 Nov 2019, 14:38</time>
      </address>
      <p>Новоизбраният кмет на "Източен“ <a href="https://www.plovdiv24.bg/novini/persons/4508.html">Иван Стоянов</a> бе посрещнат от екипа на районната администрация с пита и мед, а за да му е спорна работата, лиснаха менче с вода.</p>
      <p>Той беше представен от досегашния кмет <a href="https://www.plovdiv24.bg/novini/persons/5076.html">Николай Чунчуков</a> и се ръкува с всеки един от служителите, а отец Ангел от черквата "Свети Пророк Илия“ отслужи водосвет за здраве и успехи за благото на жителите на района.</p>
      <p><a href="https://www.plovdiv24.bg/novini/persons/4508.html">Иван Стоянов</a> благодари за свършените добри неща при управлението на ГЕРБ в района през последните 12 години в мандатите на неговите предшественици <a href="https://www.plovdiv24.bg/novini/persons/1225.html">Иван Тотев</a>, Петър Петров и <a href="https://www.plovdiv24.bg/novini/persons/5076.html">Николай Чунчуков</a>. Той увери, че ще продължи да надгражда постигнатото досега, като основната му цел е живеещите в "Източен“ да се гордеят със своя район. "От моя страна ще имате пълна подкрепа за добрите неща и енергия, която да ви даде самочувствие за съвместната ни работа“, заяви новият кмет.</p>
      <p><a href="https://www.plovdiv24.bg/novini/persons/4508.html">Иван Стоянов</a> благодари на целия екип на ГЕРБ в "Източен“, който вложи много сили в предизборната кампания. На кратката церемония за встъпването му в длъжност дойдоха областният координатор на ГЕРБ и два мандата кмет на Пловдив <a href="https://www.plovdiv24.bg/novini/persons/1225.html">Иван Тотев</a>, започнал политическата си кариера като кмет на район "Източен“, общинските съветници Златин Велев, Христина Кашилска и Емил Русинов, членове и симпатизанти на ГЕРБ.</p>
    </article>
  </body>
</html>