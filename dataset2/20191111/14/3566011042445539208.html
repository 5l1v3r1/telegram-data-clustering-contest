<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546479.html/%D9%88%D8%B9%D8%AF%D9%87-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D8%B2%D9%85%DB%8C%D9%86-%D9%85%D8%B4%D8%A7%D8%BA%D9%84-%D8%A2%D9%84%D8%A7%DB%8C%D9%86%D8%AF%D9%87-%D8%AF%D9%88-%D8%B3%D8%A7%D9%84%D9%87-%D8%B4%D8%AF-%D9%86%DA%AF%D8%A7%D9%87-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D9%85%D8%AD%D9%88%D8%B1-%D8%A8%D9%87-%D8%B4%D9%87%D8%B1%DA%A9-%D8%AE%D9%88%D8%AF%D8%B1%D9%88--%D9%85%D8%A7%D9%86%D8%B9-%D8%AA%D8%AD%D9%82%D9%82-%D8%A7%D9%87%D8%AF%D8%A7%D9%81-%D8%A2%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:54:00+00:00"/>
    <meta property="og:title" content="وعده استاندار مرکزی برای تعیین تکلیف زمین مشاغل آلاینده دو ساله شد/نگاه سرمایه گذاری محور به شهرک خودرو، مانع تحقق اهداف آن است"/>
    <meta property="og:description" content="رئیس اتاق اصناف استان مرکزی گفت: بیش از دوسال از وعده استاندار مرکزی برای تعیین تکلیف شدن زمین مشاغل آلاینده می گذرد ولی هنوز اقدامی انجام نشده است."/>
  </head>
  <body>
    <article>
      <h1>وعده استاندار مرکزی برای تعیین تکلیف زمین مشاغل آلاینده دو ساله شد/نگاه سرمایه گذاری محور به شهرک خودرو، مانع تحقق اهداف آن است</h1>
      <h2>رئیس اتاق اصناف استان مرکزی:</h2>
      <address>
        <time datetime="2019-11-11T14:54:00+00:00">11 Nov 2019, 14:54</time>
      </address>
      <p>رئیس اتاق اصناف استان مرکزی گفت: بیش از دوسال از وعده استاندار مرکزی برای تعیین تکلیف شدن زمین مشاغل آلاینده می گذرد ولی هنوز اقدامی انجام نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از <a href="http://diyareaftab.ir/">دیار آفتاب</a>؛جمشید زند رئیس اتاق اصناف استان مرکزی امروز در کارگروه طرح جامع کاهش آلودگی هوای شهر اراک گفت: بیش از دوسال از وعده استاندار مرکزی برای تعیین تکلیف شدن زمین مشاغل آلاینده می گذرد ولی هنوز اقدامی انجام نشده است.</p>
      <p>وی با انتقاد از روند احداث شهرک خودرو اظهار کرد: متأسفانه احداث شهرک خودرو با نگاه سرمایه‌گذاری انجام شده و نگاه اینکه این شهرک بتواند آلودگی شهر را کاهش دهد وجود ندارد و لذا ۷۵ درصد مالکین به عنوان سرمایه گذار اقدام به خرید واحد در شهرک خودرو کرده اند در این صورت نمی توان شاهد اقدام مثبتی برای کاهش آلودگی هوا باشیم.</p>
      <p>رئیس اتاق اصناف استان مرکزی با انتقاد از کسانی که برای مشاغل آلاینده تعبیر مزاحم را به کار می برند گفت: این مشاغل مزاحم نیستند چراکه ما برای آنها مزاحمت ایجاد می کنیم و آنها را مزاحم خطاب می کنیم بلکه آنها آلاینده هستند و باید تصمیمات سازنده برای رفع آلایندگی آنها اتخاذ کنیم.</p>
      <p>وی با بیان پیشنهاداتی برای استقبال صنوف از شهرک خودرو افزود: می توان با احداث پارکینگ جامع، راه اندازی جمعه بازار و ایجاد بسته های تشویقی این روند را تسریع دهیم و شرکت آرمان سازه و شهرداری اراک برای احداث فازهای بعدی باید یک سری طرح ها برای ایجاد انگیزه پیش بینی کنند.</p>
      <p>معاون دادستان اراک:</p>
      <p>
        <b>به دلیل کمبود امکانات در شهرک خودرو صنوف آلاینده برای انتقال ترغیب نمی شوند</b>
      </p>
      <p>صالحی معاون دادستان اراک در این جلسه با اشاره به کمبودهای شهرک خودرو اراک گفت: به دلیل نبود و یا کمبود امکانات در شهرک خودرو اصناف مربوطه برای انتقال ترغیب نمی شوند.</p>
      <p>وی با تأکید بر اینکه هدف اصلی شهرک خودرو سود نبوده و این شهرک برای کاهش آلودگی شهر اراک احداث شده گفت: نیاز است یک دخالت حاکمیتی در شهرک خودرو و آن هم برای تعیین یک نرخ واحد ایجاد شود تا همه بتوانند با یک قیمت مشترک از این واحدها استفاده کنند.</p>
      <p>صالحی برطرف شدن معایب و ضعف های فاز اول در فازهای بعدی را لازم و ضروری خواند و افزود: دستگاه قضایی آمادگی جدی را دارد که در صورت برطرف شدن معایب این انتقال را انجام دهد چراکه استفاده از قوه قهریه برای شهرک خودرو پاسخگو نیست.</p>
      <p>فرماندار اراک:</p>
      <p>
        <b>شناسایی عوامل آلایندگی در ۵ نقطه شهر اراک</b>
      </p>
      <p>بختیاری فرماندار اراک نیز در این جلسه با بیان اینکه باید در پنج نقطه مهم اراک عوامل آلودگی را شناسایی کنیم گفت: سایر عوامل بیماری زا در نقاط مختلف باید بررسی شوند و با توجه به روشهای علمی که در دنیا کاربرد دارد باید برای رفع آنها بکوشیم.</p>
      <p>وی با انتقاد از کسانی که هوای شهر اراک را سرطان زا می دانند خاطرنشان کرد: متأسفانه به دلیل وجود بیمارستان آیت الله خوانساری افرادی که در اینجا فوت می شوند به نام اراک تمام می شود ولی امروز باید بگوییم طبق گزارشات و بررسی های علمی میزان نرم سرطان در شهر اراک از میانگین کشوری پایین تر است و هیچ گونه نگرانی در خصوص سرطان زا بودن شهر اراک وجود ندارد.</p>
      <p>انتهای پیام/</p>
      <p> </p>
    </article>
  </body>
</html>