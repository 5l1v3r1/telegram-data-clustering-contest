<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639447/%D8%B7%D9%84%D8%A7%D9%87%D8%A7%DB%8C-%D8%AE%D8%B2%D8%A7%D9%86%D9%87-%D8%AF%D8%B1-%D8%A7%D8%AE%D8%AA%DB%8C%D8%A7%D8%B1-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D9%82%D8%B1%D8%A7%D8%B1-%DA%AF%DB%8C%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T14:58:00+00:00"/>
    <meta property="og:title" content="طلاهای خزانه در اختیار تولیدکنندگان قرار گیرد"/>
    <meta property="og:description" content="نایب رییس اول اتحادیه فروشندگان و سازندگان طلا، جواهر، نقره و سکه تهران گفت: موضوع مالیات بر ارزش افزوده به صنعت طلای کشور تحمیل شده و ..."/>
  </head>
  <body>
    <article>
      <h1>
        <a href="https://www.bultannews.com/fa/news/639447/%D8%B7%D9%84%D8%A7%D9%87%D8%A7%DB%8C-%D8%AE%D8%B2%D8%A7%D9%86%D9%87-%D8%AF%D8%B1-%D8%A7%D8%AE%D8%AA%DB%8C%D8%A7%D8%B1-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D9%82%D8%B1%D8%A7%D8%B1-%DA%AF%DB%8C%D8%B1%D8%AF">طلاهای خزانه در اختیار تولیدکنندگان قرار گیرد</a>
      </h1>
      <h2>نایب رییس اول اتحادیه فروشندگان و سازندگان طلا، جواهر، نقره و سکه تهران گفت: موضوع مالیات بر ارزش افزوده به صنعت طلای کشور تحمیل شده و ...</h2>
      <address><time datetime="2019-11-11T14:58:00+00:00">11 Nov 2019, 14:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مسعود یزدانی امروز (دوشنبه) در نشست خبری اظهار کرد: اگر اجازه دهند<b> ماشین‌آلات جدید</b> وارد کشور شده و مواد اولیه به سهولت وارد شود، صنعت طلا و ارزآوری حاصل از آن، می‌تواند جایگزین درآمد نفتی شود؛ به خصوص اینکه قرار است نفت در بودجه سال ٩٩ کشور جایگاهی نداشته باشد.</p>
      <p>وی با بیان اینکه طلاهای موجود در خزانه باید در اختیار تولیدکنندگان قرار گیرد، گفت: بانک مرکزی و دولت می‌تواند با دریافت وثایق لازم از تولیدکنندگان، طلاهای موجود در خزانه را به صورت امانت با لحاظ کردن شرایط به آنها بسپارد و سر یکسال همان طلا را به خزانه برگرداند. این در حالی است که یک کیلو طلا ١٥ درصد ارزش افزوده برای کشور دارد.</p>
      <p>همچنین ابراهیم محمدولی - رییس اتحادیه فروشندگان و سازندگان طلا، جواهر، نقره و سکه تهران - اظهار کرد: صنعت طلا و جواهر که دارای توانایی‌های بسیاری همچون اشتغال‌زایی، ارزآوری، تولید، واردات مواد اولیه و صادرات مصنوعات طلاست، چند سالی است که دچار موانع و ایرادهایی همچون ماده‌ها و آیین‌نامه‌ها شده که نبودشان بهتر از بودنشان است و این موانع باعث شده رکود عجیب در بخش تولید ایجاد شود؛ به خصوص اینکه صادرکنندگان مصنوعات طلا که قصد حضور در بازارهای صادراتی را دارند، به دلیل کاغذبازی های ناشی از این موانع، از صادرات باز می‌مانند.</p>
      <p>وی با بیان اینکه بحث ارزش افزوده، عمده مانعی است که گریبانگیر صنعت طلا و جواهر شده، گفت: مالیات طلا و جواهر از زمان مجلس قبل ایجاد شده و با وجود رایزنی‌های صورت گرفته با سازمان‌های مختلف همچنان اندرخم کوچه‌های مجلس است. سوال این جاست که بعد از این همه سال، چرا نتوانسته‌اند ارزش افزوده را از طلا و جواهر بردارند.</p>
      <p>رییس اتحادیه صنف فروشندگان و سازندگان طلا، جواهر، نقره و سکه تهران تصریح کرد: اینگونه رفتارها در صنعت طلا و جواهر مشکل‌زا است و امروز در بازار داخلی، تولیدکنندگان و خریداران را دچار مشکل کرده است؛ چرا که این صنعت نیازمند تولید و فروش لحظه‌ای است. نگه داشتن کالاها در انبار گمرکات مانع از ارزآوری می‌شود.</p>
      <p>محمدولی گفت: پیشنهاد ما برای فعالیت آنلاین معامله طلا، دستورالعمل مشخصی است، چرا که باید اماکن، اتحادیه و سازمان صنعت، معدن و تجارت بر عملکرد آن نظارت داشته باشند. البته از سوی واحدهای بازرسی هم باید هر ۱۰ روز یک بار از آن بازرسی شود. این در حالی است که ظرفیت یک واحد فروش سکه ٥٠ سکه است ولی ٢٠٠٠ سکه می‌فروشد؛ پس باید بر عملکرد آن نظارت کرد.</p>
    </article>
  </body>
</html>