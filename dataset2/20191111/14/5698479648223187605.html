<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/turkey-key-syrian-white-helmets-backer-found-dead-in-istanbul"/>
    <meta property="og:site_name" content="euronews"/>
    <meta property="article:published_time" content="2019-11-11T14:15:21+00:00"/>
    <meta property="og:title" content="جسد بنیان‌گذار کلاه سفیدهای سوریه در ترکیه پیدا شد"/>
    <meta property="og:description" content="کلاه سفیدها در جریان حملات بی‌شمار نیروهای روسیه و ارتش سوریه در مناطق زیر کنترل شورشیان، جان هزاران تن از شهروندان غیرنظامی سوریه را نجات دادند."/>
  </head>
  <body>
    <article>
      <h1>جسد بنیان‌گذار کلاه سفیدهای سوریه در ترکیه پیدا شد</h1>
      <address><time datetime="2019-11-11T14:15:21+00:00">11 Nov 2019, 14:15</time> by <a rel="author">یورونیوز فارسی </a></address>
      <p>جسد جیمز لومزوریه، بنیان‌گذار «می‌دی رسکیو»، سازمانی که گروه «کلاه سفیدهای سوریه» را ایجاد کرده بود، در استانبول کشف شد.</p>
      <p>همسایه لومزوریه گفته است که کالبد بی‌جان او بامداد دوشنبه ۲۰ آبان نزدیک خانه‌اش در محله بیگ‌اوغلوی استانبول پیدا شده است. یک دیپلمات نیز ضمن تأیید این موضوع به خبرگزاری رویترز گفته شرایطی که منجر به مرگ این فرد شده مشخص نیست.</p>
      <p>گروه کلاه‌سفیدها که نام رسمی آنها «نیروهای دفاع مدنی سوریه» است، به هدف نجات جان شهروندان در جریان جنگ داخلی سوریه تشکیل شد. آنها در جریان حملات بی‌شمار نیروهای روسیه و ارتش سوریه در مناطق زیر کنترل شورشیان، جان هزاران تن از شهروندان غیرنظامی را نجات دادند.</p>
      <p>«می‌دی رسکیو» یک سازمان غیرانتفاعی است که در آمستردام، پایتخت هلند و استانبول دفتر دارد. هزینه فعالیت‌های این تشکیلات را سازمان ملل متحد و چند کشور تأمین می‌کنند. این سازمان هنوز به این خبر واکنشی نشان نداده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/10/06/white-helmet-rescuers-fair-game-for-ruthless-syrian-regime-says-founder">کلاه سفیدهای سوریه چه کسانی هستند؟</a>
        </li>
        <li>
          <a href="https://farsi.euronews.com/2017/02/27/the-white-helmets-volunteer-civil-defence-film-in-syria-wins-oscar">«کلاه سفیدها»، برنده جایزه اسکار بهترین فیلم مستند</a>
        </li>
      </ul>
    </article>
  </body>
</html>