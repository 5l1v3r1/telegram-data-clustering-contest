<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/pnl-isi-va-numi-propria-conducere-la-transelectrica-din-decembrie-18568545"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T14:10:42+00:00"/>
    <meta property="og:title" content="PNL îşi va numi propria conducere la Transelectrica din decembrie"/>
    <meta property="og:description" content="Solicitarea de completare a ordinii de zi pentru adunarea acţionarilor din 26 noiembrie, transmisă Bursei de Valori Bucureşti, prevede introducerea unui punct referitor la &quot;numirea unor membri provizorii ai Consiliului de Supraveghere al CNTEE Transelectrica S.A. începând cu data de 30 noiembrie 2019 şi stabilirea duratei mandatului&quot;. Asta în condiţiile în care exista deja pe lista acţionarilor un punct cu privire la numirea membrilor CS al Transelectrica. SGG a preluat de la Ministerul Economiei compania naţională pentru a separa activitatea de transport de cea de producţie după comasarea Energiei cu Economia."/>
  </head>
  <body>
    <article>
      <h1>PNL îşi va numi propria conducere la Transelectrica din decembrie</h1>
      <address><time datetime="2019-11-11T14:10:42+00:00">11 Nov 2019, 14:10</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Solicitarea de completare a ordinii de zi pentru adunarea acţionarilor din 26 noiembrie, transmisă Bursei de Valori Bucureşti, prevede introducerea unui punct referitor la "numirea unor membri provizorii ai Consiliului de Supraveghere al CNTEE Transelectrica S.A. începând cu data de 30 noiembrie 2019 şi stabilirea duratei mandatului". Asta în condiţiile în care exista deja pe lista acţionarilor un punct cu privire la numirea membrilor CS al Transelectrica. SGG a preluat de la Ministerul Economiei compania naţională pentru a separa activitatea de transport de cea de producţie după comasarea Energiei cu Economia.</p>
      <p>"Pentru aplicarea legii 109 pe 2011 privind guvernanţa corporativă s-au făcut dosarele, s-au trimis la cel care le vizează, este în curs operaţiunea. Dar, din câte ştiu, s-a hotărât să nu se mai prelungească mandatul actualului Consiliu de Supraveghere, iar Secretariatul General al Guvernului a numit alţi oameni acolo, pentru că actualul Consiliu de Supraveghere îşi încheie mandatul la 30 noiembrie", spune sursa.</p>
      <p>În 25 septembrie, compania a anunţat demararea procesului de recrutare pentru posturile de membri permanenţi în CS al transportatorului national de electricitate, fiind preconizată atunci ieşirea din provizorat după mai mulţi ani în care investiţiile au trenat ca urmare a succedării mai multor echipe manageriale şi administrative.</p>
      <p>Totuşi, încă din octombrie, în contextul atunci probabilei investiri a Guvernului liberal şi trecerii în opoziţie a PSD, era preconizată în piaţă o nouă perioadă de provizorat la Transelectrica. În prezent, provizoratul în boardul Transelectrica este asigurat de Mircea Coşea, cu funcţia de preşedinte al CS, alături de Florin Radu Ciocănelea (fost consilier pe probleme de energie al Vioricăi Dăncilă), Petru Tărniceru (şef serviciu Administraţia Naţională Apele Române), Ionică Bădilă (fost director economic adjunct Hidroserv), precum şi Adrian Mitroi (fost consilier al ministrului Economiei Nicolae Bădălău), Virginia Mihaela Toader (secretar de stat Ministerul Fondurilor Europene) şi Mihaela Constantinovici (consilier personal al fostului ministru al Justiţiei, Ana Birchall).</p>
      <p>Acţionarul majoritar al companiei, SGG, motivează decizia de ducere a companiei înapoi în provizorat spunând că societatea "nu a primit propuneri privind candidaţii pentru posturile de membru al Consiliului de Supraveghere". Din această cauză, la care se adaugă expirarea termenului pentru transmiterea de către acţionari a unor astfel de propuneri, se spune că nu sunt întrunite condiţiile pentru adoptarea unei hotărâri ce vizează alegerea membrilor permanenţi ai CS.</p>
      <p>Termenul de transmitere a propunerilor respective a expirat la 8 noiembrie.</p>
      <p>Compania are asumat un volum de investiţii pentru reţelele electrice de transport de 1,2 miliarde de lei în actuala perioadă de reglementare, 2019 - 2023, din care 0,89 miliarde de lei în proiecte interne (obiective noi, retehnologizări, etc), şi 0,34 miliarde de lei în proiecte de interconexiune la nivel european. Dacă companiile ce şi-au asumat investiţii nu le realizează, acestea riscă amenzi de până la 10% din cifra de afaceri.</p>
      <p>În primele şase luni ale anului, Transelectrica, a obţinut un profit net de 30 de milioane de lei, în scădere cu 69% faţă de perioada similară a anului trecut.</p>
    </article>
  </body>
</html>