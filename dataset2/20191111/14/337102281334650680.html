<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D8%A7%D8%B3%D9%BE%D8%A7%D9%86%DB%8C%D8%A7-%D8%AD%D8%B2%D8%A8-%D8%B3%D9%88%D8%B3%DB%8C%D8%A7%D9%84%DB%8C%D8%B3%D8%AA-%D9%BE%DB%8C%D8%B4%D8%AA%D8%A7%D8%B2-%D8%B4%DA%A9%D9%86%D9%86%D8%AF%D9%87%D8%8C-%D8%B1%D8%A7%D8%B3%D8%AA%E2%80%8C%D8%A7%D9%81%D8%B1%D8%A7%D8%B7%DB%8C-%D9%BE%DB%8C%D8%B4%D8%B1%D9%81%D8%AA-%DA%86%D8%B4%D9%85%DA%AF%DB%8C%D8%B1-%D8%AF%D8%A7%D8%B4%D8%AA-20191111/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-11T14:44:05+00:00"/>
    <meta property="og:title" content="انتخابات در اسپانیا: حزب سوسیالیست پیشتاز &quot;شکننده&quot;، راست‌افراطی پیشرفت چشمگیر داشت"/>
    <meta property="og:description" content="حزب راست‌افراطی &quot;وکس&quot; در انتخابات اخیر پارلمانی اسپانیا به موفقیت چمشگیری دست یافت اگر چه حزب سوسیالیست این کشور به رهبری اسپانیا توانست پیشتازی &quot;شکننده&quot; خود را در این انتخابات حفظ کند. شهروندان اسپانیا، روز یک‌شنبه دهم نوامبر، برای چهارمین بار طی..."/>
  </head>
  <body>
    <article>
      <h1>انتخابات در اسپانیا: حزب سوسیالیست پیشتاز "شکننده"، راست‌افراطی پیشرفت چشمگیر داشت</h1>
      <address>
        <time datetime="2019-11-11T14:44:05+00:00">11 Nov 2019, 14:44</time>
      </address>
      <p>
        <b>حزب راست‌افراطی "وکس" در انتخابات اخیر پارلمانی اسپانیا به موفقیت چمشگیری دست یافت اگر چه حزب سوسیالیست این کشور به رهبری اسپانیا توانست پیشتازی "شکننده" خود را در این انتخابات حفظ کند. شهروندان اسپانیا، روز یک‌شنبه دهم نوامبر، برای چهارمین بار طی چهار سال گذشته به پای صندوق‌های رای رفتند تا شاید این بار به بحران سیاسی در کشور پایان دهند. حزب پدرو سانچز که در انتخابات ماه آوریل گذشته پیروز شد، بدلیل عدم کسب کرسی‌های لازم در پارلمان نتوانست تشکیل دولت دهد و شهروندان اسپانیا شش ماه پس از این انتخابات برای پایان دادن به بحران سیاسی در کشور بار دیگر به پای صندوق‌های رای رفتند.</b>
      </p>
      <p>حزب سوسیالیست اسپانیا به رهبری پدرو سانچز، نخست‌وزیر کنونی که پیشتاز این انتخابات بود با کسب ۱۲۰ کرسی از مجموع ۳۵۰ کرسی پارلمان برای تشکیل دولت به ائتلاف با دیگر احزاب نیاز دارد.</p>
      <p>تعداد کرسی‌های حزب سوسیالیست نسبت به دور گذشته کاهش یافته است. در دور پیشین، این حزب ۱۲۳ کرسی پارلمان را بدست آورده بود.</p>
      <p>حزب محافظه‌کار مردم، که در انتخابات پیشین تنها ۶۶ کرسی پارلمان را کسب کرده بود در این دور از انتخابات با کسب ۸۸ کرسی از موقعیت بهتری نسبت به دور پیشین برخوردار شده است.</p>
      <p>اما حزب راست‌افراطی "وکس" که از دسامبر گذشته (۲۰۱۸) و با انتقادهای وسیع نسبت به مهاجرت‌ها به‌ویژه در مناطق جنوبی اسپانیا، زلزله‌ای سیاسی در کشور بر پا کرده، در این دور از انتخابات ۵۲ کرسی پارلمان را بدست آورد. این حزب در دور پیشین انتخابات ۲۴ نماینده به پارلمان فرستاده بود.</p>
      <p>حزب راست میانه "سیودادانوس" ۱۰ کرسی و یکی از احزاب چپ، "پودموس"، هم با کسب ۲۶ کرسی به پارلمان راه یافت.</p>
      <p>در این دور از انتخابات پارلمانی در اسپانیا که با بن‌بست سیاسی در کشور همراه بود، موقعیت احزاب چپ نسبت به احزاب دست‌راستی از افول چشمگیری برخوردار بود. هر چند که پدرو سانچز، نخست‌وزیر کنونی و رهبر حزب سوسیالیست اسپانیا امیدوار بود تا با تشکیل دولتی قدرتمند بتواند به بن‌بست سیاسی در کشور پایان دهد.</p>
    </article>
  </body>
</html>