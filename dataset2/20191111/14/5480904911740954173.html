<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-obvinila-devet-lidi-z-prazskeho-magistratu-kvuli-dotacim/1819748?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T14:24:00+00:00"/>
    <meta property="og:title" content="Policie obvinila devět lidí z pražského magistrátu kvůli dotacím"/>
    <meta property="og:description" content="Praha - Policie minulý týden obvinila devět lidí z pražského magistrátu v souvislosti s rozdělováním dotací pro sport. Kauza souvisí se zásahem Národní centrály proti organizovanému zločinu loni v červnu na magistrátu, uvedl dnes server Seznam Zprávy. Někdejší starosta Vinoře a pražský zastupitel František Švarc (ODS) serveru řekl, že byli obviněni členové komise, jež vybírala projekty, které město podpořilo. Případ dozoruje pražské městské státní zastupitelství."/>
  </head>
  <body>
    <article>
      <h1>Policie obvinila devět lidí z pražského magistrátu kvůli dotacím</h1>
      <address><time datetime="2019-11-11T14:24:00+00:00">11 Nov 2019, 14:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Policie minulý týden obvinila devět lidí z pražského magistrátu v souvislosti s rozdělováním dotací pro sport. Kauza souvisí se zásahem Národní centrály proti organizovanému zločinu loni v červnu na magistrátu, uvedl dnes server Seznam Zprávy. Někdejší starosta Vinoře a pražský zastupitel František Švarc (ODS) serveru řekl, že byli obviněni členové komise, jež vybírala projekty, které město podpořilo. Případ dozoruje pražské městské státní zastupitelství.</p>
      <p>"Ano, máte dobré informace, členům komise byla předána obvinění," řekl <a href="https://www.seznamzpravy.cz/clanek/policie-obvinila-devet-lidi-z-prazskeho-magistratu-jde-o-dotace-do-sportu-82546">serveru</a> Švarc, který v komisi zasedal jako její řadový člen. Své stíhání označil za absurdní.</p>
      <p>Policisté tehdy předvolali k výslechu několik politiků, například nyní již bývalé zastupitele Karla Březinu (ČSSD), Antonína Lébla (ANO), Petra Dolínka (ČSSD) nebo Jiřího Haramula (ANO). Například Březinův advokát Seznamu řekl, že ho klient nekontaktoval, a neví o tom, že by byl obviněn.</p>
      <p>Předsedou komise byl Březina. Podle webových stránek magistrátu byli členy Lébl, Švarc, Haramul, současní zastupitelé Jan Wolf (KDU-ČSL), Stanislav Nekolný (ANO) a Miloš Růžička (STAN) a bývalí zastupitelé Monika Hášová (nestr.) a Petr Bříza (za TOP 09).</p>
      <p>Mluvčí městského státního zastupitelství Aleš Cimbala serveru řekl, že obvinění jsou stíháni kvůli zneužití pravomoci úřední osoby, zjednání výhody při zadání veřejné zakázky a porušení povinnosti při správě cizího majetku.</p>
      <p>Trestní oznámení kvůli možným manipulacím se sportovními dotacemi podala již v květnu 2017 organizace Transparency International (TI) na základě dokumentů a nahrávek od nejmenovaného pracovníka magistrátu. "Z dostupných dokumentů a nahrávek bylo patrné, že některé projekty byly před hodnocením komisí politiky označené jako ty, které mají dostat více bodů, a mají tedy být schválené. Z tohoto důvodu jsme se obrátili na orgány činné v trestním řízení. Vyšetřování logicky zabralo nějakou dobu, ale dnešní obvinění jsou výsledkem tohoto podání," uvedl dnes v tiskové zprávě právník TI Petr Leyer.</p>
      <p>Současný radní pro školství a sport Vít Šimral (Piráti) ČTK sdělil, že nynější vedení města již změnilo způsob rozdělování grantů. "Jednání (komise) jsou veřejná a nyní se nemůže stát, že by přidělené finanční prostředky následně posloužily jinému než původnímu záměru. Když jsem nastupoval na post radního, byl jsem si vědom toho, že se jedná o korupční prostředí. Proto jsem rád, že policie v tomto směru koná a budu jí poskytovat plnou součinnost," uvedl Šimral.</p>
    </article>
  </body>
</html>