<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741148"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T14:00:00+00:00"/>
    <meta property="og:title" content="เมียตชด.ช็อกถูกหมายศาล ฟ้องฉ้อโกงขายที่ดิน300ล."/>
    <meta property="og:description" content="แทบลมจับ!เมียตชด.ช็อก ได้รับหมายศาลถูกฟ้องร่วมกับพวก 23 คน หลอกซื้อขายที่ดินกว่า 300 ล้าน เผยเคยไปกทม.เมื่อปี 57 เท่านั้น ยืนยันไม่เคยทำธุรกรรมใดๆเกี่ยวกับที่ดิน"/>
  </head>
  <body>
    <article>
      <h1>เมียตชด.ช็อกถูกหมายศาล ฟ้องฉ้อโกงขายที่ดิน300ล.</h1>
      <address>
        <time datetime="2019-11-11T14:00:00+00:00">11 Nov 2019, 14:00</time>
      </address>
      <p>
        <b>แทบลมจับ!เมียตชด.ช็อก ได้รับหมายศาลถูกฟ้องร่วมกับพวก 23 คน หลอกซื้อขายที่ดินกว่า 300 ล้าน เผยเคยไปกทม.เมื่อปี 57 เท่านั้น ยืนยันไม่เคยทำธุรกรรมใดๆเกี่ยวกับที่ดิน</b>
      </p>
      <p>เมื่อวันที่ 11 พ.ย. น.ส.วลัยลักษณ์ ศรีจันทร์ อายุ 39 ปี อยู่บ้านเลขที่  97/89 ถนนศรีตรัง ต.กระบี่ใหญ่ อ.เมืองกระบี่ พร้อมด้วยสามี ซึ่งเป็น ตำรวจตระเวนชายแดนที่ 426 กระบี่ ได้เดินทางเข้าแจ้งความกับ พ.ต.ท.ชาตชาย นาคปักษี สารวัตรสอบสวน สภ.เมืองกระบี่ เพื่อขอลงประจำวันไว้เป็นหลักฐานว่า ไม่ได้มีส่วนเกี่ยวข้องใดๆ กับการฟ้องร้องร่วมกันหลอกลวง หลังได้รับหมายศาลของศาลอาญาพระโขนง ว่าเป็นจำเลยที่ 7 ที่ถูกน.ส.ศรีนิตย์ (ไม่ทราบนามสกุล) อายุ 66 ปี ฟ้องร้องในฐานความผิด ฉ้อโกง อาศัยความอ่อนแอแห่งจิตของผู้ถูกหลอกลวงตามคดีหมายเลขดำ ที่ อ.2973/2562 ลงวันที่ 10 ตุลาคม 2562 รวมมูลค่ากว่า 300 ล้านบาท<br/><br/>ทั้งนี้ในหมายของศาล ระบุว่า น.ส.วลัยลักษณ์ ศรีจันทร์ เป็น 1 ใน 23 จำเลยที่ร่วมกันหลอกลวงผู้เสียหายให้ซื้อที่ดินใน ต.สวนหลวง อ.ประเวศ (พระโขนง) กทม. โดยเป็นการร่วมกันลงหุ้นซื้อที่ดินจำนวน 11 โฉนด เนื้อที่ดิน 1 ไร่ 2 งาน 60 ตารางวา ในราคาตารางวาละ 400,000 บาท เพื่อขายให้กับบริษัทจัดสร้างหมู่บ้านจัดสรรชื่อดังในราคาตารางวาละ 500,000 บาท โดยเหตุเกิดตั้งแต่วันที่ 15 พ.ย.60 ถึงวันที่ 14 ก.พ. 61 รวมเงินที่ได้ซื้อที่ดินไป 163 ล้านบาท จากจำนวนเงินที่ร่วมกันซื้อกว่า 300 ล้านบาท แต่ความจริงที่ดินดังกล่าวมีราคาตารางวาละ 30,000 บาทเท่านั้น และการลงหุ้นไม่เป็นความจริง จึงได้ฟ้องร้องซึ่งจำเลยที่ 7 เป็น 1 ใน 23 คน ที่ร่วมกันหลอกลวงเรื่องราคาประเมินและร่วมกับเจ้าของที่ดินซื้อขายที่ดินในราคาที่สูงเกินจริงไปอย่างมาก ศาลนัดไต่สวนวันที่ 13 มกราคม 63 เวลา 13.00 น.<br/><br/>น.ส.วลัยลักษณ์ กล่าวว่า  ตนไม่เคยรู้จักกับผู้ฟ้องร้อง รวมถึงจำเลยในคดีนี้ทั้ง 23 คน และไม่เคยไปทำธุรกรรมใดๆ เกี่ยวกับที่ดินที่ กทม. ไป กทม.ล่าสุดเมื่อปี 57 เท่านั้น และปกติก็เปิดร้านเสริมสวย มีสามีเป็นตำรวจ ตชด.อยู่ที่ ตชด.426 กระบี่ เมื่อวานนี้( 10 พ.ย.)ได้รับหมายศาลดังกล่าวก็ตกใจอย่างมาก<br/><br/>ด้านสามีของนางวลัยลักษณ์  กล่าวว่า หลังรับหมายก็ตกใจเช่นกัน เพราะภรรยาไม่เคยไปทำธุรกรรมใดๆ เกี่ยวกับที่ดิน แต่เมื่อดูชื่อ นามสกุล และหมายเลขบัตรประชาชนในหมายศาลก็ตรงกัน วันนี้ จึงมาลงประจำวันไว้ก่อนว่า ไม่ได้มีส่วนเกี่ยวข้องใดๆ กับคดีนี้ และวันนัดก็จะเดินทางไปที่ศาลแขวงพระโขนง เพื่อพิสูจน์ความจริงว่าไม่ได้มีส่วนเกี่ยวข้องใดๆ ในคดีนี้</p>
    </article>
  </body>
</html>