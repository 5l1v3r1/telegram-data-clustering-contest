<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/certa-holding-se-bo-preimenovala-v-larix-upravljan"/>
    <meta property="og:site_name" content="Primorske novice"/>
    <meta property="article:published_time" content="2019-11-11T14:40:30+00:00"/>
    <meta property="og:title" content="Certa Holding se bo preimenovala v Larix, upravljanje"/>
    <meta property="og:description" content="Delničarji družbe Certa Holding, največji je z nekaj več kot tremi četrtinami delnic podjetje Postojnska jama, so na današnji skupščini sklenili, da se bo družba preimenovala v Larix, upravljanje. Njen sedež se bo ob tem iz Cerknega preselil v Postojno."/>
  </head>
  <body>
    <article>
      <h1>Certa Holding se bo preimenovala v Larix, upravljanje</h1>
      <address><time datetime="2019-11-11T14:40:30+00:00">11 Nov 2019, 14:40</time> by <a rel="author">STA</a></address>
      <p>
        <b>Delničarji družbe Certa Holding, največji je z nekaj več kot tremi četrtinami delnic podjetje Postojnska jama, so na današnji skupščini sklenili, da se bo družba preimenovala v Larix, upravljanje. Njen sedež se bo ob tem iz Cerknega preselil v Postojno.</b>
      </p>
      <figure>
        <img src="https://static.primorske.si/foto/highres/gorica/719266_257-certa_in_hotel-sd.jpg"/>
        <figcaption>Certa Holding je 54,3-odstotni lastnik družbe Certa, ki ima v lasti podjetje Hotel Cerkno - to upravlja z istoimenskim hotelom in s smučiščem Cerkno - ter kobariškega podjetja Tik in četrtine cerkljanskega izdelovalca kuhalnih plošč in termostatov Eta. Foto: Saša Dragoš</figcaption>
      </figure>
      <p><b>CERKNO</b> &gt; Poleg družbe Postojnska jama, ki ima nekaj nad 77-odstotni lastniški delež, sta bila ob koncu leta 2018 po podatkih iz letnega poročila za lani večja lastnika še sklad Alfi s skoraj desetino delnic in podjetje Alea Iacta poslovneža <b>Sergeja Racmana</b> s 4,2-odstotnim deležem. Nekdaj številni manjšinski delničarji družbe, ki obvladuje dva ključna stebra cerkljanskega gospodarstva, imajo medtem v lasti še 8,6 odstotka delnic.</p>
      <p>Kot so sporočili iz Vseslovenskega združenja malih delničarjev (VZMD), katerega predsednik <b>Kristjan Verbič</b> je bil edini predstavnik malih delničarjev na skupščini, so lastniki potrdili preimenovanje podjetja v Larix, upravljanje in selitev sedeža podjetja iz Cerknega v Postojno.</p>
      <h3>Sprememba statuta</h3>
      <p>Ob tem pa so potrdili tudi sklep o spremembah statuta družbe, s katerim se odpravlja omejitev, ki preprečuje, da bi imel posamezni delničar na skupščini več kot deset odstotkov glasovalnih pravic. V VZMD so temu nasprotovali, saj so prepričani, da takšna sprememba ni v interesu 152 manjšinskih delničarjev, ki bi za svoje delnice želeli primerno prodajno ceno oziroma denarno odpravnino. Zaradi tega so vložili tudi izpodbojno tožbo.</p>
      <p>Družba Postojnska jama poslovneža <b>Marjana Batagelja</b>, ki med drugim upravlja s turistično najbolj obiskano slovensko jamo in Predjamskim gradom, je po opozorilih VZMD že zelo blizu pogojem za iztisnitev preostalih malih delničarjev.</p>
      <h3>Manjšinske delničarje iztisnili iz družbe</h3>
      <p>Ob tem v združenju opozarjajo na podoben primer v družbi Certa, kjer je Postojnska jama manjšinske delničarje nedavno že iztisnila iz družbe ter jim ob tem izplačala po njihovem prepričanju zelo nizko denarno odpravnino sedem evrov, zaradi česar je VZMD na okrožno sodišče v Novi Gorici vložil predlog za sodni preizkus denarne odpravnine.</p>
      <p>Certa Holding je sicer 54,3-odstotni lastnik družbe Certa, ki ima v lasti podjetje Hotel Cerkno - to upravlja z istoimenskim hotelom in s smučiščem Cerkno - ter kobariškega podjetja Tik in četrtine cerkljanskega izdelovalca kuhalnih plošč in termostatov Eta. Skupaj Batagelj obvladuje več kot 95 odstotkov lastništva Certe.</p>
    </article>
  </body>
</html>