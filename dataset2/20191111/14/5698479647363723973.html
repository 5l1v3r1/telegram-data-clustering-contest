<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/saudi-aramco-ipo-vulnerable-russia"/>
    <meta property="og:site_name" content="euronews"/>
    <meta property="article:published_time" content="2019-11-11T14:12:46+00:00"/>
    <meta property="og:title" content="روسیه تهدید تازه برای خصوصی‌سازی آرامکو؛ ماه پراضطراب بن سلمان آغاز شد"/>
    <meta property="og:description" content="در شرایط حاضر که بازار نفت به کاهش قیمت گرایش دارد، احتمالا تلاش اعضاء قدرتمند اوپک و اوپک پلاس یعنی روسیه و عراق برای کاهش سطح عمومی تولید بالاست. لذا آرامکو با این تهدید مواجه است که تولید خود را بیش از پیش کاهش دهد. این در حالی است که طی هفته‌های اخیر مدیران این شرکت تلاش بسیاری کرد‌ه‌اند تا میز"/>
  </head>
  <body>
    <article>
      <h1>روسیه تهدید تازه برای خصوصی‌سازی آرامکو؛ ماه پراضطراب بن سلمان آغاز شد</h1>
      <address><time datetime="2019-11-11T14:12:46+00:00">11 Nov 2019, 14:12</time> by <a rel="author">یورونیوز فارسی </a></address>
      <p>پروسه عرضه اولیه سهام شرکت ملی نفت عربستان(آرامکو) در بورس، وارد دوره نفس‌گیری شده، به خصوص برای محمد بن سلمان، ولیعهد عربستان که به موفقیت این خصوصی‌سازی برای تامین مالی اجرای برنامه چشم‌انداز ۲۰۳۰ بسیار دل بسته است.</p>
      <p>آرامکو پس از آن که در ۳ نوامبر گذشته در بورس ریاض(تداول) پذیرش شد، در نوبت ثبت پیشنهاد سرمایه‌گذاران خصوصی و نهادی قرار دارد تا پس از اعلام قیمت پایه آن در تاریخ ۶ دسامبر، درست یک ماه دیگر یعنی در ۱۱ دسامبر آینده معاملات آن آغاز شود.</p>
      <p>معاملاتی که بیش از همه تحت تاثیر چشم‌انداز بازار جهانی و پیش‌بینی قیمت نفت خواهد بود، چشم‌اندازی که در پی برگزاری نشست‌های اوپک و اوپک پلاس در یک ماه پیش‌رو تا حدود شفاف‌تر خواهد شد.</p>
      <p>دبیرخانه اوپک در تازه‌ترین چشم‌اندازی که روز ۵ نوامبر از بازار نفت تا سال ۲۰۴۰ میلادی منتشر کرده، اعلام کرد که تقاضای نفت اعضاء این سازمان تا سال ۲۰۲۳ حدود ۷ درصد کاهش خواهد یافت.</p>
      <p>دبیرخانه اوپک تا سه روز دیگر تازه‌ترین گزارش ماهانه خود را که شامل روزآمدسازی پیش‌بینی بازار در سال ۲۰۲۰ نیز می‌شود، منتشر خواهد کرد.</p>
      <p>این دو گزارش مبنای نشست‌های مهم اوپک در هفته نخست دسامبر خواهد بود. پس از بررسی پایبندی اعضاء به تعهدهای تعیین شده پیشین توسط کمیته مشترک وزارتی، روز ۵ دسامبر یکصد و هفتاد و هفتمین نشست وزراء نفت کشورهای عضو اوپک در وین برگزار خواهد شد. یک روز بعد و همزمان با فرارسیدن موعد اعلام قیمت پایه آرامکو، وزراء نفت کشورهای تولیدکننده نفت عضو و غیر عضو اوپک که به اوپک پلاس شهرت یافته در پایتخت اتریش گرد هم می‌آیند تا در خصوص میزان تولید و سطح قیمت مدنظرشان توافق کنند.</p>
      <p>در شرایط حاضر که بازار نفت به کاهش قیمت گرایش دارد، احتمالا تلاش اعضاء قدرتمند اوپک و اوپک پلاس یعنی روسیه و عراق برای کاهش سطح عمومی تولید بالاست.</p>
      <p>لذا آرامکو با این تهدید مواجه است که تولید خود را بیش از پیش کاهش دهد. این در حالی است که طی هفته‌های اخیر مدیران این شرکت تلاش بسیاری کرد‌ه‌اند تا میزان تاثیر حملات پهپادی و موشکی ماه سپتامبر بر تاسیسات این شرکت را از میان ببرند.</p>
      <p>
        <b>بیشتر بخوانید:</b>
        <a href="https://farsi.euronews.com/2019/09/16/houthi-drone-attack-saudi-arabian-oil-facilities-affects-world-economy">مقایسه افت تولید عربستان با شوک‌های نفتی؛ تاثیر اقتصادی حملات پهپادی</a>
      </p>
      <p>با این وجود عراق نه تنها به توافق کاهش تولید خود پایبند نبوده بلکه رشد تولید نیز داشته ولی عربستان به طور داوطلبانه دو برابر رقم مورد توافق یعنی حدود ۲۳۴ هزار بشکه در روز از تولید خود کاسته است. اما روسیه به ۸۲.۵ درصد تعهد خود در قبال کاهش تولید عمل کرده و بر اساس همین میزان از عمل به توافق پیشین، بار دیگر تلاش خواد کرد تا عربستان را برای کاهش بیشتر سطح تولید تحت فشار قرار دهد.</p>
      <p>چرا که برخی کارشناسان معتقدند توان تولید نفت روسیه در حال کاهش است و این کشور برای حفظ قدرت خود در میان کشورهای عضو اوپک پلاس ناچار از دنبال کردن سیاست کاهش سطح تولید نفت است.</p>
      <p>اما چین و ایالات متحده در آستانه توافق تجاری قرار دارند و موج دوم جهش تولید نفت شیل آمریکا نیز رو به پایان است، لذا هنوز امیدواری هایی برای رشد تقاضای نفت وجود دارد ولی نروژ و برزیل به عنوان دو کشوری که عضو اوپک پلاس نیستند از هم اینک برای افزایش تولید دورخیز کرده‌اند.</p>
      <p>با این وجود عربستان حتی در صورت موفقیت در عرضه اولیه سهام آرامکو از طریق مهار روسیه در آینده نیز برای جلوگیری از سقوط قیمت سهام آرامکو ناگزیر از حفظ همراهی این کشور خواهد بود.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/03/aramco-saudi-arabia-privatization-world-biggest-ipo">بزرگ‌ترین خصوصی‌سازی‌های جهان کدامند؟</a>
      </p>
    </article>
  </body>
</html>