<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741178"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T14:06:00+00:00"/>
    <meta property="og:title" content="ไฟไหม้ห้างสยามสแควร์วัน ควบคุมเพลิงได้แล้ว-ไร้เจ็บ!"/>
    <meta property="og:description" content="รองโฆษกตร. เผยไฟไหม้ชั้น 5 ห้างสยามสแควร์วัน คุมเพลิงได้แล้ว ไม่มีผู้บาดเจ็บหรือเสียชีวิตแต่อย่างใด"/>
  </head>
  <body>
    <article>
      <h1>ไฟไหม้ห้างสยามสแควร์วัน ควบคุมเพลิงได้แล้ว-ไร้เจ็บ!</h1>
      <address>
        <time datetime="2019-11-11T14:06:00+00:00">11 Nov 2019, 14:06</time>
      </address>
      <p>
        <b>รองโฆษกตร. เผยไฟไหม้ชั้น 5 ห้างสยามสแควร์วัน คุมเพลิงได้แล้ว ไม่มีผู้บาดเจ็บหรือเสียชีวิตแต่อย่างใด</b>
      </p>
      <p>เมื่อวันที่ 11 พ.ย. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษกตร. กล่าวถึงความคืบหน้าเหตุเพลิงไหม้ภายในชั้น 5 ของห้างสยามสแควร์วันในพื้นที่ สน.ปทุมวัน ว่า ได้รับรายงานเวลาประมาณ 19.20 น. ได้รับแจ้งเหตุเพลิงไหม้ภายในอาคารห้างสรรพสินค้าสยามสแควร์วัน ชั้นที่ 5 แขวง/เขต ปทุมวัน กรุงเทพฯ เจ้าหน้าที่ตำรวจพร้อมด้วยเจ้าหน้าที่ดับเพลง สำนักป้องกันและบรรเทาสาธารณภัย กรุงเทพมหานคร รถดับเพลิง ได้ร่วมกันควบคุมเพลิงไหม้ พร้อมทั้งอาสาสมัครกู้ภัยและหน่วยกู้ชีพเข้าตรวจสอบที่เกิดเหตุ โดยในเบื้องต้นเจ้าหน้าที่สามารถควบคุมเพลิงไว้ได้แล้ว ไม่มีผู้บาดเจ็บหรือเสียชีวิตแต่อย่างใด<br/>        <br/>ทั้งนี้จากการตรวจสอบในเบื้องต้นสันนิษฐานว่า ต้นเพลิงเกิดมาจากบริเวณร้านอาหารชาบูภายในชั้น 5 ของอาคารที่เกิดเหตุ โดย พนักงานสอบสวน เจ้าหน้าที่ตำรวจฝ่ายสืบสวน และเจ้าหน้าที่ตำรวจพิสูจน์หลักฐานกลาง จะสามารถเข้าตรวจสอบสถานที่เกิดเหตุอย่างละเอียด เพื่อหาสาเหตุการเกิดเพลิงไหม้ในครั้งนี้ว่าต้นเพลิงเกิดจากที่ใดและกลุ่มควันที่เกิดจากเพลิงไหม้นี้เกิดจากสาเหตุใด</p>
      <figure>
        <img src="https://www.dailynews.co.th/admin/upload/20191111/news_ozknGfxSBu211904_533.jpg?v=20191112076?v=3554"/>
      </figure>
      <p>        <br/>รองโฆษกตร. กล่าวอีกว่า ในเบื้องต้นยังไม่ได้รับรายงานว่ามีผู้บาดเจ็บหรือมีผู้สียชีวิตแต่อย่างใด โดยพนักงานสอบสวนจะทำการรวบรวมพยานหลักฐาน หาสาเหตุของการเกิดเพลิงไหม้และดำเนินการตามขั้นตอนของกฎหมายที่เกี่ยวข้องต่อไป อย่างไรก็ตาม พล.ต.อ.จักรทิพย์ ชัยจินดา ผบ.ตร. ได้สั่งการให้เจ้าหน้าที่ตำรวจบูรณาการกับทุกภาคส่วนในการเร่งอพยพ ช่วยเหลือ ประชาชน นักท่องเที่ยว ออกจากบริเวณที่เกิดเหตุโดยเร็วด้วยความปลอดภัยพร้อมกับเจ้าหน้าที่ตำรวจจราจรอำนวยความสะดวกการจราจรโดยรอบให้เกิดการปัญหาจราจรติดขัดน้อยที่สุด ให้ผู้บังคับบัญชาควบคุมสั่งการอย่างใกล้ชิดและเป็นระบบเพื่อสร้างความเชื่อมั่นให้กับประชาชน นักท่องเที่ยว และนักลงทุนในพื้นที่</p>
      <figure>
        <img src="https://www.dailynews.co.th/admin/upload/20191111/news_zoJcHkdTSv211903_533.jpg?v=20191112076?v=5059"/>
      </figure>
    </article>
  </body>
</html>