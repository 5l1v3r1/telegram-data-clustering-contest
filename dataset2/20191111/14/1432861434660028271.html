<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/kapelo-ronaldo-trqbva-da-pokazva-uvazhenie-1405100.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-11T14:11:00+00:00"/>
    <meta property="og:title" content="Капело: Роналдо трябва да показва уважение"/>
    <meta property="og:description" content="Снощи тимът на Ювентус записа труден успех в дербито на кръга срещу Милан Тимът на Маурицио Сари надделя над „росонерите“ с 1:0 с гол на Пауло Дибала в средата на втората част"/>
  </head>
  <body>
    <article>
      <h1>Капело: Роналдо трябва да показва уважение</h1>
      <address><time datetime="2019-11-11T14:11:00+00:00">11 Nov 2019, 14:11</time> by <a rel="author">Sportlive.bg</a></address>
      <p>Снощи тимът на Ювентус записа труден успех в дербито на кръга срещу Милан. Тимът на <a href="https://www.sportlive.bg/tags/47207">Маурицио Сари </a>надделя над „росонерите“ с 1:0 с гол на Пауло Дибала в средата на втората част. Голмайсторът Дибала се появи в игра в 54-тата минута, заменяйки направилият слаб мач Кристиано Роналдо. Португалецът за втори път бе изваден от игра в рамките на няколко дни и отново не прие добре треньорското решение, като потегли директно към съблекалните, след като беше заменен.</p>
      <p>След двубоя легендарният италински треньор <a href="https://www.sportlive.bg/tags/5016">Фабио Капело</a> коментира случилото се. „В момента той не играе добре и беше правилно решение да бъде сменен. Трябва да имаш характер, за да направиш такава смяна, а в крайна сметка тя спечели мача за <a href="https://www.sportlive.bg/tags/1622">Ювентус</a>. Фактът, че Роналдо не седна на пейката и каза някои лоши неща на Сари, не говори добре. Трябва да си шампион не само когато нещата вървят добре, но и когато си сменян. Той не играе добре в момента, но Дибала е в страхотна форма.“ заяви 73-годишният треньор.</p>
      <p>Победата върна „бианконерите“ на върха в Серия А, с точка повече от преследвача им Интер. Ювентус продължава да е единственият тим в топ 5 първенствата на Европа, който все още няма загуба през сезона. <a href="https://www.sportlive.bg/tags/2646">Роналдо</a> пък има само един гол от игра в последния месец, като за последно се разписа от игра при победата срещу Болоня с 2:1.</p>
      <p>
        <i>
          <a href="https://www.sportlive.bg/worldfootball/spain/Benzema-v-Real-se-predstavq-po-dobre-ot-Ronaldo-v-Yuve-1405086.html">А ето едно интересно сравнение между португалеца и един от бившите му съотборници в Реал Мадрид.</a>
        </i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/italy/VIDEO-Ronaldo-besen-sled-smqnata-trygna-si-predi-kraq-na-dvuboq-s-Milan-1404971.html"/>
        <a href="https://www.sportlive.bg/worldfootball/italy/Milan-izigra-naj-dobriq-si-mach-no-otnovo-ne-beshe-dostatychno-sreshtu-Yuventus-1404922.html"/>
        <a href="https://www.sportlive.bg/worldfootball/italy/Yuventus-predlaga-chetirima-igrachi-na-Yunajted-sreshtu-Pogba-1404882.html"/>
        <a href="https://www.sportlive.bg/worldfootball/spain/Vechnata-nadprevara-Mesi-izravni-rekord-na-Ronaldo-s-poredniq-si-hettrik-v-La-Liga--1404779.html"/>
        <a href="https://www.sportlive.bg/worldfootball/italy/Sari-otnovo-opravda-smqnata-na-Ronaldo-s-kontuziq-1405003.html"/>
      </related>
    </article>
  </body>
</html>