<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546520.html/%D8%B3%D9%86%D8%AF%DB%8C-%D8%A7%D8%B2-%D8%AA%D8%A7%DA%A9%DB%8C%D8%AF-%D8%A7%D9%85%D8%A7%D9%85-%D8%AE%D9%85%DB%8C%D9%86%DB%8C-%D8%A8%D9%87-%D9%88%D8%AD%D8%AF%D8%AA-%D8%B4%DB%8C%D8%B9%D9%87-%D9%88-%D8%B3%D9%86%DB%8C--%D9%87%D9%85%D8%B1%D8%A7%D9%87%DB%8C-%D8%A7%D9%87%D9%84-%D8%AA%D8%B3%D9%86%D9%86-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D8%A8%D8%A7-%D9%86%D9%87%D8%B6%D8%AA-%D8%A7%D9%85%D8%A7%D9%85-%D8%AE%D9%85%DB%8C%D9%86%DB%8C-%D8%AF%D8%B1-%D8%B3%D8%A7%D9%84-1357"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:45:00+00:00"/>
    <meta property="og:title" content="سندی از تاکید امام خمینی به وحدت شیعه و سنی/ همراهی اهل تسنن ایران و عراق با نهضت امام خمینی در سال 1357"/>
    <meta property="og:description" content="در گزارشی به ساواک در سال 1357، درباره تاکید امام خمینی به وحدت شیعه و سنی در دیدار با نماینده جلال طالبانی آمده است: [امام] خمینی به وی اظهار داشته که شیعه و سنی همه مسلمان و برادر هستند و اختلافات موجود بایستی از میان برداشته شود و اتحادی مابین آنان به وجود آید."/>
  </head>
  <body>
    <article>
      <h1>سندی از تاکید امام خمینی به وحدت شیعه و سنی/ همراهی اهل تسنن ایران و عراق با نهضت امام خمینی در سال 1357</h1>
      <h2>به روایت اسناد</h2>
      <address>
        <time datetime="2019-11-11T14:45:00+00:00">11 Nov 2019, 14:45</time>
      </address>
      <p>در گزارشی به ساواک در سال 1357، درباره تاکید امام خمینی به وحدت شیعه و سنی در دیدار با نماینده جلال طالبانی آمده است: [امام] خمینی به وی اظهار داشته که شیعه و سنی همه مسلمان و برادر هستند و اختلافات موجود بایستی از میان برداشته شود و اتحادی مابین آنان به وجود آید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از پایگاه مرکز اسناد انقلاب اسلامی؛ یکی از محوری‌ترین شعارهای امام خمینی در دوران مبارزات نهضت اسلامی، وحدت شیعه و سنی بود. از همین رو بود که نه تنها مسلمانان اهل سنت ساکن ایران، بلکه برادران اهل سنت کشورهای دیگر نیز از مبارزات اسلامی ملت ایران به رهبری عالمی شیعی حمایت کردند.</p>
      <p>  در همین زمینه اسناد ساواک در سال 1357 نشان از همکاری و هماهنگی اهل تسنن ایران و عراق با امام خمینی و شیعیان مبارز دارد. در این سند که از کرمانشاه به ساواک تلگراف شده آمده است:   «طبق اعلام بخشدار ثلاث‌باباجانی و به استناد گزارش واصله مدتی قبل از اینکه [امام] خمینی بغداد را ترک کند، نماینده جلال طالبانی فرمانده کردهای شمال عراق و تنی چند از همراهان در حوالی نجف اشرف با وی ملاقات داشته و مسائل جاری ایران را بررسی و [امام] خمینی به وی اظهار داشته که شیعه و سنی همه مسلمان و برادر هستند و اختلافات موجود بایستی از میان برداشته شود و اتحادی مابین آنان به وجود آید.   طالبانی به [امام] خمینی قول داد که جماعت اهل تسنن ایران را بر علیه دولت شورانیده و کاری نماید که ارتش ایران ناگزیر شود مقدار زیادی از نیروهای خود را از داخل به مرزهای غربی کشور گسیل دارد تا مخالفین بتوانند در داخل اوضاع را فلج نمایند و گویا پیک‌هایی از طرف طالبانی به نواحی تسنن‌نشین آمده و تماس‌هایی بین شیوخ و رؤسای قبایل نیز انجام گرفته که شورش‌های چند روز پیش مناطق مریوان، بوکان، پاوه و سایر نواحی کردستان را در میان داشته است. مراتب جهت اطلاع اعلام [می‌شود] ضمنا اقدام لازم به منظور تعیین صحت یا سقم موضوع به عمل آمد که نتیجه متعاقبا اعلام خواهد شد.»  </p>
    </article>
  </body>
</html>