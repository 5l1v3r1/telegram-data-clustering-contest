<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546368.html/%D8%AC%D8%A7%DB%8C%D8%B2%D9%87-%D8%AE%D9%88%D8%B4-%D8%AD%D8%B3%D8%A7%D8%A8%DB%8C-%D8%B9%D9%88%D8%A7%D8%B1%D8%B6-%D9%86%D9%88%D8%B3%D8%A7%D8%B2%DB%8C-%DA%A9%D8%AC%D8%A7%D8%B3%D8%AA---%DA%86%D8%B1%D8%A7-%D9%85%D8%B1%D8%AF%D9%85-%D8%AD%D9%82-%D8%AF%D8%A7%D8%B1%D9%86%D8%AF-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D9%88-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%B3%D9%85%D9%86%D8%A7%D9%86-%D8%A8%DB%8C-%D8%A7%D8%B9%D8%AA%D9%85%D8%A7%D8%AF-%D8%A8%D8%A7%D8%B4%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T14:11:00+00:00"/>
    <meta property="og:title" content="جایزه خوش‌حسابی عوارض نوسازی کجاست؟/ چرا مردم حق دارند به شهرداری و شورای شهر سمنان بی‌اعتماد باشند؟"/>
    <meta property="og:description" content="شهرداری و شورا چگونه انتظار دارند که مردم در سال جاری به تبلیغات دروغین آن‌ها گوش فرادهند و خوش‌حسابی کنند؟"/>
  </head>
  <body>
    <article>
      <h1>جایزه خوش‌حسابی عوارض نوسازی کجاست؟/ چرا مردم حق دارند به شهرداری و شورای شهر سمنان بی‌اعتماد باشند؟</h1>
      <h2>سند افتخاری دیگر در کارنامه درخشان شورا و شهرداری سمنان؛</h2>
      <address>
        <time datetime="2019-11-11T14:11:00+00:00">11 Nov 2019, 14:11</time>
      </address>
      <p>شهرداری و شورا چگونه انتظار دارند که مردم در سال جاری به تبلیغات دروغین آن‌ها گوش فرادهند و خوش‌حسابی کنند؟</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، عوارض نوسازی، یکی از منابع درآمدی مهم شهرداری‌هاست و شهرداری‌ها همه‌ساله جوایزی را برای خوش‌حسابان تعیین می‌کنند تا مردم را به پرداخت عوارض تشویق کنند. بر همین اساس، شورای اسلامی شهر سمنان نیز در یکی از جلسات سال گذشته خود تصویب کرد که یک دستگاه خودروی پراید به برنده خوش‌شانس(!) و خوش‌حسابی که عوارض نوسازی خود را در موعد مقرر پرداخت کند، اهدا شود!</p>
      <p>خودروی مذکور در نهایت خریداری شد و شهرداری با تبلیغاتی پرسر و صدا به مردم اعلام کرد که اگر تا پایان اسفندماه عوارض نوسازی خود را پرداخت کنید، صاحب یک دستگاه پراید خواهید شد! یک نمونه از تبلیغات شهرداری را در تصویر زیر مشاهده می‌کنید!</p>
      <p>اما اگر گمان می‌کنید که شهرداری سمنان یک دستگاه خودروی پراید به پرداخت‌کننده خوش‌حساب و خوش‌شانس عوارض نوسازی اهدا کرده است، سخت در اشتباهید! چنان‌که پیداست، مسئولان شهرداری سمنان با تکیه بر فراموشی مردم، قید برگزاری مراسم قرعه‌کشی را می‌زنند و خودروی مذکور را به واحد درآمد شهرداری می‌فرستند!</p>
      <p>این رفتار البته ابدا مایه تعجب نگارنده نیست چراکه دقیقا چنین رفتاری از مسئولان فعلی شورا و شهرداری انتظار می‌رود! اما پرسش مهم این است که آیا این اقدام نوعی کلاهبرداری نیست؟ اگر نتوان بر این رفتار غیرمحترمانه با مردم، نام فساد گذاشت، پس چه تعبیری مناسب این رفتار خواهد بود؟ شهرداری و شورا چگونه انتظار دارند که مردم در سال جاری به تبلیغات دروغین آن‌ها گوش فرادهند و خوش‌حسابی کنند؟</p>
      <p>بسیار شنیده‌ایم که روشنفکرنمایان مسئول استعفای یک مقام غربی به سبب یک تماس تلفنی کوتاه با همسرش از محل کار را تحسین می‌کنند  و آن را نشانه توسعه‌یافتگی سیاسی می‌دانند اما در مقام عمل، مسئولان نه تنها برای این دست رسوایی‌های بزرگ از مردم پوزش نمی‌خواهند بلکه اساسا خود را در معرض پاسخگویی نیز قرار نمی‌دهند. لحظه‌ای بیندیشید! به راستی ما مردم اموالمان را در اختیار چه کسانی قرار داده‌ایم؟</p>
      <p>انتهای پیام/</p>
      <p> </p>
    </article>
  </body>
</html>