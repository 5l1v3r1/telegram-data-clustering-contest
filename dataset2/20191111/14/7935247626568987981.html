<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-potansiyel-buyuk-214812h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T14:29:23+00:00"/>
    <meta property="og:title" content="'Bursa'da potansiyel büyük'"/>
    <meta property="og:description" content="Bir dizi ziyaret için Bursa'ya gelen Milli Eğitim Bakan Yardımcısı Mahmut Özer, mesleki ve teknik anadolu liseleri, özel eğitim okulları, eğitim vakıfları ve sanayi temsilcileriyle bir araya geldi."/>
  </head>
  <body>
    <article>
      <h1>'Bursa'da potansiyel büyük'</h1>
      <h2>Bir dizi ziyaret için Bursa'ya gelen Milli Eğitim Bakan Yardımcısı Mahmut Özer, mesleki ve teknik anadolu liseleri, özel eğitim okulları, eğitim vakıfları ve sanayi temsilcileriyle bir araya geldi.</h2>
      <address>
        <time datetime="2019-11-11T14:29:23+00:00">11 Nov 2019, 14:29</time>
      </address>
      <p>Günün ilk ziyaretini Otomotiv Endüstrisi İhracatçıları Birliği Mesleki ve Teknik Anadolu Lisesi'ne gerçekleştiren Özer, daha sonra pek çok lise öğrencisi ve sanayici temsilcisi ile buluştu. Ziyaretlerin ardından konuşan Özer, Bursa'da mesleki ve teknik eğitimle ilgili ciddi bir potansiyel olduğunu kaydetti.</p>
      <p>
        <b>ÖĞRETMENLERE MESLEKİ EĞİTİM...</b>
      </p>
      <p>Bursa'daki potansiyelin harekete geçirilmiş olduğunu dile getiren Özer, “Çalışmalarımızı 2023 Eğitim Vizyonu doğrultusunda daha da yoğunlaştırmalı, yapılan tüm çalışmaların öğrenci ve sektörü ortak bir paydada buluşturacak şekilde ‘karşılıklı memnuniyet' çerçevesinde sürdürmeliyiz” dedi. Mesleki ve teknik alan öğretmenlerinin iş başı ve mesleki gelişim eğitimlerinde bir önceki yıla göre 6 katlık artış gerçekleştiğini belirten Özer, '2019 yılında 15 bin atölye ve laboratuvar öğretmenimiz iş başı ve mesleki gelişim eğitimi aldı. 2020'de 20 bin öğretmenimizin bu  eğitimi almasını planlıyoruz. Böylece öğretmenlerimizin yaklaşık yüzde 70'ine bu eğitim imkânını sunmuş olacağız” diye konuştu.</p>
      <p>
        <b>217 MİLYON LİRA GELİR...</b>
      </p>
      <p>Mesleki eğitim merkezlerinin işletmelerin kalfa ve usta ihtiyacını karşıladığına işaret eden Özer, mezunların eğitim aldıkları alanlarda istihdam oranlarının yaklaşık yüzde 90'lar seviyesinde olduğunu ifade etti. Özer, Mesleki ve Teknik Anadolu Liseleri ile Mesleki Eğitim Merkezleri'nde bu yılın 10 ayında yapılan üretimden 217 milyon lira gelir elde edildiğini belirtti. </p>
    </article>
  </body>
</html>