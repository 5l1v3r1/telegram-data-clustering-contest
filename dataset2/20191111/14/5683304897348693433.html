<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/indian-economy-currently-facing-challenges-says-nirmala-sitharaman.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T14:59:00+00:00"/>
    <meta property="og:title" content="ഒടുവിൽ ധനമന്ത്രി സമ്മതിച്ചു, രാജ്യത്തെ സമ്പദ്‌വ്യവസ്ഥ വെല്ലുവിളി നേരിടുന്നു"/>
    <meta property="og:description" content="ന്യൂഡൽഹി ∙ രാജ്യത്തെ സമ്പദ്‌വ്യവസ്ഥ വെല്ലുവിളികൾ നേരിടുന്നുണ്ടെന്ന് ധനമന്ത്രി നിർമല സീതാരാമൻ. സാമ്പത്തിക വളർച്ച 6 വർഷത്തെ ഏറ്റവും താഴ്ന്ന നിലയിലായി.Nirmala Sitharaman. Indian Economy.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഒടുവിൽ ധനമന്ത്രി സമ്മതിച്ചു, രാജ്യത്തെ സമ്പദ്‌വ്യവസ്ഥ വെല്ലുവിളി നേരിടുന്നു</h1>
      <address><time datetime="2019-11-11T14:59:00+00:00">11 Nov 2019, 14:59</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ രാജ്യത്തെ സമ്പദ്‌വ്യവസ്ഥ വെല്ലുവിളികൾ നേരിടുന്നുണ്ടെന്ന് ധനമന്ത്രി നിർമല സീതാരാമൻ. സാമ്പത്തിക വളർച്ച 6 വർഷത്തെ ഏറ്റവും താഴ്ന്ന നിലയിലായി ദിവസങ്ങൾ പിന്നിടുമ്പോഴാണ് ധനമന്ത്രിയുടെ പ്രസ്താവന. </p>
      <p>ക്രിയ സർവകലാശാലയിലെ ഐഎഫ്എംആർ ഗ്രാജ്വേറ്റ് സ്‌കൂൾ ഓഫ് ബിസിനസ്സിന്റെ മേധാവി വി. അനന്ത നാഗേശ്വരനും ഗ്ലോബൽ ഇന്നൊവേഷൻ ഫണ്ടിലെ സീനിയർ മാനേജിങ് ഡയറക്ടർ ഗുൽസാർ നടരാജനും ചേർന്ന് രചിച്ച ‘ദ് റൈസ് ഓഫ് ഫിനാൻസ്: കോസസ്, കോൺസിക്വൻസസ്, ക്യുർ’ എന്ന പുസ്തകം പ്രകാശനം ചെയ്യുന്നതിനിടെയാണ് ധനമന്ത്രിയുടെ വാദം.</p>
      <p>ആഗോള സമ്പദ്‌വ്യവസ്ഥയെ ബാധിക്കുന്ന മാന്ദ്യത്തിന്റെ സ്വഭാവത്തെക്കുറിച്ചുള്ള ചോദ്യങ്ങൾക്കിടെ, ഇന്ത്യ യഥാർഥത്തിൽ മാന്ദ്യത്തിലാണോ എന്ന ചോദ്യത്തിനു മറുപടി പറയുകയായിരുന്നു നിർമല സീതാരാമൻ. രാജ്യം ഇപ്പോൾ വെല്ലുവിളി നിറഞ്ഞ സമയത്തെ നേരിടുകയാണെന്ന് അവർ പറഞ്ഞു.</p>
      <p>ആഗോള സാമ്പത്തിക പ്രതിസന്ധി നേരിടുന്നതിനിടയിൽ ഉപഭോക്തൃ ആവശ്യകതയും സ്വകാര്യ നിക്ഷേപവും മന്ദഗതിയിലായതിനാൽ ഇന്ത്യയുടെ സാമ്പത്തിക വളർച്ച ജൂൺ പാദത്തിൽ ആറ് വർഷത്തെ ഏറ്റവും താഴ്ന്ന നിരക്കായ 5 ശതമാനമായി കുറഞ്ഞിരുന്നു. ഇത് 2019-20 ലെ ഇന്ത്യയുടെ ജിഡിപി വളർച്ച വിവിധ ഡിഗ്രി കുറയ്ക്കാൻ പല ആഗോള ഏജൻസികളെയും പ്രേരിപ്പിച്ചു. ഒക്ടോബറിലെ ധനനയ അവലോകനത്തിൽ റിസർവ് ബാങ്ക് ഈ സാമ്പത്തിക വർഷത്തേക്കുള്ള സാമ്പത്തിക വളർച്ചാ പ്രവചനം നേരത്തെ 6.9 ശതമാനത്തിൽ നിന്ന് 6.1 ശതമാനമായി കുറച്ചിരുന്നു. 2019-20 ന്റെ രണ്ടാം പകുതിയിൽ ഇത് വീണ്ടെടുക്കുമെന്ന പ്രത്യാശയും പ്രകടിപ്പിച്ചു.</p>
      <p>സമ്പദ്‌വ്യവസ്ഥയെ ഉത്തേജിപ്പിക്കാനായി കോർപറേറ്റ് നികുതി നിരക്ക് വെട്ടിക്കുറയ്ക്കുക, പൊതുമേഖലാ ബാങ്കുകളിലേക്ക് മൂലധന നിക്ഷേപം നടത്തുക, റിയൽറ്റി മേഖലയെ ഉയർത്താൻ 25,000 കോടി രൂപ ഫണ്ട് സ്ഥാപിക്കുക തുടങ്ങിയ നിരവധി നടപടികൾ സർക്കാർ അടുത്തിടെ പ്രഖ്യാപിച്ചിരുന്നു.</p>
      <p>ലോകവും ഇന്ത്യൻ സമ്പദ്‌വ്യവസ്ഥയും അഭിമുഖീകരിക്കുന്ന നിലവിലെ സാമ്പത്തിക സ്ഥിതി മനസ്സിലാക്കാൻ പുസ്തകം സഹായിക്കുമെന്നും നയരൂപീകരണം നടത്തുന്നവരെ സംബന്ധിച്ചിടത്തോളം പ്രസക്തമായ പുസ്തകമാണെന്നും അവർ കൂട്ടിച്ചേർത്തു.</p>
      <p><b>English Summary:</b> Indian economy currently facing challenges, says FM Nirmala Sitharaman</p>
    </article>
  </body>
</html>