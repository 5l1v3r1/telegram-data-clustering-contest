<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/analyza-kupni-sila-cechu-vzrostla-za-30-let-o-dve-tretiny/1819764?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T14:54:00+00:00"/>
    <meta property="og:title" content="Analýza: Kupní síla Čechů vzrostla za 30 let o dvě třetiny"/>
    <meta property="og:description" content="Praha - Kupní síla průměrného Čecha vzrostla za 30 let o dvě třetiny. Čistý příjem průměrného obyvatele ČR včetně dětí a důchodců stoupl od roku 1989 o více než 600 procent z necelých 2000 Kč na více než 15.000 korun v roce 2018, vyplývá z analýzy České spořitelny."/>
  </head>
  <body>
    <article>
      <h1>Analýza: Kupní síla Čechů vzrostla za 30 let o dvě třetiny</h1>
      <address><time datetime="2019-11-11T14:54:00+00:00">11 Nov 2019, 14:54</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Kupní síla průměrného Čecha vzrostla za 30 let o dvě třetiny. Čistý příjem průměrného obyvatele ČR včetně dětí a důchodců stoupl od roku 1989 o více než 600 procent z necelých 2000 Kč na více než 15.000 korun v roce 2018, vyplývá z analýzy České spořitelny.</p>
      <p>Za jídlo v roce 1989 Češi utráceli více než třetinu příjmů, nyní to je 24 procent. "Nejvíce vzrostly naše výdaje za služby, a to z 18 procent na 34 procent," uvedl hlavní ekonom České spořitelny David Navrátil. Vedle transformace ekonomiky k růstu příjmů přispěla podle něj vyšší vzdělanost. V roce 1990 měla třetina lidí základní nebo nižší vzdělání. Loni to bylo 11 procent.</p>
      <p>S rostoucími nákupními možnostmi, které vyplývají z růstu bohatství i odstranění ekonomicko-politických bariér, nastal ve většině postkomunistických zemí výrazný pokles úspor domácností v poměru k jejich příjmům. Češi i Slováci se ale masivnímu 'projídání' rostoucích příjmů vyvarovali. Zatímco v polovině 90. let činil poměr rodinných úspor ve vztahu k rodinným příjmům v Česku 13,05 procenta (na Slovensku 11,18 procenta), loni Češi uspořili 10,82 procenta (Slováci 8,38 procenta). Stejný poměr úspor vůči příjmům vykazoval loni podle dat Eurostatu i průměr EU (10,34 procenta).</p>
      <p>Disciplína domácností odkládat část výdělků na úspory byla podle Eurostatu ve většině východoevropských zemí v porovnání s Českem menší. Například v Bulharsku poměr úspor domácností k jejich příjmům klesl z 43,28 procenta v polovině 90. let na loňských 4,86 procenta. V Polsku tento poměr klesl ze 17,43 na 1,93 procenta.</p>
      <p>V poměru úspor k příjmům jsou Češi (10,82 procenta) mezi postkomunistickými zeměmi čtvrtí nejpilnější střadatelé. Předčili je Slovinci (12,64 procenta), Maďaři a Estonci (11,58 procenta). Největšími střadateli v Evropě jsou Lucemburčané (21,41 procenta), Němci (18,54 procenta) a Švédové (17,96 procenta).</p>
      <p>Naopak nejméně disciplinovanými z pohledu tvorby úspor vůči příjmům jsou v rámci postkomunistických zemí a také v celé Evropě Rumuni (minus 2,25 procenta), Litevci (minus 1,23 procenta) a Poláci (1,93 procenta).</p>
      <p>Se svými úsporami je nyní zcela nebo částečně spokojeno podle průzkumu společnosti IMAS International 42 procent Čechů. Naopak 27 procent je nespokojeno. Průměrné měsíční úspory činí 2720 Kč.</p>
      <p>Stále více Čechů ale k financování svých potřeb využívá půjčky. Za poslední desetiletí vzrostl podíl dluhů domácností vůči jejich příjmům o deset procentních bodů na 60,7 procenta. Velkou měrou se na tom podílí výdaje na pořízení bydlení. Zatímco v roce 2009 činil podíl hypoték na veškerých úvěrech domácnostem 57 procent, nyní podle ČS dosahuje 71 procent.</p>
    </article>
  </body>
</html>