<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T14:17:00+00:00"/>
    <meta property="og:title" content="بیانیه ضدایرانی کاخ سفید درباره تحولات عراق"/>
    <meta property="og:description" content="به گزارش فارس، در ادامه اظهارنظرهای مداخله‌جویانه آمریکایی‌ها درباره تحولات عراق، سخنگوی کاخ سفید با انتشار یک بیانیه اتهام‌هایی علیه ایران زده و خواستار برگزاری انتخابات زودهنگام شده است."/>
  </head>
  <body>
    <article>
      <h1>بیانیه ضدایرانی کاخ سفید درباره تحولات عراق</h1>
      <address>
        <time datetime="2019-11-11T14:17:00+00:00">11 Nov 2019, 14:17</time>
      </address>
      <p>کاخ سفید با انتشار یک بیانیه، ضمن اعلام «نگرانی شدید» آمریکا درباره تحولات عراق، اظهاراتی ضد ایرانی مطرح کرده و خواستار برگزاری انتخابات زودرس شده است.</p>
      <p>به گزارش فارس، در ادامه اظهارنظرهای مداخله‌جویانه آمریکایی‌ها درباره تحولات عراق، سخنگوی کاخ سفید با انتشار یک بیانیه اتهام‌هایی علیه ایران زده و خواستار برگزاری انتخابات زودهنگام شده است.</p>
      <p>به نوشته روزنامه «واشنگتن پُست»، کاخ سفید با انتشار یک بیانیه در خصوص تحولات عراق، «به شدت» ابراز نگرانی کرده است.</p>
      <p>در این بیانیه آمده است: «ایالات متحده درباره تداوم حملات به تظاهرات‌کنندگان، فعالان مدنی، رسانه‌ها و محدودیت‌ها علیه دسترسی به اینترنت در عراق به طور جدی نگران است».</p>
      <p>کاخ سفید در این بیانیه، با تکرار عادت آمریکایی‌ها در اتهام‌زنی علیه ایران و گروه‌های عراقی نزدیک به ایران مدعی شد: «عراقی‌ها این موضوع را که رژیم ایران منابعشان را می‌خشکاند و از گروه‌های مسلح و متحدان سیاسی خود برای متوقف کردن ابراز نظر مسالمت‌آمیز استفاده می‌کند، تحمل نخواهند کرد. مردم عراق به رغم هدف قرار گرفتن با خشونت مرگبار و عدم دسترسی به اینترنت، صدایشان را به گوش دیگران رسانده‌اند و خواستار انتخابات (زود هنگام) و اصلاحات در انتخابات شده‌اند».</p>
      <p>کاخ سفید در بخش دیگری از این بیانیه از دولت عراق، «توقف خشونت علیه تظاهرات‌کنندگان» و اجرای وعده «برهم صالح» رئیس‌جمهور عراق برای انجام اصلاحات و برگزاری انتخابات زود هنگام را خواستار شده است.</p>
      <p>بیانیه کاخ سفید درباره عراق بعد از ارائه پیشنهادات هیأت کمک رسانی سازمان ملل به عراق (یونامی) برای کاهش تنش‌ها در عراق صادر شده است.</p>
    </article>
  </body>
</html>