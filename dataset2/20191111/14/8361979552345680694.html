<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/opituvannya-na-donbasi-radio-nv-novini-ukrajini-50052818.html"/>
    <meta property="og:site_name" content="НВ"/>
    <meta property="article:published_time" content="2019-11-11T14:12:00+00:00"/>
    <meta property="og:title" content="Резонансне соцопитування показало, що жителі окупованого Донбасу хочуть у Росію. Чи можна йому довіряти?"/>
    <meta property="og:description" content="Дані соціологічного опитування думки мешканців непідконтрольних територій Донбасу викликали неоднозначну реакцію. Про це йдеться в сюжеті Радіо НВ."/>
  </head>
  <body>
    <article>
      <h1>Резонансне соцопитування показало, що жителі окупованого Донбасу хочуть у Росію. Чи можна йому довіряти?</h1>
      <h2>Дані соціологічного опитування думки мешканців непідконтрольних територій Донбасу викликали неоднозначну реакцію. Про це йдеться в сюжеті Радіо НВ.</h2>
      <address>
        <time datetime="2019-11-11T14:12:00+00:00">11 Nov 2019, 14:12</time>
      </address>
      <p>Опитування провела компанія New Image Marketing Group на замовлення видання Дзеркало тижня. Україна та Українського інституту майбутнього.</p>
      <p>У соцмережах пишуть, що справжню думку людей, які живуть на окупованих територіях дізнатись неможливо, а вся соціологія на цю тему підігрує стереотипам про мешканців цих районів. Проте, є й ті, хто погоджується з дослідженням.</p>
      <h3>Результати опитування</h3>
      <p>Згідно з опитуванням, більшість громадян на окупованих територіях покладає відповідальність за конфлікт на Україну, хоче приєднатися до Росії, проти участі українських партій у місцевих виборах, не любить Зеленського та найбільше довіряє Путіну.</p>
      <p>Також соціологи стверджують, що паспорти невизнаних республік має третина населення на окупованих територіях, а російські документи лише кожен 14-й. Водночас більшість назвала себе громадянами України.</p>
      <p>За даними дослідження, <a href="https://nv.ua/ukr/ukraine/events/zhiteli-ordlo-bachat-sebe-v-rosiji-novini-ukrajini-50052614.html">51% мешканців окупованого Донбасу бажають об'єднання з Росією</a>. При цьому повернення під контроль України на колишніх умовах розглядає лише кожен 20-й. Особливого статусу регіону у складі України бажає кожен восьмий. Така ж кількість респондентів наполягає на незалежності регіону, сказано в дослідженні.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/296/original/3983fb30de8e3802b19651ef1f442b18.png?stamp=1&amp;q=85&amp;w=115"/>
      </figure>
      <p>Зоя Казанжи<br/>Ми шалено відкочуємося назад. Про результати опитування в ОРДЛО</p>
      <p>Що ж до <a href="https://nv.ua/ukr/ukraine/politics/yak-do-zelenskogo-vidnosyatsya-zhiteli-ordlo-novini-ukrajini-50052566.html">ставлення до президента Володимира Зеленського</a>, то воно збігається з оцінкою ставлення до президента-втікача Віктора Януковича, який отримав від співвітчизників підтримку на рівні 19%. Не підтримують їх обох 80% опитаних.</p>
      <p>Святославу Вакарчуку довіряють більше, ніж Зеленському.</p>
      <p>Віктора Медведчука в ОРДЛО вважає авторитетом для себе кожен четвертий, більшість йому не довіряє.</p>
      <p>45% опитаних не працюють через вік і безробіття, стверджується в дослідженні.</p>
      <p>Також переважна більшість жителів окупованих територій вірить у бога, вінчається і хрестить своїх дітей в УПЦ МП.</p>
      <p>При цьому 55% <a href="https://nv.ua/ukr/ukraine/politics/mayzhe-60-meshkanciv-ordlo-vvazhayut-sebe-gromadyanami-ukrajini-opituvannya-novini-ukrajini-50052560.html">вважають себе українцями</a> за національністю і практично стільки ж — за громадянством. Майже 65% наголошують на проблемах із працевлаштуванням, а 40% вважають себе бідними.</p>
      <p>У тексті про соціологічне опитування видання Дзеркало тижня пише, що завдання було — спробувати зрозуміти, що відбувається по інший бік лінії розмежування, про що думають жителі тих територій та на що слід зважати Україні, приймаючи рішення щодо реінтеграції окупованих територій.</p>
      <p>«Донбас — не чорно-білий. Як і неокупована Україна. Але, безумовно, є тенденції, в які, так чи інакше, вкладаються всі нюанси й долі», — пише видання.</p>
      <p>Дослідження New Image Marketing Group проводили з 7 до 31 жовтня 2019 року методом face-to-face. Опитали 1606 респондентів: 800 — у непідконтрольній частині Луганської і 806 — у непідконтрольній частині Донецької областей. Похибка результатів не перевищує 3%.</p>
      <h3>Як реагують на опитування жителів ОРДЛО</h3>
      <p>Не зовсім зрозуміла обґрунтованість дослідження, однак на показані там тенденції потрібно зважати під час вирішення конфлікту на Донбасі. Так відреагував на дослідження голова партії Слуга народу Олександр Корнієнко після з'їзду парії.</p>
      <p>Водночас, на думку аналітика громадянської мережі ОПОРА Олександра Клюжева, формування довіри до методів та результатів таких опитувань сприятиме посиленню російського погляду про нібито внутрішній громадянській конфлікт та визнанню так званих республік. Про це він написав на своїй сторінці у Facebook.</p>
      <p>«Навіть якщо припустити, що опитування проводилось там, зрозуміло, що перелякані мешканці ГУЛАГу навряд чи могли відповідати відверто незнайомим людям на вулиці», — вважає блогер Денис Казанський.</p>
      <p>«Критики проведення опитування в ОРДЛО мають рацію, але правда в тому, що тренди, в ньому вказані, є більш-менш реалістичними», — написала заступниця директора Інституту світової політики Наталія Іщенко.</p>
      <p>«Уявіть, що у 1975 році американські соціологи отримали можливість проведення опитування на терені СРСР. Напевне, його результати були б дуже близькими до повідомлень програми Время чи Правда. Втім, це дослідження важливе як застереження щодо втілення іншої фантазії - вільні демократичні вибори за участю міжнародних спостерігачів у тому ж 1975 році на терені однієї з областей СРСР», — висловив своє ставлення до опитування екс-директор Інституту національної пам’яті Володимир В’ятрович.</p>
      <p>«Соціологія з окупації досить цікава лише як журналістські експерименти, що не дають жодних об'єктивних висновків про реальний стан речей там та дійсні погляди людей», — переконаний журналіст Донбас. Реалії Олександр Демченко.</p>
      <h3>Що думають соціологи</h3>
      <p>Отримати об'єктивну точку зору з окупованих територій неможливо. Адже небезпека там загрожує навіть самим соціологам, розповіла Радіо НВ директор фонду Демократичні ініціативи Ірина Бекешкіна.</p>
      <p>Водночас, за її словами, єдине що можуть отримати соціологи в тих умовах, — певні тенденції.</p>
      <p>«Мені, наприклад, дуже цікава цифра відмов. Який відсоток відмовився відповідати. Об'єктивно. Думаю, що ми ці (дані - ред.) не отримаємо. Тому що, на мою думку, якраз ті, чия думка не в руслі загальному, вони просто відмовлялися відповідати, щоб не мати на свою голову якихось неприємностей. От і все. І моя гіпотеза, що про це знали там влада і все інше. Але я думаю, що вони для себе проводили опитування, вони замовляють теж. І <a href="https://nv.ua/ukr/ukraine/events/ukrajinska-vlada-znala-rezultati-irina-bekeshkina-prokomentuvala-opituvannya-zhiteliv-ordlo-novini-ukrajini-50052791.html">вони приблизно знали результат і вирішили — хай буде</a>. Насправді це небезпечно», — говорить Бекешкіна.</p>
      <p>Людям на окупованих територіях, які визнають Україну, загрожує кримінальна відповідальність з боку самоназваної влади. Це ситуація, коли за власну думку людей саджають у підвали та позбавляють життя. Тому дізнатись реальну точку зору людей в окупації дуже складно. Таку думку в коментарі Радіо НВ висловила виконавча директорка благодійного фонду Восток-SOS Олександра Дворецька.</p>
      <p>За її словами, не давати цей контекст означає підкріплювати загальні стереотипи щодо мешканців окупованої частини Донбасу.</p>
      <p>«Не можна очікувати великого патріотичного проукраїнського руху. На це є дуже багато причин. Мені здається, що в принципі ставити питання людям в окупації не є ані коректним, ані можливим зараз. В людей є реальні фізичні загрози життю. І тільки після повернення можна зрозуміти, наскільки багато. Я думаю, що багато людей в очікуванні завершення конфлікту. Вони б хотіли, щоб він завершився, і для них не так важливо, якими власне домовленостями це буде досягнуто», — говорить Дворецька.</p>
      <p>Нагадаємо, у серпні цього року берлінський Центр східноєвропейських і міжнародних досліджень опублікував своє дослідження на тему непідконтрольного Донбасу. У ньому стверджувалось, що більшість жителів окупованих територій Донецької та Луганської областей продовжують вважати ці території частиною України. У складі Росії бачили себе менше 20% мешканців цих районів.</p>
    </article>
  </body>
</html>