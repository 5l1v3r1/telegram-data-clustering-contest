<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/18-ot-rusnacite-gledat-negativno-na-padaneto-na-berlinskata-stena.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T14:21:00+00:00"/>
    <meta property="og:title" content="18% от руснаците смятат падането на Берлинската стена за негативно събитие"/>
    <meta property="og:description" content="Анкета сочи, че 12% от гражданите на Русия чуват за първи път за събитията от 9 ноември 1989 г."/>
  </head>
  <body>
    <article>
      <h1>18% от руснаците смятат падането на Берлинската стена за негативно събитие</h1>
      <h2>Анкета сочи, че 12% от гражданите на Русия чуват за първи път за събитията от 9 ноември 1989 г.</h2>
      <address><time datetime="2019-11-11T14:21:00+00:00">11 Nov 2019, 14:21</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>18% от руснаците смятат, че падането на Берлинската стена е събитие с негативен характер, а 12 % чуват за първи път за събитията от 9 ноември 1989 г.</p>
      <p>Това показва социологическо <a href="https://www.levada.ru/2019/11/08/padenie-berlinskoj-steny/">проучване на „Левада център”</a>, проведено в периода 24 и 30 октомври между 1616 руснаци, навършили 18 годишна възраст, пише „Ведомости”.</p>
      <p>53% от запитаните руснаци имат основни познания за падането на Берлинската стена. 35% от анкетираните са наясно с падането на Стената, като голяма част от тях са на възраст над 55 години.</p>
      <p>Един процент не може да даде отговор.</p>
      <p>Делът на тези, които позитивно оценяват падането на Стената, е спаднал с близо една трета за 10 години. През 2009 г. 63% от запитаните описват събитието като много добро или по-скоро добро, докато през 2019 г. едва 43% избират този отговор – основно хора над 40 години.</p>
      <p>Хората, които гледат негативно на падането на Берлинската стена, са се увеличили от 11% на 18% от 2009 г. насам. Преди 20 години, пък, 21% от руснаците са смятали, че събитията в немската столица имат негативен ефект върху света.</p>
      <p>На въпроса как се чувстват спрямо събитията, 35% от запитаните твърдят, че не се интересуват от темата. Подобен въпрос присъства за първи път в анкетата, а 54% от отговорилите са на възраст между 18 и 24 години.</p>
      <p>Според директорът на „Левада център” Лев Гудков руснаците смятат падането на Берлинската стена за второто най-важно събитие през 1989  г., след изтеглянето на съветската армия от Афганистан.</p>
      <p>Въпреки че руснаците са забравили за значимостта на събитието от 9 ноември 1989 г., анкетите показват, че гражданите все още смятат падането на Стената за историческо събитие, дало края на Студената война и затоплянето на отношенията на Москва със Западна Европа.</p>
      <p>Според Гудков споменът за събитията отпреди 30 години е запазен при по-възрастните. Именно затова и в анкетата е въведен отговорът „за първи път чувам” и „не съм заинтересован”. По думите му е било важно да се обърне внимание и към липсата на знание у младите хора.</p>
    </article>
  </body>
</html>