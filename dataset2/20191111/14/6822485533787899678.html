<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T14:31:00+00:00"/>
    <meta property="og:title" content="وزیر خارجه آلمان: خواستار حفظ برجام هستیم"/>
    <meta property="og:description" content="به گزارش فارس، «هایکو ماس» وزیر امور خارجه آلمان امروز (دوشنبه) پیش از نشست وزرای خارجه نشست شورای وزیران اتحادیه اروپا در «بروکسل» خواستار حفظ توافق هسته‌ای (برجام) شد."/>
  </head>
  <body>
    <article>
      <h1>وزیر خارجه آلمان: خواستار حفظ برجام هستیم</h1>
      <address>
        <time datetime="2019-11-11T14:31:00+00:00">11 Nov 2019, 14:31</time>
      </address>
      <p>وزیر خارجه آلمان در پایتخت بلژیک ضمن تأکید بر درخواست اتحادیه اروپا بر حفظ برجام از ایران خواست تا به تعهداتش ذیل این توافق هسته‌ای پایبند بماند.</p>
      <p>به گزارش فارس، «هایکو ماس» وزیر امور خارجه آلمان امروز (دوشنبه) پیش از نشست وزرای خارجه نشست شورای وزیران اتحادیه اروپا در «بروکسل» خواستار حفظ توافق هسته‌ای (برجام) شد.</p>
      <p>ماس در خصوص نشست دو روزه شورای اروپا گفت: « ما می‌خواهیم توافق هسته‌ای با ایران را حفظ کنیم. برای این کار، ایران باید به توافق پایبند باشد. در غیر این صورت، ما تمام سازوکارهایی را که در توافق وجود دارد در دسترس خواهیم داشت».</p>
      <p>منظور ماس از تمام ساز و کارها، «مکانیسم ماشه» برای بازگرداندن تحریم‌ها علیه ایران است که «عباس عراقچی» معاون سیاسی وزیر خارجه ایران نیز در خصوص این مسئله هشدار داده بود که مکانیسم ماشه خط قرمز ایران است.</p>
      <p>عراقچی در این خصوص هشدار داده بود، «در خصوص «اسنپ‌بک» (مکانیسم ماشه) من فکر می‌کنم کاملا برای تمام مشارکت‌کنندگان در برجام شفاف ساخته‌ایم که اسنپ‌بک و بازگشت قطعنامه‌های قبلی [شورای امنیت] خط قرمز ایران است. اگر پاداش ایران پس از این همه تعامل و مذاکره و همکاری با آژانس این باشد که دوباره تحت فصل هفتم [منشور ملل متحد] قرار گیرد، این به‌معنای آن است که «دکترین هسته‌ای» ما اشتباه بوده است و ما باید سیاست و دکترین هسته‌ای خود را مورد بازبینی و بررسی مجدد قرار دهیم».</p>
      <p>وزیر خارجه آلمان در حالی ایران را به پایبندی به توافقات برجام ترغیب کرده است که آمریکا یک سال پیش علی‌رغم تأیید آژانس بین‌المللی انرژی اتمی در خصوص پایبندی تهران به تعهداتش ذیل این توافق هسته‌ای، به صورت یکجانبه از این توافق خارج شد و به بهانه وادار کردن ایران به بازگشت به میز توافق و موافقت با توافق مورد پسند آمریکا، فشار حداکثری ایران را افزایش داد که نه تنها این سیاست نتیجه بخش نبود بلکه نتیجه معکوس داد و ایران گام‌هایی را در راستای کاهش تعهداتش برداشته است.</p>
    </article>
  </body>
</html>