<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/zgodba-o-junastvu-in-tragediji"/>
    <meta property="og:site_name" content="Primorske novice"/>
    <meta property="article:published_time" content="2019-11-11T14:15:00+00:00"/>
    <meta property="og:title" content="Zgodba o junaštvu in tragediji"/>
    <meta property="og:description" content="Veliko primorskih padalcev, ki so jih med drugo svetovno vojno izurile angleške in ameriške obveščevalne službe ter jih pošiljale v pomoč osvobodilnemu gibanju na domača tla, je po vojni izginilo. O njihovi usodi se dolga desetletja ni govorilo, v Škrbini pa vsako leto 11. novembra obujajo spomin nanje."/>
  </head>
  <body>
    <article>
      <h1>Zgodba o junaštvu in tragediji</h1>
      <address><time datetime="2019-11-11T14:15:00+00:00">11 Nov 2019, 14:15</time> by <a rel="author">Petra Mezinec</a></address>
      <p>
        <b>Veliko primorskih padalcev, ki so jih med drugo svetovno vojno izurile angleške in ameriške obveščevalne službe ter jih pošiljale v pomoč osvobodilnemu gibanju na domača tla, je po vojni izginilo. O njihovi usodi se dolga desetletja ni govorilo, v Škrbini pa vsako leto 11. novembra obujajo spomin nanje.</b>
      </p>
      <figure>
        <img src="https://static.primorske.si/foto/highres/srednja/719259_260-srkbina-pem.jpg"/>
        <figcaption>Na letošnji spominski slovesnosti je o zgodbi primorskih padalcev spregovoril zgodovinar Blaž Torkar. Foto: Petra Mezinec</figcaption>
      </figure>
      <p><b>ŠKRBINA</b> &gt; Kot je povedal zgodovinar dr. <b>Blaž Torkar</b> iz Vojaškega muzeja Slovenske vojske, ki je nastopil kot slavnostni govornik na današnji spominski slovesnosti v Škrbini, so zgodovinarji pričeli njihove zgodbe preučevati konec 80. let prejšnjega stoletja.</p>
      <p>Kdo so bili pravzaprav fantje, ki se jih je prijelo ime padalci? Večinoma je šlo za Primorce, ki so vojno začeli kot italijanski vojaki in bili kasneje zajeti s strani anglo-ameriških sil. Iz ujetništva so s pomočjo primorskih liberalnih narodnjakov z Ivanom Rudolfom načelom prišli v jugoslovanski kraljevi gardni bataljon. Najboljše od teh pripadnikov so zavezniki izurili v radiotelegrafiji, saboterstvu, diverzantstvu in padalstvu. Po opravljenih tečajih so jih poslali v pomoč osvobodilnim gibanjem v Jugoslaviji, večinoma partizanom. “Vsi so želeli sodelovati pri osvoboditvi svoje domovine kot partizani in ne kot zavezniški vojaki. Ker so bili del teh enot so postali sumljivi oblasti in zato so po vojni mnogi od njih skrivnostno izginili. Preživeli so imeli številne težave z neprestanim nadzorom in omejevanjem njihovega gibanja. To je črn madež, ki je po vojni padel na našo narodnoosvobodilno gibanje. Kljub temu se ne smemo sramovati dosežkov slovenskega partizanskega gibanja. Priključitev Primorske Jugoslaviji oziroma Sloveniji sodi med te dosežke, saj nihče od zaveznikov po vojni ni bil naklonjen našim ozemeljskim težnjam,” je v govoru povedal Torkar. Padalci so na prelomu tisočletja prejeli visoko državno priznanje, opravičili pa so se jim tudi v Zvezi združenj borcev za vrednote NOB Slovenije.</p>
      <p>Spominu na padalce so se z nagovorom poklonili tudi župan komenske občine <b>Erik Modic</b>, namestnik veleposlanice Združenega kraljestva Velike Britanije in Severne Irske <b>Paul Jančar</b>, predstavnik Ameriškega veleposlaništva v Sloveniji<b> Jonathan Zebre </b>in sin enega od padalcev<b> Rok Srečko Simčič</b>.</p>
    </article>
  </body>
</html>