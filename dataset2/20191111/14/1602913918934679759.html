<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-intrebata-despre-posibile-excluderi-din-psd-nu-pornesc-de-la-aceasta-premisa-18568602"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T14:25:34+00:00"/>
    <meta property="og:title" content="Viorica Dăncilă, întrebată despre posibile excluderi din PSD: Nu pornesc de la această premisă"/>
    <meta property="og:description" content="Viorica Dăncilă a declarat că nu merge pe premisa excluderilor din partid. Preşedintele PSD a precizat că la şedinţa CEx de marţi va fi făcută o analiză pe filialele judeţene, după alegerile prezidenţiale, în care fiecare lider judeţean va explica scorul mic la scrutinul din 10 noiembrie."/>
  </head>
  <body>
    <article>
      <h1>Viorica Dăncilă, întrebată despre posibile excluderi din PSD: Nu pornesc de la această premisă</h1>
      <address><time datetime="2019-11-11T14:25:34+00:00">11 Nov 2019, 14:25</time> by <a rel="author">Alexandru Costea, Mediafax</a></address>
      <p>Viorica Dăncilă a declarat că nu merge pe premisa excluderilor din partid. Preşedintele PSD a precizat că la şedinţa CEx de marţi va fi făcută o analiză pe filialele judeţene, după alegerile prezidenţiale, în care fiecare lider judeţean va explica scorul mic la scrutinul din 10 noiembrie.</p>
      <p>„Nu, nu venim cu ideea de a face excluderi. Vom discuta pe fiecare judeţ, vom analiza fiecare localitate în parte, astfel încât la următoarele alegeri să avem rezultate mai bune. Vom discuta fiecare judeţ şi vom analiza fiecare organizaţie în parte. E o analiză de partid normală, după alegeri. Fiecare preşedinte de organizaţie de judeţ trebuie să susţină ce a mers ce nu a mers”, a afirmat Viorica Dăncilă, luni, la sediul PSD.</p>
      <p>Întrebată dacă la şedinţa Comitetului Executiv vor fi demiteri ai unor lideri de filiale judeţene, preşedintele PSD a răspuns: „Nu merg de la această premisă. Eu cred că este important să vedem unde s-a greşit, care au fost motivele pentru care s-a ajuns la rezultate mai slabe în anumite judeţe şi să avem o abordare constructivă”.</p>
      <p>Comitetul Executiv al PSD se va reuni, marţi după-amiază, cel mai probabil la sediul din Kiseleff, unde social-democraţii vor lua în discuţie strategia de campanie şi excluderea fostului ministru al Justiţiei Ana Birchall, au declarat surse politice pentru MEDIAFAX.</p>
      <p>Conducerea PSD va analiza rezultatul obţinut de Viorica Dăncilă la primul tur al alegerilor prezidenţiale, potrivit surselor. De asemenea, echipa de campanie a social-democraţilor se va întruni miercuri în şedinţă pentru a discuta despre strategia electorală a Vioricăi Dăncilă dinaintea celui de-al doilea tur al prezidenţialelor.</p>
    </article>
  </body>
</html>