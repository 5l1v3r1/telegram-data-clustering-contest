<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820112.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T14:44:00+00:00"/>
    <meta property="og:title" content="سخنگوی دولت: تصویب پالرمو را برای آینده ایران واجب می‌دانیم!"/>
    <meta property="og:description" content="به گزارش فارس، علی ربیعی در نشست خبری هفتگی دوشنبه‌ها که این هفته در حسینیه روستای ورنکش میانه تبریز برگزار شد، اظهار داشت: امروز جلسه هفتگی سخنگوی دولت را که هر هفته در روز دوشنبه برگزار می‌شد، به منطقه زلزله‌زده انتقال دادیم که این تصمیم از این لحاظ اتخاذ شد که سخنان مردمی که در مصیبت گرفتار شدند، شنیده شود."/>
  </head>
  <body>
    <article>
      <h1>سخنگوی دولت: تصویب پالرمو را برای آینده ایران واجب می‌دانیم!</h1>
      <address>
        <time datetime="2019-11-11T14:44:00+00:00">11 Nov 2019, 14:44</time>
      </address>
      <p>ربیعی در رابطه با سوالی درباره لایحه پالرمو گفت: دولت پالرمو را برای ایران لازم و واجب می‌داند و حتی بعد از یک صحبتی، خیلی از رسانه‌ها به من ایراد گرفتند که ربیعی قول می‌دهد که وضع مردم بهتر خواهد شد و اگر نشد باید محاکمه شود در حالی که من نمی‌گویم که اینها معجزه خواهد کرد ولی اگر تصویب نشود برای ما مشکلات زیادی خواهد داشت.</p>
      <p>به گزارش فارس، علی ربیعی در نشست خبری هفتگی دوشنبه‌ها که این هفته در حسینیه روستای ورنکش میانه تبریز برگزار شد، اظهار داشت: امروز جلسه هفتگی سخنگوی دولت را که هر هفته در روز دوشنبه برگزار می‌شد، به منطقه زلزله‌زده انتقال دادیم که این تصمیم از این لحاظ اتخاذ شد که سخنان مردمی که در مصیبت گرفتار شدند، شنیده شود.</p>
      <p>
        <b> زلزله بار دیگر مفهوم همبستگی ملی را اثبات کرد</b>
      </p>
      <p>وی با بیان اینکه زلزله‌ای که روز جمعه شهرستان میانه و سراب را لرزاند با همه مصیبت‌ها و خرابی خود یک بار دیگر مفهوم همبستگی ملی و ضرورت آمادگی در برابر موارد مشابه را نشان داد، گفت: ۵ تن از هموطنان در این زلزله از میان ما رفتند از خداوند متعال برای آنها طلب آمرزش دارم.</p>
      <p>سخنگوی دولت ابراز کرد: ما مردم ایران که پیشتر در زلزله کرمانشاه، سیل گلستان و شیراز و خوزستان نشان دادیم، بار دیگر ملتی شدیم که همبستگی ملی در کمک به زلزله‌زدگان را به نمایش گذاشتیم.</p>
      <p>وی با تاکید بر اینکه زلزله، زلزله است و برای بازماندگان مصیبت و درد به همراه می‌آورد، گفت: چیزی که باعث تسلای خاطر ما می‌شود، جلوه‌های همبستگی ملی و محله‌ای ماست، در این زلزله شاهد ترکیب‌بندی بودیم که بین فعالان محلی و سطح ملی و استانی شکل گرفت.</p>
      <p>ربیعی گفت:  متانت و صبوری اهالی روستاها کمک بسیاری کرد تا کارها با سرعت پیش رود که ما زخم‌های دل مادر زهرا و ریحانه را درک می‌کنیم.</p>
      <p>وی تصریح کرد: صحبت‌های مادر ریحانه و زهرا را شنیدیم و آن صحبتی که بر سر مزار بیان می‌کرد باید توجه کنیم که شیرین زبانی زهرا برای همه ایرانیان پیام داشت که وقتی گزارشگر تلویزیون از او می‌پرسد چرا عصبانی هستید، می‌گوید؛ عصبانی می‌شوم تا ایران را بسازم، خشم برای ساختن ایران را  از زهرا در ورنکش گرفتیم و این برای جامعه ایران حائز اهمیت است.</p>
      <p>ربیعی توضیح داد: من معتقد هستم که ریحانه و زهرایی که زیر آوار ماندند را نباید بگذاریم رویای ساختن مملکت آنها زیر آوار بماند؛ پدر زهرا صحبت‌هایی از دل دخترش می‌گفت، که خواسته‌اش این بود که آرمان‌ها و آرزوهای کودکان، زیر آوار نماند و قطعاً بیش از هر دوره دیگری نیاز داریم تا در کنار هم قرار بگیریم تا از فشار ظالمانه تحریم عبور کنیم و ایرانی آباد بسازیم.</p>
      <p>وی ادامه داد: در چند روز آینده پس از آواربرداری‌هایی که صورت خواهد گرفت و با مصوباتی که در دولت داشتیم، برنامه‌ها برای منطقه اعلام  و آغاز خواهد شد.</p>
      <p>سخنگوی دولت خاطرنشان کرد: من از اینجا پیامی برای همه روستای‌نشینان دارم که ما هر خانه را در اینجا دیدیم که مقاوم‌سازی شده بود کمترین آسیب را داشت و همکاری برای مقاومت و تلاش دولت و دادن اعتبار و کمک فنی برای مقاوم‌سازی نیاز به همکاری متقابل دارد زیرا بسیاری از خسارت ما را مقاوم‌سازی کمتر می‌کند.</p>
      <p>وی ابراز کرد: خوشبختانه از قبل از زلزله برنامه‌های مقاوم‌سازی در این روستا انجام گرفته بود و مشکل برق و آب در این موضوع نداشتیم و تنها مشکلی که اینجا بیان شد،  خانه بهداشت و یک پزشک دائم بود.</p>
      <p>ربیعی گفت: ما هم کمک هزینه اسکان و هم کمک هزینه ساخت خواهیم داشت و ۲۰۰۰ واحد دامی را جهادکشاورزی ایجاد خواهد کرد، خسارت دام‌ها با مصوبات پرداخت و با منابع و قرض‌الحسنه جبران خواهد شد.</p>
      <p>
        <b>کارگران مناطق زلزله‌زده بیکه بیکاری دریافت می‌کنند</b>
      </p>
      <p>وی بیان کرد: اگر کارگری ناشی از زلزله بیکار شده است، بیمه بیکاری به او اعطا خواهد شد، خوشبختانه در این مدتی که دولت تصمیم گرفت و دستگاه‌های دیگری نیز اعتباراتی گذاشته و بانک‌ها نیز با من تماس گرفته و کمک‌ها و تسهیلاتی را پیش‌بینی کردند، امروز کارآفرین‌های البرز و آذربایجان‌شرقی به من پیغام دادند که می‌خواهند وارد عمل شوند، معتقد نیستم که ورنکش تخریب شده فقط بازسازی شود بلکه باید ورنکش جدید با مزایای بهتر تحویل مردم بدهیم.</p>
      <p>
        <b>بحران در مدیریت بحران</b>
      </p>
      <p>وی در پاسخ به سووال خبرنگار فارس در تبریز مبنی بر اینکه چرا مدیریت بحران در زمان‌های بحرانی خود دچار بحران می‌شود و نیاز به یک مدیریت ویژه و واحد دارد، گفت: حوزه سوال تخصصی است و اینکه بگوییم مدیریت بحران دچار بحران شده است یک کلمه خوبی است چرا که در همین زلزله که حجم عملیات آنچنان زیاد نیز نبود، مدیریت بحران در ساعات اولیه پای کار بودند.</p>
      <p>وی با بیان اینکه در بحران چند اتفاق می‌افتد و با توجه به اینکه ایران جزو کشورهای بحران خیز است، ادامه داد: از سال‌ها پیش اتفاقات زیادی افتاده است به طوری که ما جزو کشورهایی هتسیم که از بلاهای شناخته شده ۱۶ مورد را در کشور خود داریم و امروز در حال تجربه آنها هستیم از این رو آموزش مردم و ژورنالیسم بحران مورد نیاز است.</p>
      <p>سخنگوی دولت گفت: متاسفانه برخی به جای اینکه کاری کنند نمک بر زخم ما نیز می‌پاشند که این آثار روانی در بحران و پس از بحران دیده می‌شود که ما در این زمینه نیز دچار مشکل هستیم.</p>
      <p>وی اضافه کرد: وزیر کشور رئیس مدیریت بحران را برعهده دارد و می‌توان اعلام کرد که وضعیت مدیریت بحران نسبت به گذشته بسیار خوب است ولی از برخی اشکالات خالی نیست که معمولاً در بحران‌ها استانداردهایی وجود دارد که باید رعایت شود، در ایران بهتر از آن عمل می‌کنیم.</p>
      <p>
        <b>اگر رئیس جمهور در مورد فساد به کسی تلفنی زده اعلام کنید/رئیس جمهور هیچ خط قرمزی ندارد</b>
      </p>
      <p>ربیعی در پاسخ به سوال خبرنگاری مبنی بر حواشی سخنرانی رئیس جمهور خاطرنشان کرد: اجازه می‌خواهم توضیحات این را به صورت مشروح در چهارشنبه توضیح بدهم زیرا ما به منطقه زلزله زده آمده‌ایم و من می‌خواهم در رابطه با نماد همبستگی صحبت کنم ولی در این حد می‌توانم بگویم که دولت در مبارزه با فساد در تمام دستگاه‌ها حمایت  لازم را می‌کند و آنچه که موجب نگرانی رئیس جمهور است این است که مبارزه با فساد هیجانی و یک سویه نباشد و تبدیل به یک وظیفه اداری نشود تا آبروی افراد از بین رود.</p>
      <p>وی ادامه داد: در مبارزه با فساد باید مردم آرامش بگیرند و مبارزه با فساد باید ساختارمند و درازمدت باشد و باید مردم آن را بپذیرند و هیچ خط قرمزی در این خصوص وجود ندارد و اگر کسی سراغ دارد که در اتفاق‌های که مربوط به مبارزه با فساد بوده و رئیس جمهور به کسی سفارش کرده و تلفنی کرده است، نمی‌تواند نمونه‌ای بیابد، حتی نمونه‌ای را اعلام کند.</p>
      <p>سخنگوی دولت بیان کرد: آنچه که مدنظر ما بود این است که وظایف دستگاه‌ها،  در حوزه تخصصی خود مورد قضاوت  قرار ‌گیرد و به عرصه‌های دیگر کشیده نشود.</p>
      <p>وی مهمترین برنامه دولت را برای شهرها و استان‌ها، مقاوم‌سازی اعلام کرد و گفت:  دولت در رابطه با مقاوم سازی هم خدمات فنی می‌دهد و سهم ۳۰ میلیون تومانی اعتبار برای تسهیلات قرض‌الحسنه گذاشته است که به نظر برای خانه‌های روستایی برای مقاوم‌سازی کافی است.</p>
      <p>ربیعی تصریح کرد: پس از بارش‌های بی‌نظیر ابتدایی سال آمادگی روی سدها و مسیل‌ها کار شد، اتفاقات خوبی بود که نشان داد همکاری دستگاه‌ها کافی نیست بلکه همکاری مردم نیاز است زیرا ما در بخش‌های شمالی بیشترین آسیب را از خود محیط زیست و تخریب آن از سوی مردم داشته‌ایم.</p>
      <p>
        <b>تصویب پالرمو را برای اینده ایران واجب می‌دانیم</b>
      </p>
      <p>وی در رابطه با سوالی در مورد اجرای پالرمو گفت: جلسه در این رابطه  نداریم، این موضوع را به کمیته فرعی داده بودیم که دولت در رابطه با آن روشن است که آن را برای ایران لازم و واجب می‌داند و حتی بعد از یک صحبتی، خیلی از رسانه‌ها به من ایراد گرفتند که ربیعی قول می‌دهد که وضع مردم بهتر خواهد شد و اگر نشد باید محاکمه شود در حالی که من نمی‌گویم که اینها معجزه خواهد کرد ولی اگر تصویب نشود برای ما مشکلات زیادی خواهد داشت.</p>
      <p>وی توضیح داد: در صورت عدم تصویب حتی اگر از تحریم نیز خارج شویم با چالش‌های زیادی در مبادلات ارزی مواجه خواهیم شد.</p>
      <p>ربیعی گفت: قطعاً عدم تصویب واردات و صادرات‌ها را با مشکل روبه‌رو کرد و بارها گفته‌ایم که زندگی اجتماعی میان مدت و درازمدت متکی بر این است که بتواند در دنیا به صورت آزاد تبادل تجاری داشت، به هر حال برای همه این تعهدات و کنوانسیون‌ها ملاحظاتی وجود دارد و باید اهم و مهم کنیم که با این ملاحظات چه چیزی را به دست آورده و چه چیزی را از دست می‌دهیم، آنچه مهم است این است که اساساً چیزی که گفته می‌شود فلان گروه را ما تروریست می‌دانیم و و یا نمی‌دانیم اساساً چنین موضوعاتی نیست.</p>
      <p>وی افزود: برای اقتصاد ایران و زندگی بهتر این لوایح برای ما حائز اهمیت است.</p>
    </article>
  </body>
</html>