<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solskjaer-vraker-zlatan/71806550"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T14:46:19+00:00"/>
    <meta property="og:title" content="- Solskjær vraker Zlatan"/>
    <meta property="og:description" content="Zlatan Ibrahimovic (38) er et hett navn på ryktebørsen, men det er ingen Manchester United-retur på trappene, ifølge britiske Sky Sports."/>
  </head>
  <body>
    <article>
      <h1>- Solskjær vraker Zlatan</h1>
      <h2>Zlatan Ibrahimovic (38) er et hett navn på ryktebørsen, men det er ingen Manchester United-retur på trappene, ifølge britiske Sky Sports.</h2>
      <address><time datetime="2019-11-11T14:46:19+00:00">11 Nov 2019, 14:46</time> by <a rel="author">Håkon Østmoe Brandsnes</a></address>
      <p>Den svenske superstjerna har etter alle solemerker gjort sine siste ballspark for LA Galaxy, og ryktes tilbake til Europa.</p>
      <p>
        <b>Navnet hans har blant annet blitt knyttet til Ole Gunnar Solskjær og hans Manchester United, men ifølge <a href="https://www.skysports.com/football/news/12040/11859373/manchester-united-will-not-pursue-zlatan-ibrahimovic-in-january-transfer-window">Sky Sports</a> er ikke nordmannen interessert i å hente tilbake Zlatan til Old Trafford.</b>
      </p>
      <h3>Flørtet i august</h3>
      <p>Italienske <a href="https://www.dailymail.co.uk/sport/football/article-7670077/Manchester-United-contact-Zlatan-Ibrahimovic-stunning-Old-Trafford-return.html">TuttoMercatoWeb</a> skrev for noen få dager svensken kunne gjøre comeback i Manchester United, hvor han spilte to sesonger under José Mourinho.</p>
      <p>Solskjær svarte på ryktene i august.</p>
      <p>
        <b>- Hvis han var 28 år, ikke 38 år neste måned, hadde det utgjort en stor forskjell. Men Zlatan hadde en fin periode her. Han gjør det selvfølgelig bra, men var uheldig da han skadet seg her, sa Solskjær.</b>
      </p>
      <p>- Hvem vet? Han har nummeret mitt. Han leide ikke huset mitt, men han så på det, og vi kan tale vårt språk. Hvis han er seriøs, vil jeg alltid lytte til Zlatan, fortsatte han.</p>
      <h3>- Gudfaren i garderoben</h3>
      <p>Tidligere United-spiss Paul Ince har blant annet vært positiv til et gjensyn av Zlatan i United-trøya.</p>
      <p>
        <b>- Zlatan virket å hinte til et comeback til Spania, men så har han blitt linket til å bli værende i MLS, og til og med Perth Glory (Australia). Men hvis han ønsket å returnere til Old Trafford, er det den rette tingen å gjøre, sier Ince til <a href="https://metro.co.uk/2019/10/31/paul-ince-explains-manchester-united-sign-zlatan-ibrahimovic-instead-mario-mandzukic-11022102/">Metro</a>.</b>
      </p>
      <p>- Han kan lære bort ting til alle disse unge spillerne som Ole ønsker å ta opp på førstelaget. Han har også stor innflytelse utenfor banen, samtidig som han har det på banen, fortsetter han.</p>
      <p>- De trenger noen som kan ta styring i garderoben og være en sann leder, og han passer den beskrivelsen. Han kan vise de unge spillerne hvordan det gjøres. Han ville vært gudfaren i Uniteds garderobe.</p>
      <h3>- Drar til Milan</h3>
      <p>Zlatan har som nevnt vært et hett navn på ryktebørsen, og skapte selv spekulasjoner da han uttalte i en videomelding på Instagram:</p>
      <p>
        <b>- Hei, Spania! Gjett hva? Jeg kommer tilbake.</b>
      </p>
      <p>Det er derimot en retur til Italia som virker mest sannsynlig. MLS-sjef Don Garber sa forrige uke at <a href="https://www.dagbladet.no/sport/mls-sjef---zlatan-til-milan/71798147">svensken skulle til Milan</a>, men han har også blitt knyttet til Bologna, hvor kompisen Sinisa Mihajlovic er manager.</p>
      <p>- Det er ikke umulig. Det kan bli gjort, men hvis det skjer, er det på grunn av båndet mellom dem. Ibra ønsker å hjelpe Mihajlovic, og jeg kan si at vi gjør alt for å få denne galskapen til å skje, sa sportsdirektør Walter Sabatini, ifølge <a href="https://www.football-italia.net/145964/sabatini-ibrahimovic-wants-bologna">Football-Italia</a>.</p>
      <p><a href="https://www.dagbladet.no/sport/fortsetter-tross-blodkreft---jeg-skal-vinne-denne-kampen/71397054">Mihajlovic ble i sommer diagnostisert med blodkreft</a>, men har nektet å forlate trenerbenken i Bologna.</p>
    </article>
  </body>
</html>