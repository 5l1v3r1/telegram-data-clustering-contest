<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620985/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9-%D8%AA%DB%8C%D9%85-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D9%86%D8%B2%D8%AF%DB%8C%DA%A9%DB%8C-%D8%AF%D9%81%D8%AA%D8%B1-%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C%D8%A8%DB%8C%D8%B4%D8%AA%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D9%85%D8%B4%D9%87%D8%AF-%D8%A8%D9%87-%D8%A2%D9%85%D8%AF%D9%86%DB%8C%D9%88%D8%B2-%D8%AF%D8%A7%D8%AF%D9%87-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T14:00:00+00:00"/>
    <meta property="og:title" content="دستگیری یک تیم تروریستی در نزدیکی دفتر علم‌الهدی/بیشتر اطلاعات از مشهد به آمدنیوز داده شده است"/>
    <meta property="og:description" content="نماینده ولی فقیه در خراسان رضوی گفت: چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند، نظام اسلامی دروازه زیارت امام رضا(ع) را برای زائران خارجی باز کرده که حتی بعضی از آن ها نیز خراب کار هستند."/>
  </head>
  <body>
    <article>
      <h1>دستگیری یک تیم تروریستی در نزدیکی دفتر علم‌الهدی/بیشتر اطلاعات از مشهد به آمدنیوز داده شده است</h1>
      <address>
        <time datetime="2019-11-11T14:00:00+00:00">11 Nov 2019, 14:00</time>
      </address>
      <p>
        <i>نماینده ولی فقیه در خراسان رضوی گفت: چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند، نظام اسلامی دروازه زیارت امام رضا(ع) را برای زائران خارجی باز کرده که حتی بعضی از آن ها نیز خراب کار هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام و المسلمین سید احمد علم الهدی صبح امروز در دیدار با مدیران هتل و مراکز اقامتی مشهد که در دفتر امام جمعه مشهد برگزار شد، یکی از چالش های هتلداران مشهدی را اجرای برنامه های تأمین امنیت دانست و اظهار کرد: چندی پیش در نزدیکی دفتر بنده در یکی از همین هتل ها تیم تروریستی خطرناکی را دستگیر کردند.</p>
      <p>نماینده ولی فقیه در خراسان رضوی افزود: نظام اسلامی دروازه زیارت امام رضا(ع) را برای زائران خارجی باز کرده که حتی بعضی از آن ها نیز خراب کار هستند.</p>
      <p>وی خطاب به حاضران در این جلسه گفت: در اجرای برنامه های امنیتی کمی با حوصله تر باشید تا چالشی برای شهر ایجاد نشود.</p>
      <p>آیت الله علم الهدی بیان کرد: برای هر کسی که شناخت الفبایی داشته باشد می داند سرمایه گذاری در جریان هتلداری مشهد از نظر جریان اقتصادی توجیه مناسبی ندارد.</p>
      <p>نماینده ولی فقیه در خراسان رضوی با اشاره به صحبت خود با یکی از هتلداران معروف مشهد در خصوص توجیه اقتصادی نداشتن لابی هتلش، گفت: این افراد می دانند این سرمایه گذاری توجیه اقتصادی ندارد اما عده ای برای ایجاد محیط های گردشگری با محوریت غیراخلاقی اقدام می کنند که با آن ها مشکلات فراوانی داریم.</p>
      <p>وی افزود: ایجاد مراکز غیراخلاقی در شهر امام رضا(ع) جنگ با امام رضا(ع) است چرا که می خواهند، هویت فرهنگی شهر امام رضا(ع) را از بین ببرند.</p>
      <p>وی با اشاره به اینکه بیشتر چالش های کشور نشأت گرفته از شهر مشهد است، تصریح کرد: به بنده اطلاع دادند بعد از جریان دستگیری آمدنیوز بیشتر اطلاعات را از همین شهر مشهد به او می دادند.</p>
    </article>
  </body>
</html>