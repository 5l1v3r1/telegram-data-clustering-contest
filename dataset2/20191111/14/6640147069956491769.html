<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/smartphone-android-e-sicurezza-possibili-attacchi-tramite-accessori-usb-e-bluetooth/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T14:04:00+00:00"/>
    <meta property="og:title" content="Smartphone Android e sicurezza, possibili attacchi tramite accessori USB e Bluetooth"/>
    <meta property="og:description" content="Un gruppo di ricercatori americani ha scoperto che alcuni smartphone Android possono essere compromessi tramite accessori USB o Bluetooth collegati che hanno accesso al firmware baseband."/>
  </head>
  <body>
    <article>
      <h1>Smartphone Android e sicurezza, possibili attacchi tramite accessori USB e Bluetooth</h1>
      <address><time datetime="2019-11-11T14:04:00+00:00">11 Nov 2019, 14:04</time> by <a rel="author">Lucia Massaro</a></address>
      <p><b>Alcuni smartphone Android possono essere compromessi</b> tramite accessori USB o Bluetooth collegati ad essi. È quanto emerso da una ricerca condotta da un<a href="https://www.documentcloud.org/documents/6543391-ATFuzzer.html"> gruppo di ricercatori della Purdue University (Indiana) e University of Iowa. </a> Lo studio ha portato alla scoperta di un exploit che consente agli accessori in questione di accedere al software baseband del dispositivo, mettendo a rischio la privacy e la sicurezza degli utenti e degli smartphone.</p>
      <p>Generalmente <b>l’accesso alla baseband è vietato</b> considerando la sua importanza, in quanto consente al modem di comunicare con la rete cellulare per effettuare chiamate e connettersi a Internet. I ricercatori però hanno scoperto che alcuni produttori non hanno bloccato l’accesso per gli accessori USB e Bluetooth.</p>
      <figure>
        <img src="https://www.tomshw.it/images/images/2018/11/hacker-cover-7561.768x432.jpg"/>
        <figcaption>Photo credit - <a href="http://it.depositphotos.com/?utm_source=Tomshw&amp;utm_medium=freesub&amp;utm_campaign=IT-brand">depositphotos</a>.com</figcaption>
      </figure>
      <p>Il firmware baseband dovrebbe accettare esclusivamente comandi speciali, mentre – sfruttando un’applicazione di hacking chiamata ATFuzzer – il team di ricerca<b> è riuscito ad eseguire 14 comandi </b>che hanno funzionato su 10 diversi smartphone Android di diversi brand. I dispositivi reagiscono al comando in maniera diversa e non tutti risultano vulnerabili agli stessi comandi. In alcuni casi, lo smartphone è stato indotto a <b>perdere il proprio IMEI</b> o a reindirizzare la chiamate. In altri casi, invece, è stata bloccata la connessione cellulare e Internet o venivano tracciate le attività dell’utente. In altri, infine, è stato effettuato un downgrade della connessione. Tutto ciò può essere utilizzato per ascoltare le chiamate telefoniche.</p>
      <p>Per i ricercatori, la soluzione migliore sarebbe quella di <b>bloccare l’accesso alla baseband per i dispositivi Bluetooth e USB.</b> Tuttavia, è necessario che il malintenzionato si trovi nelle vicinanze. Tra gli smartphone testati, erano presenti i Pixel 2 di Google, il Nexus 6P di Huawei e il Galaxy S8+ di Samsung. Il produttore di Seul ha riconosciuto la vulnerabilità in alcuni dei suoi dispositivi e sta già provvedendo al rilascio di una patch. Google sostiene che i problemi non si verificano sui dispositivi Pixel con patch di sicurezza aggiornate, mentre Huawei non ha ancora risposto.</p>
      <p>Considerando comunque che non si tratta di smartphone recentemente presentati, è fortemente probabile che la <b>vulnerabilità non si presenti sui dispositivi più recenti.</b></p>
      <blockquote>Il nuovo <b>Redmi Note 8T</b> è disponibile all’acquisto anche su Unieuro. Lo trovate a<a href="https://www.unieuro.it/online/Smartphone/Note-8T-pidXIANOTE8T464"> questo link. </a></blockquote>
    </article>
  </body>
</html>