<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/geshev-ne-se-pritesnjavam-popravitelnija-izpit.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T14:09:00+00:00"/>
    <meta property="og:title" content="Гешев: Не се притеснявам от &quot;поправителния изпит&quot;"/>
    <meta property="og:description" content="Някои хора се страхуват от закона и затова моят избор се оказа толкова труден, каза той в Благоевград"/>
  </head>
  <body>
    <article>
      <h1>Гешев: Не се притеснявам от "поправителния изпит"</h1>
      <h2>Някои хора се страхуват от закона и затова моят избор се оказа толкова труден, каза той в Благоевград</h2>
      <address><time datetime="2019-11-11T14:09:00+00:00">11 Nov 2019, 14:09</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/11/geshev_1573492434-1.mp4"/>
      </figure>
      <p>Не се притеснявам от „поправителния изпит” в четвъртък. Някои хора се страхуват от закона и затова моят избор се оказа толкова труден. Това каза избраният за главен прокурор Иван Гешев в Благоевград, където взе участие в конференция, организирана от Югозападния университет.</p>
      <p>„В резултат на работата в последните години много хора се притесняват от това, че прокуратурата активно осъществява своите пълномощия за противодействие на престъпността и това, че засегнахме много сериозни икономически интереси за милиарди. Бяха повдигнати обвинения на хора, които журналистите наричате олигарси”, каза още Гешев.</p>
      <p>Той не пожела да коментира мотивите за решението на Румен Радев да върне кандидатурата и заяви единствено, че държавният глава ги е представил пред обществеността, а не е бил длъжен да го направи. Гешев му благодари, че е спазил Конституцията и „се е произнесъл в обозрим срок”. Той допълни, че не вижда причина държавният глава да се страхува от този избор.</p>
      <p>„Обществена тайна е, че има кръгове, които не ме харесват. Това са хората, които са засегнати от работата на прокуратурата по прилагането на закона. Те търсят някаква възможност да се провали процедурата и кандидатът в нея”, каза още Иван Гешев.</p>
      <p>В четвъртък Пленумът на Висшия съдебен съвет ще проведе заседание, на което ще разгледа указа на президента от 7 ноември и ще проведе повторно гласуване на избора за главен прокурор.</p>
      <p>По-рано главният прокурор Сотир Цацаров заяви пред журналисти, че няма да има изненада в неговия вот и отново ще подкрепи Иван Гешев.</p>
      <p>„Очаквам президентът да не протака действията си след повторното гласуване, както е доказал досега“, посочи Цацаров.</p>
      <p>"Чест прави на Румен Радев, че мотивира отказа по най-открит начин. А дали го приемам е друга тема. Няма защо да търсим във връщането на решението на ВСС тъмен подтекст", каза още Сотир Цацаров.</p>
    </article>
  </body>
</html>