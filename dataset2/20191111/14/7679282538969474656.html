<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-the-appearance-of-government-ration-shops-will-change-these-items-will-also-be-sold-2843840.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T14:21:48+00:00"/>
    <meta property="og:title" content="उत्तर प्रदेशः बदलेगी सरकारी राशन की दुकानों की सूरत, मिलेंगे ये आइटम भी"/>
    <meta property="og:description" content="उत्तर प्रदेश के राशन दुकानदार अब आम आदमी के उपयोग की रोजमर्रा की वस्तुएं तथा स्वास्थ्य सुरक्षा सम्बंधी वस्तुएं भी बेच सकेंगे। प्रदेश सरकार ने राशन दुकानदारों की आय बढ़ाने के लिए यह फैसला लिया..."/>
  </head>
  <body>
    <article>
      <h1>उत्तर प्रदेशः बदलेगी सरकारी राशन की दुकानों की सूरत, मिलेंगे ये आइटम भी</h1>
      <address><time datetime="2019-11-11T14:21:48+00:00">11 Nov 2019, 14:21</time> by <a rel="author">हिन्दुस्तान टीम,लखनऊ</a></address>
      <p>उत्तर प्रदेश के राशन दुकानदार अब आम आदमी के उपयोग की रोजमर्रा की वस्तुएं तथा स्वास्थ्य सुरक्षा सम्बंधी वस्तुएं भी बेच सकेंगे। प्रदेश सरकार ने राशन दुकानदारों की आय बढ़ाने के लिए यह फैसला लिया है।</p>
      <p>जो वस्तुएं राशन की दुकान पर बेची जा सकेंगी उनमें  साबुन, शैम्पू, टूथपेस्ट, चाय, पेन, कॉपी, ओआरएस टेबलेट व घोल, निरोध व सेनेटरी नैपकिन शामिल है।<br/>प्रदेश में करीब 80 हजार राशन दुकानदार हैं। सार्वजनिक वितरण प्रणाली में एपीएल (गरीबी की रेखा से ऊपर) आदि योजनाओं के बंद होने के बाद सिर्फ अन्त्योदय और खाद्य सुरक्षा (पात्र गृहस्थी) काम बचा है।</p>
      <p>डोर स्टेप डिलीवरी के बाद सरकारी गोदाम से खाद्यान्न लाने के मद में मिलने वाला 10 रुपया भी बंद हो गया है। ऐसे में, लंबे समय से प्रदेश सरकार राशन दुकानदारों की आय बढ़ाने की कोशिश कर रही है। इसी के तहत बिजली के बिल राशन दुकानों पर जमा कराने की भी व्यवस्था बीते दिनों की गई थी। </p>
      <p>खाद्य आयुक्त, सभी मण्डलायुक्त और जिलाधिकारी को भेजे आदेश में कहा गया है कि राशन दुकानों से बेचे जाने की अनुमति इस शर्त के साथ दी जा रही है कि इन वस्तुओं का निर्माण करने वाली कम्पनी एफएसएसएआई के मानकों का पालन करती हो। वस्तुओं की गुणवत्ता भी सक्षम स्तर से प्रमाणीकृत हों। </p>
    </article>
  </body>
</html>