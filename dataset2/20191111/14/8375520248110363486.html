<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/oprilyudneno-zapis-pogroz-zastupnika-golovi-ofisu-prezidenta-zahisniku-protasovogo-yaru-639201.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T14:12:17+00:00"/>
    <meta property="og:title" content="Оприлюднено запис погроз заступника голови Офісу президента захиснику Протасового яру"/>
    <meta property="og:description" content="Через погрози представник громади Протасового яру змушений переховуватися"/>
  </head>
  <body>
    <article>
      <h1>Оприлюднено запис погроз заступника голови Офісу президента захиснику Протасового яру</h1>
      <address>
        <time datetime="2019-11-11T14:12:17+00:00">11 Nov 2019, 14:12</time>
      </address>
      <h4>Через погрози представник громади Протасового яру змушений переховуватися</h4>
      <p>9 травня 2019 року президент України Володимир Зеленський пообіцяв втрутитись в ситуацію з незаконним будівництвом і вирубкою лісу у Протасовому яру.</p>
      <p>Також Зеленський пообіцяв втрутитись в ситуацію з погрозами бенефіціара компанії-забудовника Геннадія Корбана і заступника голови Офісу президента Андрія Смирнова на адресу представника громади Протасового яру Романа Ратушного.</p>
      <p>Проте, жодної спроби з боку Офісу президента з того часу не було. Навіть після того, як громада Протасового яру автовелопробігом добралась до Офісу президента та передала звернення. Однак жодних наслідків це не мало. </p>
      <p>Станом на 11 листопада, Ратушний переховується вже більше місяця. </p>
      <p>На своїй сторінці у Facebook громада Протасового яру <a href="https://www.facebook.com/save.protas/">публікує</a> аудіозапис, на якому Смирнов погрожує Ратушному.</p>
      <figure>
        <iframe src="https://www.youtube.com/embed/9jibnG5hdDc" width="580" height="390" data-service="Youtube" scrolling="no"/>
      </figure>
      <p>Нагадаємо, 1 травня 2019 року дніпровська компанія-забудовник ТОВ «Дайтона Груп» встановила паркан у Протасовому яру і оголосила місцевій громаді про плани будувати на схилі три 40-поверхівки (ЖК Турбійон). Протасів яр - це 30 гектарів лісу в центрі Києва, які входять в зону охоронюваного ландшафту. Термін оренди землі, за рішенням Київради сплинув в 2018 році. Громада відмовилась погоджуватись із крадіжкою землі і руйнуванням схилу за допомогою кримінальних схем і почала боротьбу за збереження лісу і надання Протасовому яру статусу регіонального заказника, аби попередити майбутні спроби забудови.</p>
      <p>4 травня громадою Протасового яру було сформовано Ініціативну групу «Захистимо Протасів яр». Близько тисячі місцевих жителів підтримали ініціативу і обрали своїм представником 22-річного місцевого мешканця Романа Ратушного. </p>
      <p>Громадою були ініційовано порушення кримінальних проваджень, подання судових позовів до забудовника та встановлено пов'язаних з будівництвом осіб.</p>
      <p>Бенефіціарами компанії-забудовника ТОВ «Дайтона Груп» виявились дніпровські бізнесмени Геннадій Корбан та Олег Левін. Це, зокрема, підтвердив номінальний директор компанії Дмитро Паланчук. </p>
      <p>9 травня Зеленський, в присутності Андрія Богдана (екс-адвоката Корбана), пообіцяв втрутитись в ситуацію з незаконним будівництвом.</p>
      <p>Громада при цьому домоглась зупинки будівельних робіт - були видані відповідні приписи контролюючих органів.</p>
      <p>14 серпня 2019 року відбулося засідання Шостого апеляційного адмінсуду Києва, суд задовольнив апеляційну скаргу і поновив дію припису Держархбудінспекції про заборону будівельних робіт у Протасовому яру для ТОВ «Дайтона Груп». Після цього представник Левіна та Корбана Андрій Смирнов зустрівся з представником громади Протасового яру Романом Ратушним.</p>
      <p>Представник громади ішов на зустріч з метою донести позиції громади Протасового яру та запропонувати відмовитись від планів забудови.</p>
      <p>На зустрічі Смирнов почав чи то погрожувати Ратушному з метою примусити його до «компромісу», чи то «добросовісно попереджати» Романа про відомі йому як адвокату методи вирішення питань своїми клієнтами.</p>
      <p>За два тижні, 28 серпня, Геннадій Корбан публічно погрожував Роману Ратушному у соцмережі Фейсбук. Зокрема, викраденням, яким раніше погрожував і його представник Андрій Смирнов. </p>
      <p>В своїх погрозах Геннадій Корбан згадував Рудика. Це - Сергій Рудик, колишній голова Держагентства земельних ресурсів. У 2014 році Сергія Рудика, викрали та тримали в підвалі Дніпропетровської ОДА. Згідно матеріалів слідства, допитував викраденого Рудика особисто Геннадій Корбан у присутності 15-ти озброєних людей.</p>
      <p>10 вересня президент призначив Андрія Смирнова заступником голови свого Офісу. </p>
      <p>15 вересня на координатора громади Протасового яру Юлію Кононенко було скоєно напад. У неї діагностували струс мозку, поліція відмовилась затримувати нападника.</p>
      <p>В кінці вересня Ратушному надійшла інформація з різних джерел про те, що його невдовзі мають викрасти і вбити. Також за будинком Ратушного зафіксували спостереження.</p>
      <p>Станом на 11 листопада Ратушний переховується вже більше місяця. </p>
      <p>У своєму зверненні до президента Роман просить зустрітись з ним, оскільки переконаний, що в голови і заступника голови Офісу президента очевидний конфлікт інтересів в питанні Протасового яру.</p>
      <p>Громада Протасового яру звертається до Володимира Зеленського з проханням виконати свої обіцянки зупинити незаконне будівництво у Протасовому яру і захистити життя Ратушного від пов'язаних з його Офісом «бізнесменів».</p>
      <related>
        <a href="https://glavcom.ua/kyiv/news/sud-dozvoliv-zabudovniku-protasovogo-yaru-zbilshiti-visotu-budivel-do-100-m-633040.html"/>
        <a href="https://glavcom.ua/kyiv/news/okruzhniy-adminsud-dozvoliv-zabudovniku-protasovogo-yaru-ne-demontuvati-parkan-614118.html"/>
        <a href="https://glavcom.ua/kyiv/news/stolichni-aktivisti-znovu-protestuvali-proti-zabudovi-protasovogo-yaru-610359.html"/>
      </related>
    </article>
  </body>
</html>