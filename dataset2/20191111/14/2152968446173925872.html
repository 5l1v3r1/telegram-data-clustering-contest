<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/11/bombardirovkite-nad-sofiia-i-zagubenoto-arhitekturno-nasledstvo.429215"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T14:15:00+00:00"/>
    <meta property="og:title" content="Бомбардировките над София и загубеното архитектурно наследство"/>
    <meta property="og:description" content="Показват кадри в Националния военноисторически музей | Dnes.bg"/>
  </head>
  <body>
    <article>
      <h1>Бомбардировките над София и загубеното архитектурно наследство</h1>
      <h2>Показват кадри в Националния военноисторически музей</h2>
      <address><time datetime="2019-11-11T14:15:00+00:00">11 Nov 2019, 14:15</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>В 11.00 часа на 14 ноември – денят, в който е извършена първата масирана бомбардировка на София по време на Втората световна война, в Националния военноисторически музей ще бъде открито пространството за изживяване „Белезите на войната: загубеното архитектурно наследство на София“, съобщават от музея.</p>
      <related>
        <a href="https://www.dnes.bg/stranata/2019/01/10/mejdu-1942-i-1944-godina-45-hil-bombi-politat-kym-bylgariia.398781"/>
      </related>
      <p>Със сетивни стимули, автентични видео кадри, фотоархивен материал и емблематични експонати посетителят ще се „потопи“ в периода преди и по време на бомбардировките, ще се разходи из спокойна и красива предвоенна София, ще види съкрушителния удар, който войната нанася върху облика на града, и ще съпреживее съдбата на стотиците, останали без дом. Разказите на очевидци, пресъздадени от известни български актьори като Стефан Мавродиев, Руси Чанев, Меглена Караламбова, Валентин Ганев и Асен Блатечки, допълват картината на едни от най-драматичните дни за българската столица.</p>
      <p>За първи път пред публика ще бъде представен двигателят от самолет Месершмит 109 Г6, намерен в землището на село Марица през 2018 г., който припомня за българските пилоти, записали имената си в историята със своята жертвоготовност и направили възможното, за да спасят столицата.</p>
      <p>Специално подготвени интерактивни приложения проследяват съдбата на обществени и административни сгради, частни домове, църкви и паметници – материален символ на тясното обвързване на столицата с европейските културни процеси в предвоенните години, част от които са безвъзвратно разрушени от бомбардировките и представят историческите факти за най-големите въздушни нападения на София.</p>
      <p>„Белезите на войната: загубеното архитектурно наследство на София“ е проект, реализиран в партньорство с Българската национална филмотека, и се финансира от програма „Култура“ на Столична община.</p>
    </article>
  </body>
</html>