<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-doctor-injects-woman-for-appendix-operation-she-dies-2843947.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T14:59:15+00:00"/>
    <meta property="og:title" content="अपेंडिक्स के ऑपरेशन के लिए डॉक्टर ने महिला को लगाया इंजेक्शन, हो गई मौत"/>
    <meta property="og:description" content="मंडलीय अस्पताल में सोमवार को अपेंडिक्स के ऑपरेशन के लिए बेहोशी की सूई लगाते ही महिला की मौत हो गयी। इससे भड़के परिजनों ने जमकर हंगामा किया। सूचना पर पहुंची अस्पताल चौकी पुलिस ने स्थिति संभाली और..."/>
  </head>
  <body>
    <article>
      <h1>अपेंडिक्स के ऑपरेशन के लिए डॉक्टर ने महिला को लगाया इंजेक्शन, हो गई मौत</h1>
      <address><time datetime="2019-11-11T14:59:15+00:00">11 Nov 2019, 14:59</time> by <a rel="author">हिन्दुस्तान टीम,मिर्जापुर</a></address>
      <p>मंडलीय अस्पताल में सोमवार को अपेंडिक्स के ऑपरेशन के लिए बेहोशी की सूई लगाते ही महिला की मौत हो गयी। इससे भड़के परिजनों ने जमकर हंगामा किया। सूचना पर पहुंची अस्पताल चौकी पुलिस ने स्थिति संभाली और आक्रोशित परिजनों को शांत कराया। पुलिस ने महिला का शव पोस्टमार्टम के लिए भेज दिया। सीएमएस आलोक कुमार ने बताया कि बेहोश करने का इंजेक्शन लगते ही महिला को रिएक्शन हुआ जिससे उसकी मौत हो गयी।</p>
      <p>चील्ह क्षेत्र में दलापट्टी गांव निवासी राममूर्ति की पत्नी संजू देवी (28) को शनिवार को पेटदर्द हुआ। मंडलीय अस्पताल में अल्ट्रासाउंड रिपोर्ट में उसके पेट में अपेंडिक्स की बात सामने आयी। डॉक्टर ने उसे ऑपरेशन कराने की सलाह दी। सोमवार दिन में उसे मंडलीय अस्पताल में भर्ती कराया गया। ऑपरेशन थियेटर ले जाने से पहले डॉक्टर ने उसे बेहोशी की सूई लगायी। सूई लगते ही उसकी हालत बिगड़ने लगी। कुछ देर में ही उसने दम तोड़ दिया। </p>
      <p>महिला की मौत से उसके परिजनों का गुस्सा फूट पड़ा। उन्होंने अस्पताल परिसर में हंगामा शुरू कर दिया। आरोप लगाया कि डॉक्टर की लापरवाही से महिला की मौत हुई। सूचना के बाद पहुंची अस्पताल चौकी पुलिस ने आक्रोशित परिजनों को समझाकर मामला शांत कराया। पुलिस ने महिला का शव पोस्टमार्टम के लिए भेज दिया।  </p>
      <p> डा. आलोक कुमार, सीएमएस, मंडलीय अस्पताल ने कहा कि महिला के शव के पोस्टमार्टम रिपोर्ट के आधार पर मामले की जांच करायी जाएगी। यदि डॉक्टर की लापरवाही सामने आयी तो उसके खिलाफ कार्रवाई होगी।</p>
      <p>
        <b>पति ने डॉक्टर पर घूस लेने का मढ़ा आरोप </b>
      </p>
      <p>दलापट्टी निवासिनी संजू (28) के पति राममूर्ति ने मंडलीय अस्पताल के डॉक्टर पर आरोप लगाया कि उसने ऑपरेशन के लिए 4500 रुपये घूस लिया। कहा कि उसने शनिवार को ही डॉक्टर को घूस के रुपये दे दिये थे। इसके बाद भी उसने लापरवाही बरती।  </p>
    </article>
  </body>
</html>