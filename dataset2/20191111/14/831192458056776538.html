<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/nea-epeisodia-stin-asoee-me-petropolemo-kai-chimika-metaxy-foititon-kai-ischyron-dynameon-tis-el-as/"/>
    <meta property="og:site_name" content="europost.gr"/>
    <meta property="article:published_time" content="2019-11-11T14:31:52+00:00"/>
    <meta property="og:title" content="Νέα επεισόδια στην ΑΣΟΕΕ με πετροπόλεμο και χημικά μεταξύ φοιτητών και ισχυρών δυνάμεων της ΕΛ.ΑΣ (φωτό βίντεο)"/>
    <meta property="og:description" content="Νέα επεισόδια ξέσπασαν λίγα λεπτά πριν από τις δύο το μεσημέρι στο Οικονομικό Πανεπιστήμιο (πρώην ΑΣΟΕΕ). Η αστυνομία κυνήγησε νεαρούς που προσπάθησαν να προσεγγίσουν το πανεπιστήμιο επί της Πατησίων και τους απώθησε κάνοντας χρήση χημικών."/>
  </head>
  <body>
    <article>
      <h1>Νέα επεισόδια στην ΑΣΟΕΕ με πετροπόλεμο και χημικά μεταξύ φοιτητών και ισχυρών δυνάμεων της ΕΛ.ΑΣ (φωτό βίντεο)</h1>
      <address>
        <time datetime="2019-11-11T14:31:52+00:00">11 Nov 2019, 14:31</time>
      </address>
      <p>Νέα επεισόδια ξέσπασαν λίγα λεπτά πριν από τις δύο το μεσημέρι στο Οικονομικό Πανεπιστήμιο (πρώην ΑΣΟΕΕ).</p>
      <p>Η αστυνομία κυνήγησε νεαρούς που προσπάθησαν να προσεγγίσουν το πανεπιστήμιο επί της Πατησίων και τους απώθησε κάνοντας χρήση χημικών. Αυτή την ώρα γίνονται προσαγωγές. Είχαν προηγηθεί επεισόδια στην είσοδο της σχολής. Περίπου δέκα λεπτά μετά τις δύο οι διμοιρίες των ΜΑΤ που είχαν μπει στον περίβολο του Οικονομικού Πανεπιστημίου αποχώρησαν και βγήκαν στην Πατησίων, όπου δημιουργήθηκε ένταση με νεαρούς και διερχόμενους, αλλά και με δημοσιογράφους, στους οποίους οι αστυνομικοί απαγόρευαν την προσέγγιση στην είσοδο του ΟΠΑ.</p>
      <p>Αυτή την ώρα γίνονται συνεννοήσεις ώστε να απομακρυνθούν τα ΜΑΤ και να αποχωρήσουν από το Πανεπιστήμιο οι φοιτητές που βρίσκονται στον περίβολο. Οι φοιτητές έχουν ανοίξει πανό και έχουν σχηματίσει αλυσίδα. Εξω από την ΑΣΟΕΕ βρίσκονται αυτή την ώρα οι βουλευτές του ΣΥΡΙΖΑ Νίκος Φίλης και Θεανώ Φωτίου, αλλά και η βουλευτής του ΜΕΡΑ 25 – αντιπρόεδρος της Βουλής Σοφία Σακοράφα, η οποία μίλησε για αστυνομοκρατία και ζήτησε να απομακρυνθούν οι αστυνομικοί ώστε να φύγουν οι φοιτητές.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F548237265934945%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>Ολα ξεκίνησαν όταν ομάδα φοιτητών που πρόσκειται στην Ενωτική Πρωτοβουλία ΑΣΟΕΕ πραγματοποίησε πορεία στο κέντρο της Αθήνας και κατέληξαν στο Οικονομικό Πανεπιστήμιο για να διαδηλώσουν κατά του λουκέτου στη σχολή που μπήκε με απόφαση της Συγκλήτου μέχρι τις 17 Νοεμβρίου. Οι φοιτητές κατάφεραν να μπουν στον περίβολο του πανεπιστημίου γεγονός που κινητοποίησε τις δυνάμεις των ΜΑΤ που βρίσκονταν στο σημείο.</p>
      <p>Δείτε βίντεο:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F2488429274730124%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>Εκείνη τη στιγμή ακολούθησαν επεισόδια, όπως μπορείτε να δείτε στο βίντεο που ακολουθεί.</p>
      <figure>
        <iframe src="https://www.youtube.com/embed/uwaoZUZ6lj8" width="696" height="392" data-service="Youtube" scrolling="no"/>
      </figure>
      <p>Περίπου 100 άτομα παρέμεναν έως και πριν από λίγο στον περίβολο του Οικονομικού Πανεπιστημίου. Σύμφωνα με τον γ.γ. της Ομοσπονδίας Ενώσεων Νοσοκομειακών Γιατρών Ελλάδος Πάνο Παπανικολάου υπάρχει φοιτητής που έχει τραυματιστεί καθώς και άλλοι πέντε με αναπνευστικά προβλήματα λόγω των χημικών. Το ΕΚΑΒ πάντως αναφέρει ότι στο νοσοκομείο έχει διακομιστεί μόνο μία νεαρή με αναπνευστικό πρόβλημα λόγω των δακρυγόνων.</p>
      <figure>
        <iframe data-src="https://twitter.com/Refugees_Gr/status/1193857796128870401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F550380419062129%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
    </article>
  </body>
</html>