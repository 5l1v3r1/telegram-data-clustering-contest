<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1986751/bm-sistani-siyasi-g%C3%BC%C3%A7lerin-reform-uygulamas%C4%B1ndaki-%E2%80%98ciddiyetsizli%C4%9Finden%E2%80%99"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-11T14:30:00+00:00"/>
    <meta property="og:title" content="BM: Sistani, siyasi güçlerin reform uygulamasındaki ‘ciddiyetsizliğinden’ endişeli"/>
    <meta property="og:description" content="Birleşmiş Milletler (BM) Irak Özel Temsilcisi Jeanine Hennis-Plasschaert, bugün yaptığı açıklamada, Irak'ta Şiilerin en büyük dini merci Ayetullah Ali es-Sistani’nin “uygun bir zamanda ciddi reformların hayata geçirilmesini desteklediğini” ancak siya"/>
  </head>
  <body>
    <article>
      <h1>BM: Sistani, siyasi güçlerin reform uygulamasındaki ‘ciddiyetsizliğinden’ endişeli</h1>
      <address>
        <time datetime="2019-11-11T14:30:00+00:00">11 Nov 2019, 14:30</time>
      </address>
      <p>Birleşmiş Milletler (BM) Irak Özel Temsilcisi Jeanine Hennis-Plasschaert, bugün yaptığı açıklamada, Irak'ta Şiilerin en büyük dini merci Ayetullah Ali es-Sistani’nin “uygun bir zamanda ciddi reformların hayata geçirilmesini desteklediğini” ancak siyasi güçlerin reform uygulamasındaki “ciddiyetsizliğinden” endişeli olduğunu ifade etti.<br/><br/>Reuters haber ajansına göre, Necef şehrinde Sistani ile yaptığı görüşmenin ardından düzenlenen basın toplantısı sırasında konuşan Hennis-Plasschaert, Sistani’nin de aynı şekilde, siyasi reformların yeterli şekilde uygulanması konusunda endişelerini dile getirdiğini belirtti. BM Özel Temsilcisi, “Somut sonuçlar olmadan barışçıl protestocuların evlerine dönmesi mümkün değil” diyerek, BM’nin hizmet yoksunluğu sebebiyle sokaklara dökülen öfkeli halkı ve yaşananları yakından takip ettiğini, şiddeti durdurmak için çalıştıklarını ve göstericilerin taleplerinin yerine getirilmesi için Irak’taki her kesimle çalıştıklarını belirtti.<br/><br/>Sistani'nin Kerbela Temsilcisi Abdulmehdi Kerbelayi, Cuma hutbesi sonrası dini merciinin gösterilerle ilgili siyasi mesajını okumasına rağmen, Bağdat’ta güvenlik güçleri ve göstericiler arasında çatışmalar devam ediyor. Mesajda, “barışçıl protestoları sürdürmenin büyük önem taşıdığı” belirtilirken, “Barışçıl protestoculara karşı orantısız güç kullanımından kaçınmalılar” ifadeleri kullanılarak, güvenlik güçlerine çağrıda bulunuldu.<br/><br/>Irak’ta 1 Ekim tarihinde işsizlik ve kamu hizmetlerinin yetersizliği nedeniyle başlayan protesto gösterilerinde protestocular, 2003 yılında başlatılan mezhepsel güç sistemini reddederek, bazı kesimlerin bu ayrılıkçı sistemden faydalandıklarını ifade etti.<br/><br/>Irak güvenlik güçleri, protesto gösterileri sırasında silahsız gençlere karşı gerçek mermi, göz yaşartıcı gaz ve ses bombası kullanırken, yaşanan çatışmalarda 280’nin üzerinde kişi hayatını kaybetti.<br/><br/><b>Arap Birliği’nden Irak açıklaması</b><br/><br/>Arap Birliği Genel Sekreteri Ahmed Ebu Gayt, Irak’taki siyasi liderlerin, mevcut karmaşa durumu ve buna eşlik eden şiddetten çıkışı hızlandırabileceklerini umduğunu belirterek, gösteriler sırasında hayatını kaybeden kimseler için üzüntü duyduğunu, yaralılar için ise acil şifalar dileklerini sunduğunu belirtti.<br/><br/>Arap Birliği Genel Sekreterliği’nden bir kaynak, bugün yapılan basın açıklamasında, Ebu Gayt’ın Irak devletinin güvenlik konusu ve kaosun önlenmesi konusunda endişesini anladığını, ancak bununla birlikte kan dökülmesini durdurmak için net bir ufkun olmamasının endişeleri arttırdığına vurgu yaptığını belirtti. Kaynak açıklamasında, kabul edilemez dış müdahaleler ve baskılar karşısında Irak’ın daha fazla kargaşaya gitmemesi gerektiğini ifade etti.<br/><br/>Kaynak, Irak’ın ulusal çıkarlarına ulaşmanın, halkın taleplerini karşılamanın, bağımsız ve müreffeh bir toplum elde etmek için tek yolun göstericiler ve Iraklı siyasi liderlerin ulusal birlik çatısı altında toplanması gerektiğini söyledi.<br/><br/>Bu zorlu süreçte Arap Birliği’nin Irak’ın yanında olduğunu vurgulayan kaynak, Irak’ın daha güçlü ve istikrarlı bir şekilde bu sürecin üstesinden geleceğini ve Birlik’in bu konuda yardımcı olmaya hazır olduğunu belirtti.</p>
    </article>
  </body>
</html>