<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-despre-o-dezbatere-cu-klaus-iohannis-azi-maine-o-sa-ii-trimit-o-scrisoare-oficiala-pentru-a-il-invita-la-o-dezbatere-electorala-18568763"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T14:39:24+00:00"/>
    <meta property="og:title" content="Viorica Dăncilă, despre o dezbatere cu Klaus Iohannis: Azi, mâine o să îi trimit o scrisoare oficială pentru a îl invita la o dezbatere electorală"/>
    <meta property="og:description" content="Viorica Dăncilă a declarat că va trimite luni sau marţi o scrisoare oficială pentru a îl invita pe şeful statului Klaus Iohannis la o dezbatere electorală, în care fiecare să prezinte ce îl recomandă pentru funcţia de Preşedinte al României."/>
  </head>
  <body>
    <article>
      <h1>Viorica Dăncilă, despre o dezbatere cu Klaus Iohannis: Azi, mâine o să îi trimit o scrisoare oficială pentru a îl invita la o dezbatere electorală</h1>
      <address>
        <time datetime="2019-11-11T14:39:24+00:00">11 Nov 2019, 14:39</time>
      </address>
      <p>Viorica Dăncilă a declarat că va trimite luni sau marţi o scrisoare oficială pentru a îl invita pe şeful statului Klaus Iohannis la o dezbatere electorală, în care fiecare să prezinte ce îl recomandă pentru funcţia de Preşedinte al României.</p>
      <p>„Eu chiar de azi îl invit pe domnul Iohannis la o dezbatere unu la unu, o dezbatere în care în primul rând trebuie să vorbim despre ceea ce am realizat. Dl Iohannis cât a realizat din ceea ce a promis, iar eu să spun ce am făcut cât am fost premierul României”, a afirmat Viorica Dăncilă, luni, la sediul PSD.</p>
      <p>Liderul social-democraţilor a adăugat că preşedintele Klaus Iohannis are obligaţia faţă de români să participe la o dezbatere înainte de turul al doilea al alegerilor prezidenţiale.</p>
      <p>„Da, voi face şi un demers oficial. Îi voi adresa o scrisoare oficială domnului Iohannis. Azi (luni - n.r.), mâine (marţi - n.r.) o să trimit şi scrisoarea. Când doreşte dumnealui. E o obligaţie faţă de români. Spunem ceea ce am realizat şi ce ne propunem pentru perioada următoare”, a completat Dăncilă.</p>
    </article>
  </body>
</html>