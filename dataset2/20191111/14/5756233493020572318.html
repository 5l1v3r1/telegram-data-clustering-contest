<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620993/%DA%A9%D8%B4%D9%81-%D9%85%DB%8C%D8%AF%D8%A7%D9%86-%D8%AC%D8%AF%DB%8C%D8%AF-%D9%86%D9%81%D8%AA%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%B1%D8%A7%DB%8C%D8%B7-%D8%AA%D8%AD%D8%B1%DB%8C%D9%85-%D8%A7%D8%B2-%D8%B3%D9%88%DB%8C-%D8%A2%D9%85%D8%B1%DB%8C%DA%A9%D8%A7-%DA%A9%D9%85%DA%A9-%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T14:44:00+00:00"/>
    <meta property="og:title" content="کشف میدان جدید نفتی به ایران در شرایط تحریم از سوی آمریکا کمک خواهد کرد؟"/>
    <meta property="og:description" content="سی ان ان: میدان تازه نفتی آب حیاتی برای زنده ماندن اقتصاد ایران در شرایط تحریم خواهد بود/ فرانس ۲۴: درباره میزان و حجم دقیق امکان بهره‌برداری از میدان نفتی تازه ابهام وجود دارد/ الجزیره: احتمالا ۲۰ تا ۳۰ درصد از میدان تازه نفتی امکان بهره‌برداری خواهد داشت؛ البته روندی زمان‌بر است و دستکم دو سال برای آماده‌سازی آن زمان لازم است"/>
  </head>
  <body>
    <article>
      <h1>کشف میدان جدید نفتی به ایران در شرایط تحریم از سوی آمریکا کمک خواهد کرد؟</h1>
      <h2>ایران چهارمین ذخایر بزرگ نفت جهان را در اختیار دارد</h2>
      <address>
        <time datetime="2019-11-11T14:44:00+00:00">11 Nov 2019, 14:44</time>
      </address>
      <p>
        <i>سی ان ان: میدان تازه نفتی آب حیاتی برای زنده ماندن اقتصاد ایران در شرایط تحریم خواهد بود/ فرانس ۲۴: درباره میزان و حجم دقیق امکان بهره‌برداری از میدان نفتی تازه ابهام وجود دارد/ الجزیره: احتمالا ۲۰ تا ۳۰ درصد از میدان تازه نفتی امکان بهره‌برداری خواهد داشت؛ البته روندی زمان‌بر است و دستکم دو سال برای آماده‌سازی آن زمان لازم است</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p><b>سرویس اقتصادی-</b> روزنامه بریتانیایی "دیلی میل" در گزارشی با اشاره به اظهارات اخیر روحانی در جریان سخنرانی در جمع مردم یزد درباره کشف میدان تازه نفتی با ۵۳ میلیارد بشکه نفت می‌نویسد: "این میدان می‌تواند موقعیت ایران به عنوان دارنده و تولیدکننده نفت را به میزان یک سوم ظرفیت بیشتر از قبل تقویت کند، آن هم در شرایطی که ایران با تحریم‌های شدید وضع شده از سوی امریکا دست و پنجه نرم می‌کند و نرخ تورم و قیمت اقلام نیز افزایش یافته است. این میدان تازه نفتی در عمق ۸۰ متری و در محدوده‌ای ۲۰۰ کیلومتری از ناحیه امیدیه در نزدیکی مرز با عراق در استان خوزستان کشف شده است. ایران چهارمین ذخایر بزرگ نفت جهان را در اختیار دارد. اظهارات روحانی خبری خوب برای اقتصاد تحت تحریم ایران است".</p>
      <p>به گزارش <b>آفتاب‌نیوز</b>؛ شبکه خبری "سی ان ان" نیز در گزارشی در این‌باره می‌نویسد: "این دومین میدان نفتی بزرگ در آن منطقه خواهد بود‌. اولین میدان نفتی در اهواز با حجمی معادل ۶۵ میلیارد بشکه نفت واقع شده است. اگر مقیاس و حجم ذخایر اعلام شده در میدان نفتی تازه که از سوی روحانی بیان شده، درست باشد ایران می‌تواند در رقابت تنگاتنگی با عربستان از نظر دارا بودن ذخایر نفتی قرار گیرد. این کشف می‌تواند حیاتی تازه به اقتصاد تحریم‌شده ایران بخشیده و آن را زنده نگه دارد؛ تحریم‌هایی که پس از خروج امریکا از برجام علیه ایران اعمال شدند. البته هنوز مشخص نیست که ایران دقیقا به چه میزان می‌تواند از این میدان بهره‌برداری کند و اینکه مشخص نیست با وجود تحریم‌ها چگونه می‌تواند این نفت را به فروش رساند".</p>
      <figure>
        <img src="https://aftabnews.ir/files/fa/news/1398/8/20/357920_295.jpg"/>
      </figure>
      <p>
        <b>ایران با چه قیمتی هر بشکه نفت را خواهد فروخت؟</b>
      </p>
      <p>شبکه خبری "فرانس ۲۴" فرانسه نیز در گزارشی درباره اظهارات اخیر روحانی می‌نویسد: "هنوز ابهاماتی درباره میزان و چگونگی بهره‌برداری و نفع بردن ایران از میدان تازه نفتی وجود دارد. مطمئنا به دلیل تحریم‌ها ایران مجبور است از طریق کانال‌های غیررسمی و مخفی نفت را بفروشد. به همین خاطر، مشخص نیست ایران با چه قیمتی هر بشکه نفت را خواهد فروخت. ایران از زمان خروج امریکا از برجام و وضع تحریم از سوی آن کشور با کاهش ارزش واحد پول ملی‌ و افزایش سرسام‌آور قیمت کالاها مواجه شده است. با این حال، روحانی در سخنرانی اخیر خود به مردم اطمینان داد که اقتصاد ایران به وضعیتی پایدار رسیده و از ثبات برخوردار است".</p>
      <p>شبکه "الجزیره" قطر نیز در گزارشی درباره اظهارات اخیر روحانی درباره کشف میدان تازه نفتی در جنوب ایران می‌نویسد: 'منوچهر تکین" کارشناس و مشاور امور بین‌المللی نفت به "الجزیره" می‌گوید: "هنوز مشخص نیست که چه میزان نفت می‌توان از ذخایر تازه کشف شده تولید کرد‌. او می‌گوید: "این خبر توسط یک سیاستمدار اعلام شده است‌. با این وجود، او جزئیات فنی را درباره این موضوع بیان نکرده است؛ اینکه آیا ۵۳ میلیارد بشکه نفت در آنجا وجود دارد یا تولید این میزان محصول امکان‌پذیر است. واقعیت آن است که حتی در صورت وجود این میزان ذخایر نفتی امکان بهره‌برداری از تنها ۲۰ تا ۳۰ درصد آن وجود دارد که البته آن میزان نیز مقدار عظیمی است.‌ باید توجه داشت که کشف یک میدان نفتی جدای از روند تولید نفت از آن است. بدیهی است که تولید نفت و گاز و فراوری محصول روندی زمان‌بر است. میزان زمان صرف‌شده به ویژگی‌های میدان نفتی کشف شده بستگی خواهد داشت. می‌توانم بگویم دستکم دو تا سه سال زمان برای آماده‌سازی به منظور آغاز روند تولید نفت از میدان نفتی مورد نیاز است".</p>
    </article>
  </body>
</html>