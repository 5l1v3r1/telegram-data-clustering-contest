<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89284"/>
    <meta property="og:site_name" content="Denník politika"/>
    <meta property="article:published_time" content="2019-11-11T14:35:07+00:00"/>
    <meta property="og:title" content="Peter Sagan sa predstaví na Vuelta a San Juan, spoločnosť mu budú robiť Alaphilippe aj Gaviria"/>
    <meta property="og:description" content="11.11.2019 (Webnoviny.sk) – Slovenský cyklista Peter Sagan sa na začiatku budúcej sezóny 2020 predstaví v Argentíne na etapových pretekoch Vuelta a San Juan. Pre trojnásobného majstra sveta to bude druhá účasť na tomto podujatí. V tomto roku si v Južnej Amerike pripísal na konto dve pódiové umiestnenia a v celkovej klasifikácii obsadil 50. priečku. Okrem žilinského rodáka sa priaznivci cyklistiky môžu tešiť aj na ďalších popredných svetových cyklistov, vrátane Juliana Alaphilippa."/>
  </head>
  <body>
    <article>
      <h1>Peter Sagan sa predstaví na Vuelta a San Juan, spoločnosť mu budú robiť Alaphilippe aj Gaviria</h1>
      <address><time datetime="2019-11-11T14:35:07+00:00">11 Nov 2019, 14:35</time> by <a rel="author">Webnoviny</a></address>
      <p>11.11.2019 (Webnoviny.sk) – Slovenský cyklista Peter Sagan sa na začiatku budúcej sezóny 2020 predstaví v Argentíne na etapových pretekoch Vuelta a San Juan. Pre trojnásobného majstra sveta to bude druhá účasť na tomto podujatí. V tomto roku si v Južnej Amerike pripísal na konto dve pódiové umiestnenia a v celkovej klasifikácii obsadil 50. priečku. Okrem žilinského rodáka sa priaznivci cyklistiky môžu tešiť aj na ďalších popredných svetových cyklistov, vrátane Juliana Alaphilippa.</p>
      <h3>V Austrálii sa zrejme neukáže</h3>
      <p>Podľa špecializovaného portálu cyclingnews.com sa neočakáva, že by Peter Sagan štartoval na austrálskych pretekoch Tour Down Under, a tak by mal začať sezónu práve v Argentíne. Účasť potvrdilo päť tímov kategórie World Tour, vrátane nemeckého zoskupenia Bora-Hansgrohe.</p>
      <p>Podobne ako na pretekoch Okolo Slovenska bude veľkým lákadlom účasť belgického tímu Deceuninck – Quick Step, na čele s Francúzom Julianom Alaphilippom. Ten bude obhajovať druhú priečku, keď tento rok v celkovom poradí nestačil iba na Kolumbijčana Winnera Anaconu.</p>
      <p>Jeho tímovým kolegom bude aj strieborný medailista z časovky na tohtoročnom svetovom šampionáte v Yorkshire a jeden z najväčších cyklistických talentov Remco Evenepoel.</p>
      <h3>Rozhodujúca bude individuálna časovka</h3>
      <p>Ďalším z prihlásených tímov kategórie World Tour je aj španielsky Movistar, ale rovnako ako Israel Cycling Academy ešte svoju zostavu neprezradil. Naopak, tím UAE Emirates potvrdil účasť kolumbijského rýchlika Fernarda Gaviriu.</p>
      <p>Ten je rekordérom v počte víťazných etáp na pretekoch Vuelta a San Juan, až päťkrát stál na najvyššom stupienku. Tentokrát sa bude môcť spoľahnúť aj na vynikajúceho „rozbiehača šprintu“ a argentínskeho šampióna Maxa Richezeho.</p>
      <p>Preteky sa začnú 26. januára a vyvrcholia ôsmou etapou 2. februára budúceho roka. Z hľadiska súboja o celkové prvenstvo bude dôležitá najmä individuálna časovka na 15 kilometrov.</p>
      <p>Viac k témam: <a href="https://www.webnoviny.sk/tag/bora-hansgrohe/"><u>Bora-Hansgrohe</u></a>, <a href="https://www.webnoviny.sk/tag/movistar/"><u>Movistar</u></a>, <a href="https://www.webnoviny.sk/tag/uae-emirates/"><u>UAE Emirates</u></a>, <a href="https://www.webnoviny.sk/tag/vuelta-a-san-juan/"><u>Vuelta a San Juan</u></a><br/>Zdroj: Webnoviny.sk – <a href="https://www.webnoviny.sk/peter-sagan-sa-predstavi-na-vuelta-a-san-juan-spolocnost-mu-budu-robit-alaphilippe-aj-gaviria/"><u>Peter Sagan sa predstaví na Vuelta a San Juan, spoločnosť mu budú robiť Alaphilippe aj Gaviria</u></a> © SITA Všetky práva vyhradené.</p>
    </article>
  </body>
</html>