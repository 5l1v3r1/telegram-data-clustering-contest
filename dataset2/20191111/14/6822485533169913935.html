<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820108.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T14:59:00+00:00"/>
    <meta property="og:title" content="قیمت هر متر واحد مسکونی در طرح ملی مسکن"/>
    <meta property="og:description" content="به گزارش فارس، محمد اسلامی وزیر راه و شهرسازی امروز در حاشیه هفتمین کنفرانس بین‌المللی ایستگاه‌های آینده اتحادیه بین‌المللی راه‌آهن‌ها در جمع خبرنگاران درباره طرح اقدام ملی مسکن اظهار داشت: سامانه برای ثبت‌نام طرح اقدام ملی به صورت آزمایشی در کرمان اجرا شد و ثبت‌نام آزمایشی داشتیم تا سامانه تست شود و مشخص شود چه تمهیداتی برای ورود مردم به سامانه لازم است. "/>
  </head>
  <body>
    <article>
      <h1>قیمت هر متر واحد مسکونی در طرح ملی مسکن</h1>
      <address>
        <time datetime="2019-11-11T14:59:00+00:00">11 Nov 2019, 14:59</time>
      </address>
      <p>وزیر راه و شهرسازی با بیان اینکه در غیر از کلانشهرها قیمت تمام شده مسکن در طرح اقدام ملی متری ۲.۵ تا ۳.۵ میلیون تومان است گفت: در کلانشهرها این رقم حداکثر ۳.۵ میلیون تومان خواهد شد.</p>
      <p>به گزارش فارس، محمد اسلامی وزیر راه و شهرسازی امروز در حاشیه هفتمین کنفرانس بین‌المللی ایستگاه‌های آینده اتحادیه بین‌المللی راه‌آهن‌ها در جمع خبرنگاران درباره طرح اقدام ملی مسکن اظهار داشت: سامانه برای ثبت‌نام طرح اقدام ملی به صورت آزمایشی در کرمان اجرا شد و ثبت‌نام آزمایشی داشتیم تا سامانه تست شود و مشخص شود چه تمهیداتی برای ورود مردم به سامانه لازم است. </p>
      <p>اسلامی افزود: امروز 10 استان برای طرح اقدام ملی مسکن آغاز شده و از روز شنبه سامانه در این 10 استان در دسترس مردم بود تا متوجه شوند چه شرایط و مدارکی برای ثبت‌نام لازم است و مدارک خود را اسکن کنند. </p>
      <p>وزیر راه و شهرسازی  ادامه داد: از فردا سامانه در سه استان باز می‌شود و به تدریج جلو می‌رویم تا بدین ترتیب هم سامانه تست شود و هم استان به استان با  توجه به پروژه‌ها اراضی آماده شده و قراردادها را منعقد کنیم. </p>
      <p>وی با بیان اینکه مهمترین کار ما شناسایی متقاضیان واقعی است گفت: کار بعدی ما ارتباط دادن این متقاضیان واقعی به پروژه‌ها است. </p>
      <p>وزیر راه و شهرسازی افزود: در برخی شهرها ما کافی است به مردم فقط زمین دهیم و از لحاظ نقشه پشتیبانی کنیم و تسهیلات بدهیم تا خود خانه را بسازند و یا اینکه پروژه‌ها را به شرکت‌ها بدهیم و قراردادها را منعقد کنیم و مردم را به آن قرارداد متصل کنیم تا بتوانند عضو شوند و ثبت‌نام کنند و طبق زمانبندی خانه را تحویل بگیرند. </p>
      <p>اسلامی ادامه داد: در مدل سوم کسانی که زمین دارند خصوصا در بافت فرسوده پروانه ساخت رایگان و تسهیلات تا 50 درصد تخفیف می‌گیرند که تاکنون 20 هزار نفر در سامانه بافت فرسوده ثبت‌نام کرده و ما آنها را به بانک معرفی کرده‌ایم. </p>
      <p>وی افزود: همچنین صندوق پس‌انداز یکم نیز به طرح اقدام ملی مسکن وارد شده است. </p>
      <p>اسلامی داد: قیمت ساخت هر متر مسکن در کلانشهرها حداکثر 3.5میلیون تومان و در غیر از کلانشهرها 2.5 تا 3.5 میلیون تومان است. </p>
      <p>وزیر راه و شهرسازی افزود: البته دهک‌های یک، دو و سه تحت پوشش سازمان‌های حمایتی هستند و ما زمین رایگان بابت ساخت مسکن ارائه می‌کنیم.</p>
    </article>
  </body>
</html>