<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/11/news/il_sindaco_di_piombino_cittadinanza_onoraria_a_liliana_segre_una_provocazione_non_ha_fatto_niente_per_la_citta_-240850051/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T14:57:00+00:00"/>
    <meta property="og:title" content="Il sindaco di Piombino: &quot;Cittadinanza onoraria a Liliana Segre? Una provocazione, non ha fatto niente per la città&quot;"/>
    <meta property="og:description" content="Così Francesco Ferrari, di Fratelli d'Italia, ha bocciato la richiesta avanzata in consiglio comunale da Rifondazione comunista. Il primo cittadino"/>
  </head>
  <body>
    <article>
      <h1>Il sindaco di Piombino: "Cittadinanza onoraria a Liliana Segre? Una provocazione, non ha fatto niente per la città"</h1>
      <h2>Così Francesco Ferrari, di Fratelli d'Italia, ha bocciato la richiesta avanzata in consiglio comunale da Rifondazione comunista. Il primo cittadino di Pisa Michele Conti (Lega): "Noi intenzionati a darle il riconoscimento"</h2>
      <address>
        <time datetime="2019-11-11T14:57:00+00:00">11 Nov 2019, 14:57</time>
      </address>
      <p>Dare la cittadinanza onoraria a Liliana Segre? E' una "richiesta provocatoria". Così il sindaco di Piombino, Francesco Ferrari, ha commentato la possibilità per il comune in provincia di Livorno di conferire il riconoscimento alla senatrice a vita sopravvisuta ad Auschwitz. Ad avanzare la richiesta era stata Rifondazione comunista, che alcuni giorni fa aveva presentato una mozione in tal senso in consiglio comunale.<br/><br/>"In questi giorni si parla tanto di Liliana Segre - ha detto Ferrari durante l'inaugurazione della nuova sede cittadina del suo partito, Fratelli d'Italia - a Piombino le forze politiche di sinistra lanciano un messaggio provocatorio, presentando una mozione per riconoscere la cittadinanza onoraria". "Noi non possiamo cadere nel tranello - ha aggiunto - bisogna valutare la storia di quella persona, ma il riconoscimento della cittadinanza si concede a coloro che lo meritano per aver dato un ritorno alla città". Parole, quelle del sindaco, che in breve tempo hanno suscitato un coro di critiche. E sulle quali lo stesso Ferrari ha poi fatto una parziale retromarcia, annunciando di aver invitato la senatrice a Piombino per la Giornata della memoria.<br/><br/>"Che in una città come Piombino, medaglia d'oro al Valor Militare per una delle prime battaglie della Resistenza contro i nazisti, il sindaco di Fdi si metta ad urlare che la proposta della cittadinanza onoraria a Liliana Segre è una provocazione, dà l'idea di come siamo messi in questo Paese", ha commentato Nicola Fratoianni di Sinistra italiana. "Parole banali ma al contempo terribili che nascondono semplicemente la nostalgia mai dimenticata per il Ventennio", ha aggiunto. Sdegno anche da parte dei partiti di centrosinistra in consiglio comunale, con il capogruppo di Rifondazione Fabrizio Callaioli che si chiede: "Cosa toglierebbe a questa città il dedicare dieci minuti al riconoscimento dei valori umanitari e solidaristici rappresentati dalla figura di Liliana Segre? Forse vuol dire che è meglio diffondere odio e sostenerne la validità?".<br/><br/>Qualche ora dopo l'esplosione della polemica il sindaco di Piombino è tornato sulle proprie parole: "Il mio - ha precisato Ferrari - è un no alla strumentalizzazione della sua vita e del suo percorso per meri fini politici e non alla proposta di conferire la cittadinanza onoraria a Liliana Segre. Premettendo che sarà il consiglio comunale a decidere e che i consiglieri di maggioranza hanno tutto il diritto di esprimersi liberamente sul tema, credo - ha aggiunto - che la senatrice Segre, alla luce di quello che ha subìto e del coraggio e la forza dimostrati in questi anni passati a testimoniare l'orrore dell'Olocausto, meriti molto di più di una cittadinanza onoraria. Proprio per il profondo rispetto che tutta l'amministrazione ha nei confronti della senatrice, l'abbiamo invitata a celebrare la Giornata della memoria, il 27 gennaio, a Piombino per portare la sua testimonianza e contribuire alla nostra lotta contro ogni forma d'odio".<br/><br/>Intanto il sindaco di Pisa, il leghista Michele Conti, ha annunciato che contrariamente al suo omologo di Piombino è intenzionato a conferire la cittadinanza onoraria alla senatrice Segre. "Non solo per onorare la sua storia personale - ha detto Conti - simbolo delle atroci sofferenze di un popolo intero che anche a Pisa ha ancora oggi una comunità forte e coesa, ma anche perché le istituzioni devono essere in prima linea su tutto quello che si può fare ancora, e che va fatto, sul tema della lotta all'antisemitismo".<br/> </p>
    </article>
  </body>
</html>