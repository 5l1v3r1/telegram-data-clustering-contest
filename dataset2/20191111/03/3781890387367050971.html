<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741023"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T03:00:00+00:00"/>
    <meta property="og:title" content="2 รัฐตะวันออกออสเตรเลียประกาศภาวะฉุกเฉินไฟป่า"/>
    <meta property="og:description" content="รัฐควีนส์แลนด์และรัฐนิวเซาท์เวลส์ ทางตะวันออกของออสเตรเลีย ประกาศสถานการณ์ฉุกเฉิน จากไฟป่าที่ทวีความรุนแรงตั้งแต่สัปดาห์ที่แล้ว ส่งผลให้มีผู้เสียชีวิตอย่างน้อย 3 คน และมีคำเตือนด้วยว่า เมืองใหญ่ที่สุดของประเทศคือเมืองซิดนีย์ 'มีความเสี่ยง'"/>
  </head>
  <body>
    <article>
      <h1>2 รัฐตะวันออกออสเตรเลียประกาศภาวะฉุกเฉินไฟป่า</h1>
      <address>
        <time datetime="2019-11-11T03:00:00+00:00">11 Nov 2019, 03:00</time>
      </address>
      <p>
        <b>รัฐควีนส์แลนด์และรัฐนิวเซาท์เวลส์ ทางตะวันออกของออสเตรเลีย ประกาศสถานการณ์ฉุกเฉิน จากไฟป่าที่ทวีความรุนแรงตั้งแต่สัปดาห์ที่แล้ว ส่งผลให้มีผู้เสียชีวิตอย่างน้อย 3 คน และมีคำเตือนด้วยว่า เมืองใหญ่ที่สุดของประเทศคือเมืองซิดนีย์ "มีความเสี่ยง"</b>
      </p>
      <p>สำนักข่าวต่างประเทศรายงานจากเมืองซิดนีย์ ประเทศออสเตรเลีย เมื่อวันที่ 11 พ.ย. ว่าสำนักงานมุขมนตรีรัฐควีนส์แลนด์และรัฐนิวเซาท์เวลส์ ที่อยู่ทางตะวันออกของออสเตรเลีย ประกาศสถานการณ์ฉุกเฉินพร้อมกันเมื่อวันจันทร์ จากการเกิดไฟป่าที่ทวีความรุนแรงตั้งแต่สัปดาห์ที่แล้ว ส่งผลให้มีผู้เสียชีวิตอย่างน้อย 3 คน และบ้านเรือนรวมถึงสิ่งปลูกสร้างมากกว่า 150 แห่งได้รับความเสียหายจากไฟป่า ที่เกิดรวมกันมากกว่า 120 แห่งในทั้งสองรัฐ<br/> </p>
      <figure>
        <iframe data-src="https://twitter.com/9NewsAUS/status/1193689565204115456?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/9NewsAUS/status/1192929240653516801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ช่วงปลายปีถือเป็นฤดูร้อนในซีกโลกใต้ และออสเตรเลียเผชิญกับไฟป่า "จนกลายเป็นเรื่องธรรมดา" อย่างไรก็ตาม หน่วยงานที่เกี่ยวข้องยอมรับว่า สถานการณ์ในปีนี้มีแนวโน้มรุนแรง เนื่องจากไฟป่าเกิดขึ้นเร็วกว่าปกติ ที่มักเกิดขึ้นระหว่างเดือนธ.ค. และคาบเกี่ยวไปจนถึงเดือนม.ค.ของปีถัดไป นอกจากนี้ สำนักงานอุตุนิยมวิทยาของออสเตรเลียยังวิเคราะห์สภาพอากาศในปีนี้ยังร้อนและแห้งกว่าหลายปีที่ผ่านมา</p>
      <figure>
        <img src="https://www.dailynews.co.th/admin/upload/20191111/news_GUWMGQjgrM095733_533.jpg?v=20191111144?v=3403"/>
      </figure>
      <p> <br/>แม้เมืองซิดนีย์ซึ่งตั้งอยู่ในรัฐนิวเซาท์เวลส์และเป็นเมืองใหญ่ที่สุดของประเทศยังไม่ถือเป็นพื้นที่เสี่ยงจากไฟป่าครั้งนี้ แต่ทางการออกประกาศเตือนแล้วว่า เทศบาลเมืองซิดนีย์และพื้นที่ใกล้เคียงให้เพิ่มการเฝ้าระวังอันตรายจากไฟป่าระหว่างวันจันทร์ถึงวันอังคารที่ 12 พ.ย. เป็นอย่างน้อย เนื่องจากอุณหภูมิในพื้นที่มีโอกาสเพิ่มสูงกว่า 34 องศาเซลเซียส แต่จะมีกระแสลมแรง ซึ่งอาจก่อให้เกิดไฟป่าได้ ต่อมารายงานของสำนักงานดับเพลิงแห่งรัฐนิวเซาท์เวลส์เตือนว่า ประชาชนควรอพยพล่วงหน้าหากเป็นไปได้ หลังเจ้าหน้าที่พบจุดร้อนที่จะกลายเป็นไฟป่า "อีกมาก" ภายในรัศมี 20 กิโลเมตร จากไฟป่าหลายจุดที่กำลังเกิดขึ้นตอนนี้<br/> </p>
      <figure>
        <iframe data-src="https://twitter.com/9NewsAUS/status/1192981905022472192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_gTWbroKEKk095800_533.jpg?v=20191111144?v=6972"/>
      </figure>
      <p><b>นายกรัฐมนตรีสกอตต์ มอร์ริสัน ผู้นำออสเตรเลีย ( คนซ้ายสุดสวมแว่น )<br/></b> <br/>ด้านนายกรัฐมนตรีสกอตต์ มอร์ริสัน ลงพื้นที่รัฐนิวเซาท์เวลส์ เมื่อวันอาทิตย์ แต่ผู้นำออสเตรเลียซึ่งสนับสนุนนโยบายใช้ถ่านหิน ปฏิเสธตอบคำถามว่าไฟป่าครั้งนี้เป็นผลจากโลกร้อนหรือไม่ ขณะที่นายไมเคิล แมคคอร์แมค รองนายกรัฐมตรี วิจารณ์สื่อมวลชนและนักเคลื่อนไหวด้านสิ่งแวดล้อม ว่ากำลังหาทางเชื่อมโยงไฟป่าครั้งนี้กับประเด็นทางการเมือง.<br/><br/><b>เครดิตภาพ : REUTERS, AP</b></p>
    </article>
  </body>
</html>