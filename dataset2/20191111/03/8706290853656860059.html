<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683448/ekdothike-entalma-syllipsis-tou-evo-morales"/>
    <meta property="og:site_name" content="enikos.gr"/>
    <meta property="article:published_time" content="2019-11-11T03:50:00+00:00"/>
    <meta property="og:title" content="Εκδόθηκε ένταλμα σύλληψης του Έβο Μοράλες - Τι καταγγέλλει ο παραιτηθείς πρόεδρος της Βολιβίας"/>
    <meta property="og:description" content="Η αστυνομία ψάχνει για να συλλάβει τον Έβο Μοράλες, που ανακοίνωσε χθες Κυριακή την παραίτησή του από το αξίωμα του προέδρου, ανέφερε μέσω Twitter ο Λουίς Φερνάντο Καμάτσο..."/>
  </head>
  <body>
    <article>
      <h1>Εκδόθηκε ένταλμα σύλληψης του Έβο Μοράλες - Τι καταγγέλλει ο παραιτηθείς πρόεδρος της Βολιβίας</h1>
      <address>
        <time datetime="2019-11-11T03:50:00+00:00">11 Nov 2019, 03:50</time>
      </address>
      <p>Η αστυνομία ψάχνει για να συλλάβει τον Έβο Μοράλες, που ανακοίνωσε χθες Κυριακή την παραίτησή του από το αξίωμα του προέδρου, ανέφερε μέσω Twitter ο Λουίς Φερνάντο Καμάτσο, ηγέτης οργάνωσης της αντιπολίτευσης στη Σάντα Κρους η οποία πρωτοστάτησε στις διαδηλώσεις εναντίον του σοσιαλιστή πολιτικού μετά τις εκλογές της 20ής Οκτωβρίου.</p>
      <p>«Επιβεβαιώθηκε! Εκδόθηκε ένταλμα σύλληψης του Μοράλες! Η αστυνομία και ο στρατός τον ψάχνουν στην Τσαπαρέ», ανέφερε μέσω Twitter ο Καμάτσο.</p>
      <p>
        <b>Τι ανέφερε ο Μοράλες</b>
      </p>
      <p>Ο Έβο Μοράλες, ο οποίος παραιτήθηκε από το αξίωμα του προέδρου της Βολιβίας χθες Κυριακή, κατήγγειλε αυτό που αποκάλεσε «παράνομο» ένταλμα για τη σύλληψη του από την αστυνομία αλλά και το ότι το σπίτι του δέχθηκε επίθεση από «βίαιες ομάδες» με ανακοίνωσή του που δημοσιοποίησε μέσω Twitter.</p>
      <p>Η υπουργός Υγείας της απερχόμενης κυβέρνησης Γαβριέλα Μοντάνιο από την πλευρά της στηλίτευσε το ότι η αστυνομία σκοπεύει να συλλάβει τον Μοράλες, ως χθες τον τελευταίο εναπομείναντα ηγέτη του λεγόμενου «ροζ κύματος» της περασμένης δεκαετίας στη Λατινική Αμερική.</p>
      <p>«Η βολιβιανή αστυνομία σκοπεύει να θέσει παράνομα υπό κράτηση τον Έβο Μοράλες. Καταδικάζουμε αυτή την τρέλα ενώπιον όλου του κόσμου», τόνισε η Μοντάνιο μέσω Twitter.</p>
      <p>
        <b>Η δεύτερη αντιπρόεδρος της Γερουσίας της Βολιβίας Τζανίνε Άνιες ανακοίνωσε ότι θα αναλάβει ρόλο υπηρεσιακής προέδρου</b>
      </p>
      <p>Η δεύτερη αντιπρόεδρος της Γερουσίας της Βολιβίας Τζανίνε Άνιες ανακοίνωσε ότι θα αναλάβει ρόλο υπηρεσιακής προέδρου, αφού ο πρόεδρος της χώρας Έβο Μοράλες, ο αντιπρόεδρός του Άλβαρο Γκαρσία Λινέρα, η πρόεδρος της Γερουσίας Αντριάνα Σαλβατιέρα Αριάσα, ο πρώτος αντιπρόεδρος της Γερουσίας και ο πρόεδρος της Βουλής παραιτήθηκαν.</p>
      <p>Η Άνιες, πολιτικός που ανήκει σε παράταξη της κεντροδεξιάς αντιπολίτευσης, δικηγόρος, έκανε την ανακοίνωση μέσω της ηλεκτρονικής έκδοσης της εφημερίδας Página 7.</p>
      <p>«Θα πάω στη Λα Πας τη Δευτέρα [σ.σ. σήμερα] για να αναλάβω την εξουσία με ομαλό τρόπο και να προκηρύξω νέες εκλογές», δήλωσε αργότερα η Άνιες στο τηλεοπτικό δίκτυο Unitel.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683435/paraitithike-o-proedros-tis-volivias-evo-morales-tora%0A%20%20%20%20%0A"/>
        <a href="http://www.enikos.gr/international/683320/tetameni-i-katastasi-sti-volivia-diadilotes-pou-enantionontai-sto%0A%20%20%20%20%0A"/>
        <a href="http://www.enikos.gr/international/683211/apopeira-praxikopimatos-katangellei-o-morales%0A%20%20%20%20%0A"/>
        <a href="http://www.enikos.gr/international/682878/diadilotes-anagkasan-dimarcho-na-perpata-xypoliti-epi-ores-tin-ev%0A%20%20%20%20%0A"/>
        <a href="http://www.enikos.gr/international/682312/kare-kare-i-anagkastiki-prosgeiosi-tou-elikopterou-pou-metefere-t%0A%20%20%20%20%0A"/>
        <a href="http://www.enikos.gr/international/682133/o-antipolitevomenos-ypopsifios-tis-volivias-zitaei-nees-ekloges%0A%20%20%20%20%0A"/>
        <a href="http://www.enikos.gr/international/681769/paraitithike-o-epikefalis-ton-paratiriton-tou-oae-sti-volivia%0A%20%20%20%20%0A"/>
        <a href="http://www.enikos.gr/international/680954/nees-diadiloseis-sti-volivia-toulachiston-30-travmaties%0A%20%20%20%20%0A"/>
        <a href="http://www.enikos.gr/international/680366/telika-apotelesmata-sti-volivia-nikitis-me-1056-diafora-o-morales%0A%20%20%20%20%0A"/>
      </related>
    </article>
  </body>
</html>