<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-rohit-sharma-credits-bowlers-for-series-win-india-vs-bangladesh-2843005.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T03:26:54+00:00"/>
    <meta property="og:title" content="INDvsBAN: रोहित शर्मा ने सीरीज जीत के बाद की गेंदबाजों की तारीफ, जानें क्या कुछ कहा"/>
    <meta property="og:description" content="India vs Bangladesh, 3rd T20I at Nagpur: भारत और बांग्लादेश के बीच 3 मैचों की टी-20 सीरीज में भारत की जीत का श्रेय कप्तान रोहित शर्मा ने गेंदबाजों को दिया। नागपुर में तीसरे और अंतिम टी-20 में भारत ने..."/>
  </head>
  <body>
    <article>
      <h1>INDvsBAN: रोहित शर्मा ने सीरीज जीत के बाद की गेंदबाजों की तारीफ, जानें क्या कुछ कहा</h1>
      <address><time datetime="2019-11-11T03:26:54+00:00">11 Nov 2019, 03:26</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 3rd T20I at Nagpur: </b>भारत और बांग्लादेश के बीच 3 मैचों की टी-20 सीरीज में भारत की जीत का श्रेय कप्तान रोहित शर्मा ने गेंदबाजों को दिया। नागपुर में तीसरे और अंतिम टी-20 में भारत ने बांग्लादेश को जीत के लिए 175 रनों का लक्ष्य दिया था। ओस की वजह से जल्दी ही परिस्थितियां बदल गईं। भारतीय गेंदबाजों ने इस ट्रिकी परिस्थिति में शानदार गेंदबाजी की और भारत को जीत दिलाई।</p>
      <p>रोहित शर्मा ने इस जीत के पीछे गेंदबाजों का हाथ बताया। दीपक चाहर ने एक हैट्रिक के साथ छह विकेट लिए। श्रेयस अय्यर और केएल राहुल ने भी अपनी शानदार बल्लेबाजी से  दर्शकों का भरपूर मनोरंजन किया। बांग्लादेश 30 रनों से हार गया और भारत ने 2-1 से सीरीज पर कब्जा कर लिया। </p>
      <p>मैच के बाद रोहित शर्मा ने कहा, ''ये गेंदबाज थे, जिन्होंने हमारे लिए मैच जीता। एक बल्लेबाज होने के नाते में जानता हूं कि ओस में गेंदबाजी करना कितना मुश्किल होता है। लेकिन इस फॉर्मेट में यह भारत की अच्छी वापसी रही।''</p>
      <h3>
        <a href="https://www.livehindustan.com/cricket/story-india-vs-bangladesh-deepak-chahar-becomes-first-indian-to-take-t20i-hat-trick-claims-best-ever-bowling-figures-in-all-t20i-2842963.html">INDvsBAN: दीपक चाहर ने रचा इतिहास, T20I में हैट्रिक लेकर बनाए ये रिकॉर्ड</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-3rd-t20i-yuzvendra-chahal-50-t20i-wickets-beat-jasprit-bumrah-and-r-ashwin-2842993.html">INDvsBAN: युजवेंद्र चहल का टी-20 'अर्धशतक', बुमराह-अश्विन से निकले आगे</a>
      </h3>
      <p>उन्होंने कहा, ''एक स्टेज पर बांग्लादेश के लिए यह आसान लग रहा था। लेकिन गेंदबाजों ने अपनी जिम्मेदारी समझी। युवा खिलाड़ियों को जिम्मेदारी उठाते देखकर अच्छा लगा। मैंने खिलाड़ियों को सिर्फ यही याद दिलाया कि हम सब भारत के लिए खेल रहे हैं।''</p>
      <p> रोहित ने कहा, “टीम के खिलाड़ियों ने मुकाबले में अपनी जिम्मेदारी समझकर प्रदर्शन किया। मैं समझ सकता हूं कि जब विकेट नहीं गिर रहे होते हैं तो आपके लिए मुकाबले में टिकना कठिन हो जाता है और परिस्थिति आपके अनुकूल नहीं रहती है। लेकिन इसका श्रेय गेंदबाजों को जाता है। हालांकि, बल्लेबाजों ने भी अच्छा किया।</p>
      <p>रोहित शर्मा ने बल्लेबाजों को भी श्रेय देते हुए कहा, ''केएल राहुल और श्रेयस अय्यर ने बढ़िया पारियां खेलीं। आगामी टी-20 विश्व कप से पहले हमें संतुलित टीम का गठन करना है।''</p>
    </article>
  </body>
</html>