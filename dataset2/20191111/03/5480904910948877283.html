<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-postrelila-protestujiciho-v-hongkongu-jimz-zmita-chaos/1819538?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T03:23:00+00:00"/>
    <meta property="og:title" content="Policie postřelila protestujícího v Hongkongu, jímž zmítá chaos"/>
    <meta property="og:description" content="Hongkong - Policie v Hongkongu dnes brzy ráno střílela podle místních médií ostrými náboji a postřelila nejméně jednoho protestujícího ve východní části ostrova. Město podle agentury Reuters zachvátil chaos."/>
  </head>
  <body>
    <article>
      <h1>Policie postřelila protestujícího v Hongkongu, jímž zmítá chaos</h1>
      <address><time datetime="2019-11-11T03:23:00+00:00">11 Nov 2019, 03:23</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Policie v Hongkongu dnes brzy ráno střílela podle místních médií ostrými náboji a postřelila nejméně jednoho protestujícího ve východní části ostrova. Město podle agentury Reuters zachvátil chaos.</p>
      <slideshow>
        <figure>
          <img src="https://i3.cn.cz/6/1573390320_P201911100336701.jpg"/>
        </figure>
        <figure>
          <img src="https://i3.cn.cz/6/1573390272_P201911100336201.jpg"/>
        </figure>
        <figure>
          <img src="https://i3.cn.cz/6/1573376027_P201911100200601.jpg"/>
        </figure>
        <figure>
          <img src="https://i3.cn.cz/6/1573376008_P201911100200501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Demonstrace proti místní i pekingské vládě už trvají pět měsíců. V neděli policie protesty rozháněla s pomocí slzného plynu a dnes podle místní televize Cable TV a dalších médií ve východní části ostrova použila i ostrou střelbu.</p>
      <p>Podle Cable TV byl nejméně jeden protestující zraněn. Záběry ukazují demonstranta ležícího v kaluži krve s široce otevřenýma očima. Policie podle Reuters tyto zprávy odmítla komentovat. Podle agentury AP policista postřelil demonstranta na přechodu pro chodce na velké křižovatce.</p>
      <p>Dnes nad ránem byl přerušen provoz některých linek místních vlaků a metra a dalších služeb. Těžkooděnci byli rozmístěni poblíž nádraží a nákupních center.</p>
      <p>Protestující s pomocí barikád blokovali silnice, čímž v některých oblastech vznikaly dopravní zácpy.</p>
      <p>Poslední vlnu násilí odstartovala smrt studenta, který před týdnem spadl při zásahu policistů ze střechy krytého parkoviště. Zemřel v pátek v nemocnici.</p>
      <p>Protesty jsou namířeny proti policejní brutalitě a údajnému omezování svobod v někdejší britské kolonii ze strany Pekingu. Svobody má i po navrácení území Číně v roce 1997 zaručovat princip "jedna země, dva systémy".</p>
    </article>
  </body>
</html>