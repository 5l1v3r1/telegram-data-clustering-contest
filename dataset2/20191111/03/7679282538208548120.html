<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-4-dead-in-truck-car-collision-in-bulandshahar-2843012.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T03:52:48+00:00"/>
    <meta property="og:title" content="बुलंदशहर : खड़े ट्रक में पीछे घुसी तेज रफ्तार कार, 4 लोगों की मौके पर मौत"/>
    <meta property="og:description" content="सिकंदराबाद कोतवाली क्षेत्र में गुलावठी रोड पर गांव मंडावरा के निकट तेज रफ्तार कार खड़े ट्रक में पीछे से जा घुसी, जिससे कार में सवार चार युवकों की मौत हो गई, जबकि एक युवक गंभीर रूप से घायल हो गया,..."/>
  </head>
  <body>
    <article>
      <h1>बुलंदशहर : खड़े ट्रक में पीछे घुसी तेज रफ्तार कार, 4 लोगों की मौके पर मौत</h1>
      <address><time datetime="2019-11-11T03:52:48+00:00">11 Nov 2019, 03:52</time> by <a rel="author">हिन्दुस्तान टीम, बुलंदशहर।</a></address>
      <p>सिकंदराबाद कोतवाली क्षेत्र में गुलावठी रोड पर गांव मंडावरा के निकट तेज रफ्तार कार खड़े ट्रक में पीछे से जा घुसी, जिससे कार में सवार चार युवकों की मौत हो गई, जबकि एक युवक गंभीर रूप से घायल हो गया, जिसे उपचार के लिये हायर मेडिकल सेंटर रेफर कर दिया गया है। मृतकों के शवों को पुलिस ने पोस्टमार्टम के लिए भेज दिया।</p>
      <p>रविवार की देर रात करीब 12 बजे गौतमबुद्धनगर जनपद की दादरी कोतवाली क्षेत्र के गांव लुहारली के रहने वाले पंकज शर्मा, राहुल शर्मा, रामकुमार, सुमेर सिंह सहित पांच युवक कार में सवार होकर बुलंदशहर एक कार्यक्रम में शामिल होकर वापस घर जा रहे थे।बताया जाता है कि गुलावठी सिकंदराबाद मार्ग पर खड़े  एक ट्रक में कार पीछे से जा घुसी। जिससे कार में सवार  पंकज, राहुल, रामकुमार व सुमेर सिंह की दर्दनाक मौत हो गई, जबकि कार सवार एक अन्य युवक घायल हो गया।</p>
      <p>हादसे की जानकारी पाकर मौके पर पहुंची पुलिस ने मृतकों के शवों को बमुश्किल कार से बाहर निकाल पोस्टमार्टम के लिए भेजा। जबकि घायल को उपचार के लिए अस्पताल भेजा। चिकित्सक ने उसे हायर मेडिकल सेंटर के लिए रेफर कर दिया। सीओ गोपाल चौधरी ने बताया कि पुलिस ने शव पोस्टमार्टम के लिए भेज दिए हैं मामले की जांच की जा रही है।</p>
    </article>
  </body>
</html>