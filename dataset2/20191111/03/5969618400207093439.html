<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/thanter-mpaks-119-121-astamathtos-o-giannhs.5636956.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-11T03:15:00+00:00"/>
    <meta property="og:title" content="Θάντερ - Μπακς 119-121: Ασταμάτητος ο Γιάννης!"/>
    <meta property="og:description" content="Με τον Γιάννη Αντετοκούνμπο να σημειώνει την 5η συνεχόμενη 30αρα του, οι Μπακς άλωσαν την Οκλαχόμα Σιτι, επικρατώντας με 121-119 των Θάντερ. Τραυματίστηκε ο Μίντλετον."/>
  </head>
  <body>
    <article>
      <h1>Θάντερ - Μπακς 119-121: Ασταμάτητος ο Γιάννης!</h1>
      <h2>Με τον Γιάννη Αντετοκούνμπο να σημειώνει την 5η συνεχόμενη 30αρα του, οι Μπακς άλωσαν την Οκλαχόμα Σιτι, επικρατώντας με 121-119 των Θάντερ. Τραυματίστηκε ο Μίντλετον.</h2>
      <address><time datetime="2019-11-11T03:15:00+00:00">11 Nov 2019, 03:15</time> by <a rel="author">Στέφανος Μακρής</a></address>
      <p>Ο Γιάννης Αντετοκούνμπο φώναξε πάλι "παρών" για τους Μπακς. Τα υπόλοιπα απλώς... ακολούθησαν, με το Μιλγουόκι να παίρνει τη νίκη με 121-119 μέσα στην Οκλαχόμα Σιτι, βελτιώνοντας το ρεκόρ του στο 7-3 έπειτα από 10 αγώνες.</p>
      <p>Ο Γιάννης ήταν πάλι αυτός που έδειξε τον δρόμο. Αν και ξεκίνησε άσχημα το παιχνίδι στο πρώτο ημίχρονο, κάτι που τον εκνεύρισε με αποτέλεσμα <a href="https://www.sport24.gr/Basket/USA/NBA/article5636964.ece">να σκίσει την φανέλα του και να σπάσει μία πινακίδα</a>, στο <a href="https://www.sport24.gr/Basket/USA/NBA/article5636958.ece">δεύτερο ημίχρονο ήταν ασταμάτητος, </a>σημειώνοντας 24 πόντους σε αυτό το διάστημα, ολοκληρώνοντας τον αγώνα με 35 πόντους, με 11/16 δίποντα, 2/3 τρίποντα, 7/9 βολές, 16 ριμπάουντ, 3 ασίστ, 1 κλέψιμο και 1 κόψιμο σε 36 λεπτά συμμετοχής!</p>
      <p>Από κοντά τον ακολούθησε σε απόδοση ο Έρικ Μπλέντσο με 25 πόντους και 9 ασίστ, με τον Μπρουκ Λόπεζ να ακολουθεί με 15 πόντους, σε μία βραδιά που οι Μπακς είδαν τον Κρις Μίντλετον να τραυματίζεται στον μηρό και να αποχωρεί.</p>
      <p>Για τους Θάντερ, Ντένις Σρούντερ είχε 25 πόντους, ο Σάι Γκίλγκεους-Αλεξάντερ 22 πόντους και ο Κρις Πολ 17 πόντους.</p>
      <p>Όσον αφορά στο παιχνίδι, αυτό ήταν ένα πραγματικό ντέρμπι από την αρχή, με τους Θάντερ να καταφέρνουν να κλείσουν το πρώτο ημίχρονο προηγούμενοι με 56-50, αλλά τους Μπακς να απαντούν στην τρίτη περίοδο με ένα επιμέρους σκορ 37-24 και να ξεφεύγουν με 7 πόντους (80-87).</p>
      <p>Στην τέταρτη περίοδο οι Μπακς ξέσπασαν και ξέφυγαν με 87-100, δείχνοντας να ελέγχουν το παιχνίδι. Οι Θάντερ όμως δεν τα παράτησαν και με αντεπίθεση διαρκείας ισοφάρισαν σε 114-114 με 33 δευτερόλεπτα να μένουν για το τέλος του αγώνα! Ένα τρίποντο του Λόπεζ όμως στην επόμενη φάση, το οποίο ακολούθησαν ένα άστοχο τρίποντο του Γκαλινάρι και 2 βολές του Τζορτζ Χιλ στην συνέχεια διασφάλισαν τη νίκη των Μπακς. </p>
      <p><b>Τα δωδεκάλεπτα</b>: 24-21, 56-50, 80-87, 119-121</p>
      <p><b>ΘΑΝΤΕΡ</b>: Γκαλινάρι 14 (2/10 τρίποντα, 7 ριμπάουντ), Νόελ 14 (6 ασίστ), Γκίλγκεους-Αλεξάντερ 22 (4 τρίποντα, 6 ριμπάουντ, 6 ασίστ), Πολ 17 (3), Φέργκιουσον 5 (1), Μουσκάλα 12 (4), Μπάζλεϊ, Σρούντερ 25 (3 τρίποντα, 6 ριμπάουντ), Ντιαλό 10</p>
      <p><b>ΜΠΑΚΣ</b>: Μίντλετον 10, Αντετοκούνμπο 35 (13/19 σουτ, 2 τρίποντα, 16 ριμπάουντ, 7 λάθη), Μ. Λόπεζ 15 (3), Μάθιους 6 (2), Μπλέντσο 25 (3 τρίποντα, 9 ασίστ), Ιλιάσοβα 4, Ρ. Λόπεζ, Μπράουν 12 (1), ΝτιΒιντσέντζο 2, Κόναγκτον 4, Χιλ 8</p>
      <p>
        <i>
          <b>AP Photo/Sue Ogrocki</b>
        </i>
      </p>
      <figure>
        <iframe src="https://www.youtube.com/embed/X9iURQyMsXM" width="560" height="315" data-service="Youtube" scrolling="no"/>
      </figure>
    </article>
  </body>
</html>