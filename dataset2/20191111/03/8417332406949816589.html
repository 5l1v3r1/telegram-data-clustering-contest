<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/11/Spania-er-fortsatt-fastl%C3%A5st-politisk-etter-enda-et-valg-20357708.ece"/>
    <meta property="og:site_name" content="adressa.no"/>
    <meta property="article:published_time" content="2019-11-11T03:36:45+00:00"/>
    <meta property="og:title" content="Spania er fortsatt fastlåst politisk etter enda et valg"/>
    <meta property="og:description" content="Det sosialdemokratiske partiet PSOE vinner det spanske valget, men får ikke flertall, viser foreløpige resultater. Ytre høyre-partiet Vox dobler seg."/>
  </head>
  <body>
    <article>
      <h1>Spania er fortsatt fastlåst politisk etter enda et valg</h1>
      <address><time datetime="2019-11-11T03:36:45+00:00">11 Nov 2019, 03:36</time> by <a rel="author">(NTB) NTB-DPA-AP</a></address>
      <p>Det sosialdemokratiske partiet PSOE vinner det spanske valget, men får ikke flertall, viser foreløpige resultater. Ytre høyre-partiet Vox dobler seg.</p>
      <aside><a href="https://www.adressa.no/nyheter/utenriks/2019/11/11/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/11/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/11/javascript:void(0);">Del denne artikkelen på e-post</a></aside>
      <p>Statsminister Pedro Sanchez' parti PSOE ser ut til å få rundt 28 prosent av stemmene og får flest plasser, med 120 seter, i Spanias nasjonalforsamling. Det er litt ned fra 123 før valget, viser resultatene etter at 99,9 prosent av stemmene er telt opp.</p>
      <p>Ytre høyre-partiet Vox ligger an til å få 52 seter, mer enn dobbelt så mange som før valget, da det hadde 24 plasser. Det vil da bli Spanias tredje største parti kun seks måneder etter sin debut i nasjonalforsamlingen.</p>
      <h3>Flest seter, men ikke flertall</h3>
      <p>Selv om Sanchez' PSOE etter alt å dømme får flest seter, er resultatet langt fra godt nok til å sikre seg et flertall. Da trengs det 176 seter.</p>
      <p>Dermed ser det ikke ut til at den fastlåste politiske situasjonen løses etter dette valget heller.</p>
      <p>I sin tale til tilhengerne ba Sanchez «alle politiske partier» til å bidra til å finne en løsning på situasjonen, men han understreket at det ikke gjelder partier som sprer hat. Det var trolig en referanse til VOX.</p>
      <p>– Jeg ber alle politiske partier om å handle sjenerøst og ansvarlig for å få løst situasjonen, sa Sanchez.</p>
      <p>Valgets tapere ser til å være ytre venstre-partiet Unidas Podemos, som mister 16 seter, ned til 26 seter. Enda verre gikk det for Ciudadanos, som ser ut til å få ti seter mot dagens 57.</p>
      <h3>Vanskelig i praksis</h3>
      <p>Søndagens valg er det andre i år og det fjerde på like mange år i Spania. Også de foregående valgene har endt uten et tydelig flertall og har gitt landet flere mindretallsregjeringer.</p>
      <p>– Spania har i dag tre venstrepartier, tre høyrepartier og tre katalanske separatistpartier. Da er det i praksis umulig å danne regjering, sa analytiker Federico Santi i Eurasia Group før valget.</p>
      <p>I teorien kan Sanchez' PSOE få flertall med Unidas Podemos, Mas Pais og nasjonalister og separatister fra Catalonia, Baskerland og Kanariøyene, men et slikt samarbeid kan bli vanskelig.</p>
      <p>PSOE og Podemos fikk ikke til et samarbeid etter forrige valg heller, og samarbeidet med katalanske partier er hindret av krisen i regionen, der det har vært store demonstrasjoner etter at ni katalanske politikere ble sendt til lange fengselsstraffer i oktober.</p>
      <p>Katalanske partier vil trolig kreve amnesti for de fengslede mot å støtte Sanchez, noe PSOE trolig ikke vil godta.</p>
      <h3>Lav deltakelse</h3>
      <p>Valgdeltakelsen endte med å bli 2 prosentpoeng lavere ved søndagens valg enn ved valget i april, fra 71,7 prosent til 69,9 prosent, ifølge landets innenriksdepartement.</p>
      <p>Statsministeren forsøkte i månedsvis etter valget i april å danne regjering med støtte fra venstrepartiet Podemos, men forhandlingene ledet ikke fram siden Sanchez nektet å danne koalisjonsregjering.</p>
      <p>I september så han seg nødt til å lyse ut nyvalg etter at kong Felipe erklærte at ingen av kandidatene hadde nok støtte til å sikre flertall i nasjonalforsamlingen.</p>
      <p>37 millioner spanjoler er stemmeberettiget. Rundt 93.000 politifolk sørget for sikkerheten, men valgdagen har forløpt uten noen store hendelser.</p>
      <p>(©NTB)</p>
    </article>
  </body>
</html>