<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=951651"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T03:46:31+00:00"/>
    <meta property="og:title" content="ఆర్థిక సంఘం నిధులకు విద్యుత్తు షాక్‌!"/>
    <meta property="og:description" content="ADVT"/>
  </head>
  <body>
    <article>
      <h1>ఆర్థిక సంఘం నిధులకు విద్యుత్తు షాక్‌!</h1>
      <address>
        <time datetime="2019-11-11T03:46:31+00:00">11 Nov 2019, 03:46</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>కేంద్ర ప్రభుత్వం 14వ ఆర్థిక సంఘం ద్వారా గ్రామ పంచాయతీలకు మంజూరు చేసిన నిధులకు విద్యుత్తు షాక్‌ తగులుతోంది. మంజూరైన నిధుల్లో 30 శాతాన్ని విద్యుత్తు బిల్లుల బకాయిల కింద జమ చేసుకోవాలని రాష్ట్ర ప్రభుత్వం నిర్ణయించింది. దీంతో కేంద్రం నుంచి వచ్చిన నిధులను అభివృద్ధి పనుల కోసం వినియోగించుకోవాలనుకున్న పంచాయతీల ఆశలు ఆవిరి అవుతున్నాయి.</b>
      </p>
      <p> </p>
      <ul>
        <li>
          <b>బిల్లుల బకాయిల కింద 30 శాతం కోత</b>
        </li>
        <li>
          <b>వాస్తవానికి తీసుకోవాల్సింది 10శాతమే</b>
        </li>
        <li>
          <b>సర్కార్‌ నిర్ణయంపై పంచాయతీల గగ్గోలు</b>
        </li>
        <li>
          <b>ప్రభుత్వమే భరించాలంటున్న సర్పంచ్‌లు</b>
        </li>
      </ul>
      <p><b>హైదరాబాద్‌, నవంబరు 10 (ఆంధ్రజ్యోతి): </b>రాష్ట్రంలోని గ్రామ పంచాయతీలు, మునిసిపాలిటీలు దాదాపు రూ.3 వేల కోట్లకుపైగా విద్యుత్తు బకాయిలు చెల్లించాల్సి ఉంది. ఇందులో గ్రామ పంచాయతీలే రూ.2వేల కోట్లకు పైగా బాకీ ఉన్నాయి. వీటిని వన్‌ టైం సెటిల్‌మెంట్‌ కింద చెల్లిస్తామని ఆగస్టులో విద్యుత్తు సంస్థలపై సమీక్ష సందర్భంగా సీఎం కేసీఆర్‌ హామీ ఇచ్చారు. కానీ, నాలుగు నెలలు గడిచినా వీటిని ప్రభుత్వం చెల్లించలేదు. మరో వైపు సెప్టెంబరు 6 నుంచి అక్టోబరు 5 వరకు అన్ని గ్రామ పంచాయతీల్లో పల్లె ప్రగతి పేరిట 30 రోజుల కార్యాచరణ నిర్వహించారు. ఇందులో భాగంగా 12,751 పంచాయతీలకు రూ.339 కోట్లను ప్రభుత్వం మంజూరు చేసింది. ఇలా ఆరు నెలల పాటు పంచాయతీలకు రూ.339 కోట్ల చొప్పున మంజూరు చేస్తామని సీఎం ప్రకటించారు. ఇందులో రూ.204 కోట్లు 14వ ఆర్థిక సంఘం నిధులు కాగా, మిగతావి రాష్ట్ర ఆర్థిక సంఘం నిధులు. అయితే, కేంద్రం నిధులు విడుదలవుతున్నప్పటికీ.. రాష్ట్రం నుంచి నిధులు అందడం లేదు. మరోవైపు మంజూరైన నిధుల్లోనూ 30 శాతాన్ని విద్యుత్తు బకాయిల కింద విడుదల చేయకుండా నిలిపి వేశారని సర్పంచ్‌లు ఆవేదన వ్యక్తం చేస్తున్నారు.</p>
      <p> </p>
      <p>
        <b>నిబంధనలకు విరుద్ధం</b>
      </p>
      <p>14వ ఆర్థిక సంఘం ద్వారా విడుదలయ్యే నిధులను ఎలా వ్యయం చేయాలన్న అంశంపై కేంద్రం పరిమితులు విధించింది. 50 శాతం నిధులను అభివృద్ధి పనులకు, 15 శాతం పారిశుధ్యానికి, 10 శాతం తాగు నీటికి, 10 శాతం వీధి లైట్లకు, 10 శాతం కేంద్ర ప్రభుత్వం సూచించిన పథకాలు/ పనులకు, మిగిలిన 5 శాతం ఇతర ఖర్చులకు వినియోగించాలని సూచించింది. కానీ, 30 శాతం నిధులను విద్యుత్తు బకాయిల పేరిట తెలంగాణ ప్రభుత్వం జమ చేసుకోవడంపై పలువురు అభ్యంతరం వ్యక్తం చేస్తున్నారు.</p>
      <p> </p>
      <p>
        <b>అభివృద్ధి పనులెలా?</b>
      </p>
      <p>పల్లె ప్రగతిలో భాగంగా అన్నిచోట్ల పారిశుధ్య పనులతో పాటు గ్రామంలో అనేక పనులు నిర్వహించారు. ఈ బిల్లుల కోసం పంచాయతీలు ఎదురు చూస్తున్నాయి. ఇప్పుడు విద్యుత్తు బకాయిల పేరిట ఆర్థిక సంఘం నిధులను జమ చేసుకుంటే.. చేయాల్సిన అభివృద్ధి పనులకు నిఽధులెలా?అని సర్పంచ్‌లు ఆవేదన వ్యక్తం చేస్తున్నారు. రాష్ట్రంలోని గ్రామ పంచాయతీలకు గత ఏడాది రూ.1628.28 కోట్లను 14వ ఆర్థిక సంఘం కేటాయించింది. వీటిలో 30శాతం నిధులను విద్యుత్తు బకాయిల కింద జమ చేసుకుంటే... పంచాయతీల్లో అభివృద్ధి పనులు చేపట్టేందుకు నిధులే ఉండవని సర్పంచ్‌లు చెబుతున్నారు. విద్యుత్తు బకాయిలను వన్‌టైం సెటిల్‌మెంట్‌ కింద చెల్లిస్తామన్న హామీని ప్రభుత్వం నిలుపుకోవాలని డిమాండ్‌ చేస్తున్నారు.</p>
    </article>
  </body>
</html>