<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dbr-ne-vidkrivalo-kriminalni-spravi-schodo-diy-moryakiv-u-kerchenskiy-protoci-truba-329242_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T16:57:00+00:00"/>
    <meta property="og:title" content="ДБР не відкривало кримінальні справи щодо дій моряків у Керченській протоці — Труба"/>
    <meta property="og:description" content="Директор ДБР пояснив, навіщо звільнених із російського полону моряків викликають на допити."/>
  </head>
  <body>
    <article>
      <h1>ДБР не відкривало кримінальні справи щодо дій моряків у Керченській протоці — Труба</h1>
      <h2>Директор ДБР пояснив, навіщо звільнених із російського полону моряків викликають на допити.</h2>
      <address>
        <time datetime="2019-11-11T16:57:00+00:00">11 Nov 2019, 16:57</time>
      </address>
      <p>Державне бюро розслідувань не відкривало жодної кримінальної справи щодо дій <b><a href="https://dt.ua/UKRAINE/rosiya-mozhe-ogolositi-v-rozshuk-zvilnenih-ukrayinskih-moryakiv-advokat-327523_.html">українських моряків</a></b> під час проходження Керченської протоки в 2018 році, повідомив директор ДБР Роман Труба у Telegram-каналі. Держбюро намагається встановити, чи умисно керівництво держави направило моряків таким маршрутом.</p>
      <p>"У ДБР немає жодного кримінального провадження стосовно дій моряків під час перетину Керченської протоки. Ми з'ясовуємо, чи були правопорушення у діях керівництва держави, які призвели до ескалації конфлікту і подальшого введення військового стану", - написав Труба.</p>
      <p>Він пояснив, що в ДБР з'ясовують, чи умисно керівництво держави скерувало моряків до Керченської протоки, розуміючи, високу імовірність того, що вони потраплять у полон, що призведе до загострення конфлікту та введення воєнного стану.</p>
      <p>"Я розумію, наскільки це важливо для України. Кожен слідчий це розуміє. Тому вони призначають усі слідчі дії, щоб об'єктивно з'ясувати обставини кожного рішення тих подій. Тому ми проводимо допити моряків, призначаємо експертизи, вилучаємо документи", - додав Труба.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення дістали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них обвинувачення "порушенні кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і кораблі ВМСУ. Однак <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">моряки повернулися до України</a></b> лише 7 вересня, коли відбувся обмін утримуваними особами між Україною та РФ. </p>
      <p>Пізніше адвокат українських моряків Микола Полозов заявив про те, що <b><a href="https://dt.ua/UKRAINE/dbr-pochalo-dopituvati-zvilnenih-moryakiv-schodo-kerchenskoyi-spravi-advokat-323503_.html">ДБР почало допитувати</a></b> його підзахисних в рамках "Керченської справи". </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>