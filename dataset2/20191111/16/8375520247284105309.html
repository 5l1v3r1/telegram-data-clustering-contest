<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sud-zaareshtuvav-nachalnika-upravlinnya-minoboroni-pidozryuvanogo-u-zakupivli-neyakisnih-bronezhiletiv-639232.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T16:43:00+00:00"/>
    <meta property="og:title" content="Суд заарештував начальника управління Міноборони, підозрюваного у закупівлі неякісних бронежилетів"/>
    <meta property="og:description" content="Посадовцю обрано запобіжний захід у вигляді тримання під вартою або застави у 76 млн грн"/>
  </head>
  <body>
    <article>
      <h1>Суд заарештував начальника управління Міноборони, підозрюваного у закупівлі неякісних бронежилетів</h1>
      <address>
        <time datetime="2019-11-11T16:43:00+00:00">11 Nov 2019, 16:43</time>
      </address>
      <h4>Посадовцю обрано запобіжний захід у вигляді тримання під вартою або застави у 76 млн грн</h4>
      <p>Печерський районний суд Києва заарештував генерал-майора, начальника одного з головних управлінь Міністерства оборони, підозрюваного в закупівлі неякісних бронежилетів «Корсар», із заставою 76 млн грн. Про це повідомив директор Державного бюро розслідувань Роман Труба на своєму Telegram-каналі.</p>
      <p>«Тримання під вартою або заставу в 76 млн грн - такий запобіжний захід обрано генерал-майору, начальнику Головного управління Міністерства оборони України, який є підозрюваним у кримінальному провадженні за фактом закупівлі неякісного речового майна за завищеною ціною для Збройних сил України», - написав він.</p>
      <p>Труба зазначає, що наразі у справі фігурують ще чотири чиновники Міноборони, яким також буде обрано запобіжний захід.</p>
      <p>Крім того, він повідомив, що кількість підозрюваних у справі збільшиться.</p>
      <p>Нагадаємо, на початку листопада Державне бюро розслідувань повідомило про підозру п’яти топ-чиновникам Міноборони у закупівлі неякісних бронежилетів «Корсар».</p>
      <related>
        <a href="https://glavcom.ua/news/zbitki-na-173-mln-genprokuratura-zayavila-pro-masshtabnu-korupciynu-shemu-v-minoboroni-639173.html"/>
        <a href="https://glavcom.ua/news/u-minoboroni-ne-bachat-zagrozi-napadu-rosiji-iz-pivdnya-639031.html"/>
        <a href="https://glavcom.ua/news/viyti-z-minskih-ugod-vzhe-sogodni-partiya-vakarchuka-oprilyudnila-rizku-zayavu-638740.html"/>
      </related>
    </article>
  </body>
</html>