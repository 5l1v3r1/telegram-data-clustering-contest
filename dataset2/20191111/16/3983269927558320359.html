<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/la-coproduccio-de-tv3-la-guerra-inacabada-es-projecta-a-sant-cugat-del-valles/nota-de-premsa/2962584/"/>
    <meta property="og:site_name" content="CCMA"/>
    <meta property="article:published_time" content="2019-11-11T16:15:27+00:00"/>
    <meta property="og:title" content="La coproducció de TV3 &quot;La guerra inacabada&quot; es projecta a Sant Cugat del Vallès"/>
    <meta property="og:description" content="Demà es projectarà &quot;La guerra inacabada&quot; a la Casa de Cultura de Sant Cugat del Vallès. La docuficció, dirigida per Joan Gallifa i Antoni Tortajada, explica les històries que hi ha darrere d'algunes fosses de la Guerra Civil Espanyola que encara queden a Catalunya."/>
  </head>
  <body>
    <article>
      <h1>La coproducció de TV3 "La guerra inacabada" es projecta a Sant Cugat del Vallès</h1>
      <h2>Demà es projectarà "La guerra inacabada" a la Casa de Cultura de Sant Cugat del Vallès. La docuficció, dirigida per Joan Gallifa i Antoni Tortajada, explica les històries que hi ha darrere d'algunes fosses de la Guerra Civil Espanyola que encara queden a Catalunya.</h2>
      <address><time datetime="2019-11-11T16:15:27+00:00">11 Nov 2019, 16:15</time> by <a rel="author">CCMA</a></address>
      <p>Demà, a les 19.00, es projectarà a la Casa Cultura de Sant Cugat la coproducció de TV3 "La guerra inacabada", dins de la presentació del Programa d'Identificació Genètica del consistori vallesà. A l'acte participaran Antoni Tortajada, director del documental; Gemma Domènech, directora general de Memòria Democràtica, i Pilar Gorina, regidora de Memòria Històrica de l'Ajuntament de Sant Cugat.</p>
      <p>A Catalunya encara hi ha 5.063 famílies que reclamen un parent desaparegut, durant la guerra o anys després. Des del 1999 fins a l'any passat només se n'havien identificat set. Per revertir aquesta situació, el juliol del 2017, el Departament d'Acció Exterior, Relacions Institucionals i Transparència de la Generalitat de Catalunya va engegar un pla d'excavació de les fosses de la Guerra Civil Espanyola que encara queden a Catalunya, i va crear el Programa d'Identificació Genètica, amb un banc que permet creuar les dades familiars amb les restes que es vagin localitzant. Actualment hi ha unes 500 fosses localitzades.</p>
      <p>Un equip de TV3 va seguir durant uns mesos la feina d'antropòlegs, arqueòlegs i genetistes que obren les fosses, n'extreuen els cadàvers i n'intenten identificar les restes i atribuir-les als desapareguts. El resultat ha estat "La guerra inacabada", una docuficció presentada per Antoni Tortajada, que explica cinc històries que hi ha darrere d'aquestes fosses. La reconstrucció de cada relat s'ha fet amb imatges ficcionades i l'ajuda de testimonis i familiars de les víctimes.</p>
      <p>"La guerra inacabada" és una coproducció de TV3, Som Batabat i el suport del Departament de Justícia de la Generalitat de Catalunya dirigida per Joan Gallifa i Antoni Tortajada.</p>
      <p>
        <a href="http://www.tv3.cat/">tv3.cat</a>
      </p>
    </article>
  </body>
</html>