<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546558.html/%D8%AF%D8%B3%D8%AA%D9%88%D8%B1-%D8%A2%D9%85%D8%A7%D8%AF%D9%87-%D8%A8%D8%A7%D8%B4-100-%D8%AF%D8%B1%D8%B5%D8%AF%DB%8C-%D8%A8%D9%87-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%84%D8%A8%D9%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T16:41:00+00:00"/>
    <meta property="og:title" content="دستور آماده‌باش 100 درصدی به نیروهای امنیتی لبنان"/>
    <meta property="og:description" content="مدیرکل نیروهای امنیت داخلی لبنان دستور داده، نیروهای امنیتی از نیمه شب در حالت آماده‌باش کامل باشند."/>
  </head>
  <body>
    <article>
      <h1>دستور آماده‌باش 100 درصدی به نیروهای امنیتی لبنان</h1>
      <address>
        <time datetime="2019-11-11T16:41:00+00:00">11 Nov 2019, 16:41</time>
      </address>
      <p>مدیرکل نیروهای امنیت داخلی لبنان دستور داده، نیروهای امنیتی از نیمه شب در حالت آماده‌باش کامل باشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ کاربران شبکه‌های اجتماعی امروز (دوشنبه) متن تلگرافی صادر شده از «عماد عثمان» مدیرکل نیروهای امنیت داخلی لبنان دست به دست کردند که عثمان در آن به نیروهای امنیتی دستور داده از نیمه شب امشب در آماده‌باش صد در صدی باشند.</p>
      <p>  بر اساس گزارش شبکه «ال بی سی» لبنان، این اقدام پس از دعوت‌هایی برای اعتصاب و بستن مسیرها از سوی تظاهرات‌کنندگان و نزدیکی برگزاری جلسه قانونگذاری پارلمان لبنان در فردا صورت گرفته است.   عماد عثمان این تلگراف را خطاب به چهار نفر از نظامیان ارشد زیر دست خود صادر کرده است.   فراکسیون «آزادسازی و توسعه» (التحریر والتنمیه) وابسته به جنبش امل امروز به ریاست «نبیه بری» رئیس پارلمان لبنان نشستی دارد و نبیه بری اعلام کرد، مخالفت عده‌ای با برگزاری جلسه قانونگذاری پارلمان نشان می‌دهد برخی دنبال ادامه خلأ سیاسی هستند.   بری ادامه داد، چرا باید با برگزاری جلسه‌ای مخالفت شود که هدف آن بررسی قوانینی است که تظاهرات‌کنندگان خواستار آنها هستند؟   وی گفت، وظیفه او به عنوان رئیس پارلمان حفظ امنیت است و به همین دلیل جلسه فردا را به سه شنبه آینده موکول کرده است.   تظاهرات در لبنان از ۱۷ اکتبر (۲۵ مهر) در اعتراض به وضعیت اقتصادی این کشور و وضع تعرفه بر برخی بخش‌ها آغاز شد و هنوز به صورت پراکنده ادامه دارد. منبع: فارس</p>
    </article>
  </body>
</html>