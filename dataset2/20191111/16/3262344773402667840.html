<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33030/photoshop-ipad-reazioni-professionisti"/>
    <meta property="og:site_name" content="DDay.it"/>
    <meta property="article:published_time" content="2019-11-11T16:10:00+00:00"/>
    <meta property="og:title" content="Photoshop per iPad massacrato sull'App Store: tante le recensioni negative"/>
    <meta property="og:description" content="Stando alle recensioni sull'App Store e alle reazioni su Twitter, Photoshop per iPad non sembrerebbe esattamente come l'ha descritto Adobe. Troppi i bug e gli strumenti assenti, ma l'azienda promette aggiornamenti."/>
  </head>
  <body>
    <article>
      <h1>Photoshop per iPad massacrato sull'App Store: tante le recensioni negative</h1>
      <h2>Stando alle recensioni sull'App Store e alle reazioni su Twitter, Photoshop per iPad non sembrerebbe esattamente come l'ha descritto Adobe. Troppi i bug e gli strumenti assenti, ma l'azienda promette aggiornamenti.</h2>
      <address><time datetime="2019-11-11T16:10:00+00:00">11 Nov 2019, 16:10</time> by <a rel="author">Franco Aquini</a></address>
      <p><b>La versione di Photoshop per iPad non sta riscuotendo pareri positivi</b>. Dopo aver visto la presentazione ufficiale, Photoshop ci era sembrato infatti un ottimo compromesso tra la completezza della versione desktop e la semplicità e praticità della versione tablet. In più c'è il supporto alla Apple Pencil. Caratteristica che, al netto della possibilità di utilizzare tavolette grafiche su PC, è un'indiscutibile vantaggio nell'ambito del fotoritocco.</p>
      <figure>
        <img src="https://cdn.dday.it/system/uploads/picture/image/58599/content_small_adobe-photoshop-ipad-1.jpg"/>
      </figure>
      <p>L'uscita dell'applicazione invece ha suscitato un enorme numero di critiche e lamentele, principalmente su due fronti: <b>le funzionalità, ridotte stando a molti utilizzatori, e le prestazioni, che dimostrerebbero anche fastidiosissimi ritardi nell'uso della Apple Pencil</b>. <br/> </p>
      <h3>Funzionalità limitate e bug evidenti</h3>
      <p>Cominciamo dalle funzionalità, che molti utenti definiscono "limitate" rispetto al vero Photoshop. In particolare nelle recensioni su App Store, che <b>su 61 valutazioni (in riferimento all'AppStore italiano) porta a casa un magro 2,1 di valutazione media</b> (pur rimanendo tra le scelte redazionali di Apple), si possono leggere commenti di questo tipo: "<i>Non si possono creare file in CMYK, ma solo RGB 8bit, la velocità di reazione con la Pencil è lenta in modo alquanto imbarazzante, mancano molte delle opzioni del Photoshop classico per computer...</i>".</p>
      <p>O ancora: "<i>Sono un abbonato Creative Cloud da anni e investo e ho investito migliaia di euro nell'ecosistema Adobe. rilasciare questa app e chiamarla Photoshop è un insulto, soprattutto in considerazione del fatto che esistono da tempo applicazioni complete in tutto come Affinity Photo e Procreate</i>". Questi alcuni commenti che si possono leggere oggi su AppStore. </p>
      <figure>
        <img src="https://cdn.dday.it/system/uploads/picture/image/58600/content_small_adobe-photoshop-ipad-2.jpg"/>
      </figure>
      <p>Lamentele anche sulle prestazioni, dicevamo, in particolar modo sull'uso di <b>Apple Pencil, che presenterebbe ritardi evidenti anche su iPad Pro 2018</b>. A tutto questo risponde<b> Scott Belsky, Adobe Creative Cloud Chief Product Officer</b>, al <a href="https://petapixel.com/2019/11/09/photoshop-for-ipad-is-getting-terrible-early-reviews/">magazine Petapixel</a>, affermando che "<i>Scaricare trent'anni di funzionalità sui nostri clienti al day one è la ricetta per il fallimento [...] Spendiamo molto tempo nel trovare le basi giuste. Ora, abbiamo incluso ogni singola funzionalità che potrà venire su questa base al day one? No, intendo dire che non abbiamo potuto e ci vorrebbero anni per farlo. Ma le basi sono lì. Il cielo è il limite per un Photoshop moderno. Puoi costruirci sopra qualsiasi cosa perché è il codice di base che si è evoluto in trent'anni a permettere qualsiasi cosa</i>". </p>
      <figure>
        <iframe data-src="https://twitter.com/scottbelsky/status/1036603825388441601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Poi fa un tweet che si potrebbe interpretare così:"<i>Lezione V1 in tempo reale: devi realizzare un prodotto importante, ma sarà doloroso all'inizio. Per definizione, non farà felici tutti (e se è re-immaginazione di un vecchio prodotto di 30 anni popolare e globale, ne scontenterà molti)</i>."</p>
      <p><b>Adobe, in altre parole, riconosce i problemi di gioventù nel nuovo Photoshop</b> e in qualche modo promette indirettamente le future implementazioni che dovrebbero portare tutto quello che oggi non c'è. Innanzi tutto bugfix, vedi il problema di Apple Pencil, ma in secondo luogo anche funzionalità. Speriamo presto, visto che <b>Photoshop per iPad richiede l'abbonamento alla Creative Cloud Suite oppure l'acquisto in-app di 10,99€ al mese</b>. </p>
    </article>
  </body>
</html>