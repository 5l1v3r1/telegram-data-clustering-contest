<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/11/shou-za-malki-i-golemi-deca-praviat-ogneno-shou-i-fokusi.429278"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T16:40:00+00:00"/>
    <meta property="og:title" content="Шоу за малки и големи: Деца правят огнено шоу и фокуси"/>
    <meta property="og:description" content="На 21 ноември Националната школа по атракционни изкуства празнува рожден ден | Dnes.bg"/>
  </head>
  <body>
    <article>
      <h1>Шоу за малки и големи: Деца правят огнено шоу и фокуси</h1>
      <h2>На 21 ноември Националната школа по атракционни изкуства празнува рожден ден</h2>
      <address><time datetime="2019-11-11T16:40:00+00:00">11 Nov 2019, 16:40</time> by <a rel="author" href="https://www.dnes.bg/author/273" target="_blank">Веселин Коларов</a></address>
      <p>Деца правят огнено шоу, илюзии, фокуси и всички номера от цирковата сфера. На това представление могат да се насладят любителите на артистични номера на 21 ноември, когато единствената подобна у нас школа празнува своята 25 годишнина.</p>
      <p>Неин създател и треньор на малчуганите е Бойчо Костадинов. Той започва от нищото преди четвърт век в Бургас с деца от дом за сираци, а впоследствие мести дейността в София.<br/> <br/>"Правим всички циркови номера – огнено шоу, танцувални дейности, обръчи, жонглиране, фокуси, илюзии и т.н. Нямаме единствено въздушни акробатични изяви, защото работим с деца от 5 до 20 години и една грешка  може да е фатална", разказа Костадинов пред <b><a href="https://www.gol.bg/drugi/2019-11-11/shou-za-malki-i-golemi-detsa-pravyat-ogneno-shou-i-fokusi-video">Gol.bg</a></b>.<br/> <br/>Въпреки че е единствена у нас, Националната школа по атракционни изкуства има множество международни отличия, сред които най-голямата награда за атракционни изкуства във Венеция – "Златния Орфей", както и "Икар 2015".<br/> <br/>"Удоволствие е да видиш деца с огнени атрибути. Това е изкуство на изчезване. Най-малките навлизат в материята с по-елементарни неща, но се учат бързо. Целта е да създадем дисциплина, естетика и работна етика сред учениците", казва още Костадинов.<br/> <br/>В момента над 40 деца се обучават в тайните на жонглирането, балансирането, фокусите, атракционите, огнено шоу и др. Също така те танцуват мажоретни, характерни и фолклорни танци.<br/> <br/>Юбилейният концерт ще се проведе на 21 ноември от 19.00 часа в столичната зала "Освобожение", която се намира на бул. "Княгиня Мария Луиза" 106. </p>
    </article>
  </body>
</html>