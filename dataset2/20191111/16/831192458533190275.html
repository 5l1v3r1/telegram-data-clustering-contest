<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polemiko-klima-enopsei-polytechneioy-mat-ston-perivolo-tis-asoee-epeisodia-petropolemos-chimika-kai-maches-soma-me-soma-ekriktiki-anamenetai-i-epeteios/"/>
    <meta property="og:site_name" content="europost.gr"/>
    <meta property="article:published_time" content="2019-11-11T16:27:59+00:00"/>
    <meta property="og:title" content="«Πολεμικό» κλίμα ενόψει Πολυτεχνείου: ΜΑΤ στον περίβολο της ΑΣΟΕΕ, επεισόδια, πετροπόλεμος, χημικά και μάχες σώμα με σώμα! Εκρηκτική αναμένεται η επέτειος!"/>
    <meta property="og:description" content="Κλίμα «προπαρασκευής» για «εκρηκτική» επέτειο του Πολυτεχνείου διαμορφώνεται τις τελευταίες ημέρες με τα διαδοχικά επεισόδια που έχουν ως επίκεντρο το Οικονομικό Πανεπιστήμιο. Αυτή την ώρα, φοιτητές που βγήκαν από την ΑΣΟΕΕ κάνουν συνέλευση στο Πολυτεχνείου"/>
  </head>
  <body>
    <article>
      <h1>«Πολεμικό» κλίμα ενόψει Πολυτεχνείου: ΜΑΤ στον περίβολο της ΑΣΟΕΕ, επεισόδια, πετροπόλεμος, χημικά και μάχες σώμα με σώμα! Εκρηκτική αναμένεται η επέτειος!</h1>
      <address>
        <time datetime="2019-11-11T16:27:59+00:00">11 Nov 2019, 16:27</time>
      </address>
      <p>Κλίμα «προπαρασκευής» για «εκρηκτική» επέτειο του Πολυτεχνείου διαμορφώνεται τις τελευταίες ημέρες με τα διαδοχικά επεισόδια που έχουν ως επίκεντρο το Οικονομικό Πανεπιστήμιο. Αυτή την ώρα, φοιτητές που βγήκαν από την ΑΣΟΕΕ κάνουν συνέλευση στο Πολυτεχνείου για να αποφασίσουν, όπως είπαν, την περαιτέρω στάση τους. Οι ίδιοι, νωρίτερα είχαν επιχειρήσει να ανοίξουν το ΟΠΑ και να κάνουν εκεί συνέλευση, αντιδρώντας και στην απόφαση της Συγκλήτου να κλείσει το Ίδρυμα έως την επέτειο του Πολυτεχνείου προκειμένου να μην αποτελέσει το Πανεπιστήμιο ορμητήριο για έκνομες ενέργειες. Ο φόβος να συμβεί κάτι τέτοιο εντάθηκε μετά την έφοδο της αστυνομίας την Κυριακή στο υπόγειο του κτιρίου της ΑΣΟΕΕ.</p>
      <p>Η ομάδα των φοιτητών κατάφερε να μπει στον περίβολο. Οι αστυνομικές δυνάμεις που βρίσκονται στην περιοχή τις τελευταίες μέρες, επιχείρησαν να τους απωθήσουν, έγιναν μάχες σώμα με σώμα και τελικά στον περίβολο βρέθηκαν τόσο οι φοιτητές -περίπου εκατό – όσο και διμοιρίες των ΜΑΤ. Οι φοιτητές καταγγέλλουν ότι τουλάχιστον πέντε εκ αυτών τραυματίσθηκαν. Η αστυνομία έκανε χρήση δακρυγόνων, ενώ επί ώρα η Πατησίων παρέμενε κλειστή.</p>
      <p>Το χρονικό των επεισοδίων</p>
      <p>Ολα ξεκίνησαν όταν ομάδα φοιτητών που πρόσκειται στην Ενωτική Πρωτοβουλία ΑΣΟΕΕ πραγματοποίησε πορεία στο κέντρο της Αθήνας και κατέληξαν στο Οικονομικό Πανεπιστήμιο για να διαδηλώσουν κατά του λουκέτου στη σχολή που μπήκε με απόφαση της Συγκλήτου μέχρι τις 17 Νοεμβρίου. Οι φοιτητές κατάφεραν να μπουν στον περίβολο του πανεπιστημίου γεγονός που κινητοποίησε τις δυνάμεις των ΜΑΤ που βρίσκονταν στο σημείο.</p>
      <p>Δείτε βίντεο:</p>
      <p>
        <a href="https://web.facebook.com/protothemagr/videos/2488429274730124/">https://web.facebook.com/protothemagr/videos/2488429274730124/</a>
      </p>
      <p>Εκείνη τη στιγμή ακολούθησαν επεισόδια, όπως μπορείτε να δείτε στο βίντεο που ακολουθεί.</p>
      <p>Δείτε το σχετικό βίντεο:</p>
      <figure>
        <iframe src="https://www.youtube.com/embed/uwaoZUZ6lj8" width="696" height="392" data-service="Youtube" scrolling="no"/>
      </figure>
      <p>Περίπου 100 άτομα παρέμεναν στον περίβολο του ΟΠΑ περίπου έως τις 2.30 το μεσημέρι. Λίγο νωρίτερα είχαν αποχωρήσει οι διμοιρίες των ΜΑΤ και ακολούθως βγήκαν και οι φοιτητές που συγκρότησαν πορεία έως το Πολυτεχνείο. Μπήκαν στο ιστορικό κτίριο και κάνουν γενική συνέλευση για να αποφασίσουν, όπως είπαν, «τη συνέχεια του αγώνα τους». Οι φοιτητές πάντως, κατήγγειλαν ότι κατά την αστυνομική επιχείρηση στην ΑΣΟΕΕ, υπήρξαν τραυματίες και έγιναν προσαγωγές.</p>
      <p>Δείτε ανάρτηση της Ενωτικής Πρωτοβουλίας ΑΣΟΕΕ στο Facebook:</p>
      <p>Φοιτητές που συμμετείχαν στην πορεία δήλωσαν στην κάμερα του protothema.gr ότι «τα ΜΑΤ κλείνουν τις σχολές» και ότι η αστυνομία δεν αφήνει τους φοιτητές να κάνουν μάθημα.</p>
      <p>
        <a href="https://web.facebook.com/protothemagr/videos/450996979108575/">https://web.facebook.com/protothemagr/videos/450996979108575/</a>
      </p>
      <p>Εξω από την ΑΣΟΕΕ βρέθηκαν οι βουλευτές του ΣΥΡΙΖΑ Νίκος Φίλης, Θεανώ Φωτίου και Μερόπη Τζούφη. Ο κ.Φίλης μάλιστα έγινε δεκτός με αποδοκιμασίες από ομάδα φοιτητών. Ακολούθως, μιλώντας στη Βουλή, ο κ.Φίλης χαρακτήρισε ως το “τελος του δημοκρατικού κλίματος στην εκπαίδευση” την επέμβαση της αστυνομίας στην ΑΣΟΕΕ εκφράζοντας την ανησυχία του για επεισόδια ενόψει των εκδηλωσεων για τον εορτασμό της 17 Νοεμβριου.</p>
      <p>Ο βουλευτής του ΣΥΡΙΖΑ μιλωντας σε επιτροπή της Βουλης ανέφερε : “Έρχομαι από την ΑΣΟΕΕ όπου πήγαμε με τις κυρίες Τζούφη και Φωτίου όταν πληροφορηθήκαμε την επέμβαση των ΜΑΤ. Ειχαμε εικόνες αστυνομικής βίας, εικόνες ντροπής που δείχνουν ότι έχει γίνει η επιλογή της έντασης με αφορμή τα ζητήματα του πανεπιστημιακού ασύλου. Είναι αψυχολογητη η απόφαση της Συγκλήτου. Τα πανεπιστήμια πρέπει να είναι ανοιχτά”<br/>Ο ιδιος υποστηριξε πως “το Άσυλο δεν προφυλάσσεται με δακρυγόνα και ΜΑΤ. Η ευθύνη είναι της κυβέρνησης που επιλέγει να δημιουργήσει ένταση και μια κατάσταση που δεν ξέρουμε που θα καταλήξει λίγες ημέρες πριν την επέτειο του Πολυτεχνείου. Είμαστε βαθειά ανήσυχοι.<br/>Βλέπουμε ότι τα 4 χρόνια δημοκρατικού κλίματος στην εκπαίδευση έφτασαν στο τέλους τους. Θα μας βρείτε απέναντι σε αυτό τον αυταρχισμό”.</p>
      <p>Να σημειωθεί οτι και ο κ Γιάννης Ραγκούσης αρμόδιος για θέματα δημοσιας τάξης της αξιωματικής αντιπολίτευσης αναρωτήθηκε: “μήπως ο κ Μητσοτακης επιδιώκει νεο Γρηγοροπουλο;”</p>
    </article>
  </body>
</html>