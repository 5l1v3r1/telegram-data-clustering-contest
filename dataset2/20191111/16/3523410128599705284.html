<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639468/%D8%AA%D9%82%D8%A7%D8%B6%D8%A7%DB%8C-%D8%B1%D8%A6%DB%8C%D8%B3-%D9%BE%D9%84%DB%8C%D8%B3-%D9%BE%D8%A7%DB%8C%D8%AA%D8%AE%D8%AA-%D8%A7%D8%B2-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T16:21:00+00:00"/>
    <meta property="og:title" content="تقاضای رئیس پلیس پایتخت از قوه قضاییه"/>
    <meta property="og:description" content="سردار رحیمی درباره جزئیات اجرای طرح ترافیک جدید و برگزاری نمایشگاه‌های پر مخاطب در شهر تهران توضیحاتی داد."/>
  </head>
  <body>
    <article>
      <h1>
        <a href="https://www.bultannews.com/fa/news/639468/%D8%AA%D9%82%D8%A7%D8%B6%D8%A7%DB%8C-%D8%B1%D8%A6%DB%8C%D8%B3-%D9%BE%D9%84%DB%8C%D8%B3-%D9%BE%D8%A7%DB%8C%D8%AA%D8%AE%D8%AA-%D8%A7%D8%B2-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87">تقاضای رئیس پلیس پایتخت از قوه قضاییه</a>
      </h1>
      <h2>سردار رحیمی درباره جزئیات اجرای طرح ترافیک جدید و برگزاری نمایشگاه‌های پر مخاطب در شهر تهران توضیحاتی داد.</h2>
      <address><time datetime="2019-11-11T16:21:00+00:00">11 Nov 2019, 16:21</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سردار حسین رحیمی فرمانده انتظامی<b> تهران بزرگ</b> پس از حضور در دفتر نظارت همگانی<b> ناجا</b> و رسیدگی به مشکلات مردمی، گفت: در جلسه ملاقات مردمی که امروز در مرکز سامانه ۱۹۷ ناجا برگزار شد، بالغ بر ۴۳۰ نفر از شهروندان به پلیس‌های تخصصی ما مراجعه کردند.</p>
      <p>وی افزود: در این جلسه به موارد سرقت، جذب نیروی تازه کار و جوان، موارد مربوط به پلیس امنیت رسیدگی شد و بیشترین موضوع مربوط به تقسیط خلافی خودرو، پلیس اماکن عمومی و موادمخدر بود.</p>
      <p>سردار رحیمی گفت: امروز ششمین ملاقات چهره به چهره در سال ۹۸ انجام شد که ۳ مورد در مساجد و ۳ مورد نیز در مرکز نظارت همگانی ۱۹۷ ناجا انجام شد.</p>
      <p>رئیس پلیس پایتخت در خصوص معضلات اجرای طرح ترافیک جدید در شهر تهران گفت: ایراداتی در طرح ترافیک جدید داشتیم که در مرحله کارشناسی است، برنامه ویژه‌ای برای کنترل ترافیک عصرگاهی و شامگاهی داریم.</p>
      <p>وی در خصوص برخورد با خودرو‌های دودزا گفت: برای کنترل و مدیریت شهری باید هم افزایی ما بین مسئولان شهرداری بیشتر باشد و توپ را به زمین هم نیندازیم، باید جلسات برگزار شود تا برای مدیریت شهری چاره‌ای بیاندیشیم، پلیس به سرعت بر سر صحنه‌های تصادف حضور می‌یابد.</p>
      <p>سردار رحیمی گفت: برای رسیدگی وضعیت ترافیک و حل آلودگی هوا عملیات‌های مسئولان کم است، دستگاه‌های ذی‌ربط هر کدام مسئولیتی دارند و باید به درستی به وظایف خود عمل کنند، ترافیک با اعصاب و روان مردم بازی می‌کند، لذا جلسات سمبلیک باید به جلسات کارشناسی تبدیل شوند. باید مسئولان بنشینند و بررسی کنند تا وضعیت ترافیک و آلودگی هوا را بهبود ببخشند.</p>
      <p>وی افزود: ابزار در اختیار پلیس نیست، باید این ابزار در اختیار پلیس قرار گیرند و با توجه به بودجه‌ای که در اختیار دستگاه‌های دیگر است باید زیرساخت‌ها توسط این‌دستگاه‌ها فراهم شوند تا پلیس فعالیت‌های عملیاتی خود را اجرایی کند.</p>
      <p>فرمانده انتظامی تهران بزرگ گفت: دستگاه‌های ذی‌ربط در بحث ساماندهی موتورسواران تهران هیچ کمکی به پلیس نکردند، در این سال‌ها چه زیرساخت‌هایی توسط دستگاه‌های ذ‌ی‌ربط مدیریت شهری فراهم شده است؟</p>
      <p>وی افزود: شب گذشته وضعیت نابهنجاری را در اطراف نمایشگاه‌‌های در حال اجرا دیدم که من نیز در ترافیک وحشتناکی گیر افتادم و این ترافیک بر کل شهر تهران تأثیرگذار بوده است.</p>
      <p>سردار رحیمی گفت: چند بار به مسئولان بگوییم که نمایشگاه پر مخاطب را داخل شهر تهران برگزار نکنید؟ مسئولان شهری چرا توجه نمی‌کنند؟ از مسئولان قضایی تقاضا می‌کنم که وارد جریان ترافیک شوند. انگار که مسئولان برخی از دستگاه‌ها در خصوص ترافیک شهری حرف منطق و قانون را متوجه نمی‌شوند، خواهش می‌کنم که دستگاه قضا به موضوع ورود کند.</p>
      <p>وی در پاسخ به سوال خبرنگار باشگاه خبرنگاران جوان مبنی بر اینکه مگر مسئولان برگزار کننده نمایشگاه‌ها با فاتب هماهنگی قبل از برگزاری نمایشگاه را انجام نمی‌دهند؟ گفت: خیر، هیچ هماهنگی با پلیس نمی‌شود، نمایشگاه‌های شهر تهران خودسرانه و بدون هماهنگی برگزار می‌شوند.</p>
    </article>
  </body>
</html>