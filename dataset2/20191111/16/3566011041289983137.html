<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546552.html/%D8%A7%D9%81%D8%AA%D8%AA%D8%A7%D8%AD-%D9%BE%D8%B1%D9%88%DA%98%D9%87-%D9%87%D8%A7%DB%8C-%D8%AC%D8%AF%DB%8C%D8%AF-%D8%B6%D8%B1%D8%A8%D9%87-%D8%A8%D9%87-%D8%A8%D8%AF%D8%AE%D9%88%D8%A7%D9%87%D8%A7%D9%86-%D9%86%D8%B8%D8%A7%D9%85-%D8%A7%D8%B3%D8%AA--%D8%B4%D8%B9%D8%A7%D8%B1-%D9%85%D8%A7-%D8%B1%D8%A7-%D8%A8%D9%87-%D8%AC%D8%A7%DB%8C%DB%8C-%D9%86%D9%85%DB%8C-%D8%B1%D8%B3%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T16:34:00+00:00"/>
    <meta property="og:title" content="افتتاح پروژه‌های جدید ضربه به بدخواهان نظام است/ شعار ما را به جایی نمی‌رساند"/>
    <meta property="og:description" content="رئیس جمهور در آیین افتتاح فاز نخست پروژه آهن اسفنجی بافت گفت: هریک از طرح هایی که افتتاح می شود یک ضربه به بدخواهان نظام چه در خارج یا داخل کشور می‌زند؛ شعار ما را به جایی نمی‌رساند اساس کار، عمل است."/>
  </head>
  <body>
    <article>
      <h1>افتتاح پروژه‌های جدید ضربه به بدخواهان نظام است/ شعار ما را به جایی نمی‌رساند</h1>
      <h2>روحانی در آیین افتتاح فاز نخست پروژه آهن اسفنجی بافت:</h2>
      <address>
        <time datetime="2019-11-11T16:34:00+00:00">11 Nov 2019, 16:34</time>
      </address>
      <p>رئیس جمهور در آیین افتتاح فاز نخست پروژه آهن اسفنجی بافت گفت: هریک از طرح هایی که افتتاح می شود یک ضربه به بدخواهان نظام چه در خارج یا داخل کشور می‌زند؛ شعار ما را به جایی نمی‌رساند اساس کار، عمل است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.armanekerman.ir/">راه آرمان،</a> حسن روحانی در ادامه سفر خود به استان کرمان، ظهر امروز در آیین افتتاح فاز نخست پروژه آهن اسفنجی بافت گفت: این پروژه به عنوان کامل‌ترین واحد تولید آهن اسفنجی با فناوری ایرانی بهینه‌سازی فرآیند تولید فولاد تحت عنوان«پِرِد»‌ اجرایی شده است.‌</p>
      <p>وی ادامه داد: هریک از طرح هایی که افتتاح می شود یک ضربه به بدخواهان نظام چه در داخل و یا خارج از کشور می زند، شعار ما را به جایی نمی رساند اساس کار، عمل است.</p>
      <p>رییس جمهور بیان داشت: در چند سال گذشته در زمینه فولاد، رتبه ۱۳ جهان بودیم و اکنون در رتبه ۱۰هستیم، امروز فرانسه و ایتالیا را پشت سر گذاشته ایم و این یعنی تحریم را پشت سر گذاشته ایم.</p>
      <p>وی ادامه داد: در شرایطی این کارها انجام می‌شود که در تحریم هستیم، ملت ایران تحریم‌ناپذیر بوده و اگر از جایی ما را تحریم کنند از جایی دیگر مسیر خود را ادامه می‌دهیم.</p>
      <p>روحانی افتتاح چنین پروژه هایی را مایه دلگرمی مردم دانست و ادامه داد: ایستادگی، مقاومت، صبر و تلاش خوب است اما در کنار آن تعامل با دنیا نیاز است و ما اهل قهر با دنیا نیستیم.</p>
      <p>وی بیان داشت: دشمن می خواهد ما منزوی شویم اما ما سر هر میزی که منافع ملی در میان باشد می نشینیم و با اختخار هم خواهیم نشست.</p>
      <p>رییس جمهور با اشاره به این که در سایه برجام بخش‌های مهم کارخانجاتی که امروز افتتاح می‌شود، بیان داشت: با برجام راه باز شد و این نشان از قدرت دیپلماسی ما دارد که برایمان مایه افتخار است.</p>
      <p>وی بیان داشت: ما خطوط قرمزی داریم، حقوق ما محفوظ بماند و در مسیری که حرکت می کنیم عزت ملی باید محفوظ بماند و اینکه بنشینیم و برای منافع ملی در چارچوب عزت ملی حرف بزنیم، چیزی است که خداوند به ما امر کرده است.</p>
      <p>روحانی افزود: پیامبر با کفار پیمان می بست و وقتی کفار پیمان را می‌شکستند دوباره با آنها پیمان می‌بست، کسی که پیمان می‌شکند ضرر می‌کند نه کسی که پای پیمان می‌ایستد.</p>
      <p>انتهای پیام/</p>
      <p> </p>
    </article>
  </body>
</html>