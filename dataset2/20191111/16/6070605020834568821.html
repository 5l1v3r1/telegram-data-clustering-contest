<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Judici-projecte-homofobia-pilla-pederastes_0_2342165883.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T16:50:26+00:00"/>
    <meta property="og:title" content="El líder del projecte homòfob 'Pilla pilla' diu que el seu objectiu era descobrir pederastes"/>
    <meta property="og:description" content="L'home, que s'enfronta a 21 anys de presó, nega el vincle amb la ultradreta que acredita l'acusació"/>
  </head>
  <body>
    <article>
      <h1>El líder del projecte homòfob 'Pilla pilla' diu que el seu objectiu era descobrir pederastes</h1>
      <h2>L'home, que s'enfronta a 21 anys de presó, nega el vincle amb la ultradreta que acredita l'acusació</h2>
      <address>
        <time datetime="2019-11-11T16:50:26+00:00">11 Nov 2019, 16:50</time>
      </address>
      <p>Els vídeos són clars. Un grup d'homes n'arracona un altre, l'obliguen a identificar-se davant de càmera i a ensenyar el DNI i el cusen a preguntes sobre la seva sexualitat: "¿Tu ets bi o ets gai?", "¿Quan fa que ets gai?", "¿Ho has sigut des de sempre o d'ara?", "¿I com t'ha passat pel cap venir a fer l'amor amb un nen de 15 anys?" I així durant gairebé un quart d'hora. El vídeo acaba pujat a una pàgina de Facebook amb milers de reproduccions. Però <a href="https://www.ara.cat/societat/homofobia-Pilla-pilla-judici-Maricon_0_2341565884.html">el líder del projecte homòfob <i>Pilla pilla</i> </a>(així és deia la pàgina a les xarxes) ha intentat blanquejar els atacs que va protagonitzar amb aquest sistema el 2013 contra tres homes homosexuals assegurant que es tractava d'una missió "antipederasta", per "descobrir persones que volien tenir relacions sexuals amb menors" i així forçar un "canvi en la llei" respecte a aquesta matèria.</p>
      <figure>
        <img src="https://www.ara.cat/2019/11/10/societat/que-difonien-detinguts-amenacaven-homosexuals_2341575895_67264593_117x66.jpg"/>
      </figure>
      <p>
        <a href="https://www.ara.cat/societat/homofobia-Pilla-pilla-judici-Maricon_0_2341565884.html">L’homofòbia dels ‘Pilla pilla’ a judici: “Maricon de merda, on vas?”</a>
      </p>
      <p>A l'home l'han començat a jutjar aquest dilluns a Granollers juntament amb cinc col·laboradors acusats de participar en els atacs. La Fiscalia i l'acusació popular –que representa l'Observatori contra l'Homofòbia i la Comissió 28-J– <a href="https://www.ara.cat/societat/demanen-21anys-preso-projecte-pilla-pilla-assetjament-homosexuals_0_1944405770.html">demanen una condemna d'entre 15 i 21 anys de presó</a> per al líder d'aquestes "emboscades" i l'acusat de gravar-les, i una pena d'entre dos i cinc anys per als altres quatre. Segons les acusacions, el líder dels <i>Pilla pilla </i>es feia passar per un jove gai que buscava una relació amb un home més madur i contactava amb les víctimes a través de xats de cites per a homosexuals. Quan quedava amb ells, es presentava amb la resta del grup i una càmera per filmar l'escena. La gravació s'editava, amb les converses que havien mantingut prèviament i més detalls de la intimitat de les víctimes, i es penjava a la xarxa. <i/>"Volien escarmentar aquestes persones per la seva sexualitat i dissuadir la resta de la població d'exercir la seva llibertat sexual", ha assegurat l'advocada de l'acusació popular, Laia Serra.</p>
      <figure>
        <a href="https://www.ara.cat/2019/11/11/societat/projecte-homofob-Pilla-acusats-Granollers_2342176044_67311018_1500x1000.jpg">
          <img src="https://www.ara.cat/2019/11/11/societat/projecte-homofob-Pilla-acusats-Granollers_2342176044_67311018_1500x1000.jpg"/>
        </a>
        <figcaption>El líder del projecte homòfob 'Pilla pilla', a la dreta, amb dos més dels acusats durant el judici als jutjats de Granollers / CRISTINA CALDERER</figcaption>
      </figure>
      <p>Durant els quatre anys d'investigació, les acusacions han intentat <a href="https://www.ara.cat/societat/homofobia-LGTBIfobia-relacio-lider-projecte-pilla-pilla-autor-agressio-neonazi-metro-judici_0_2339166252.html">acreditar els vincles del principal acusat amb l'extrema dreta</a> i amb el moviment <i>Occupay Pedofilya</i>, un projecte homòfob molt similar que existia a Rússia i que asseguren que el líder dels <i>Pilla pilla</i> volia emular a Catalunya. L'impulsor rus d'aquest moviment havia aplaudit les gravacions del seu homòleg català amb comentaris en les publicacions de la pàgina de Facebook. "Bona feina", el felicitava. Els <i>Pilla pilla</i> feien servir la mateixa simbologia que els<i> Ocuppay</i>, un dibuix d'una mà amb el puny tancat i el dit polze amunt doblegat (un símbol neonazi que si s'ajunta amb una altra mà amb la mateixa posició però en sentit invers, dibuixa l'esvàstica). A casa del principal acusat també hi van trobar més material d'ultradreta.</p>
      <figure>
        <img src="https://www.ara.cat/2013/12/19/societat/pagina-projecte-pilla-Facebook_1050505095_44106328_117x66.png"/>
      </figure>
      <p>
        <a href="https://www.ara.cat/societat/homofobia-LGTBIfobia-relacio-lider-projecte-pilla-pilla-autor-agressio-neonazi-metro-judici_0_2339166252.html">Relacionen el líder del projecte homòfob 'Pilla pilla' amb l'autor d'una altra agressió neonazi</a>
      </p>
      <p>Tot i així, l'acusat ha negat aquests vincles al judici. Ha assegurat que va tenir la idea de muntar el projecte "quan tenia 14 o 15 anys, a l'escola", però que no la va desenvolupar fins més tard (quan ja en tenia 19) i ha negat cap tipus de relació amb el moviment <i> Occupay Pedofilya</i>. "No tenia res a veure". Quan li han preguntat perquè utilitzaven el mateix símbol, s'ha defensat dient que quan van veure que la gent ho relacionava i "es queixava", van decidir "canviar-lo". L'home, que només ha volgut contestar a les preguntes de la seva defensa, també ha negat que busqués únicament homosexuals. "Ens posàvem en un xat per lligar, que fos gai és una altra cosa". L'acusat només s'ha responsabilitzat de la pàgina de Facebook del projecte <i>Pilla pilla</i> i no de la resta on es van replicar els vídeos i ha insistit que el seu objectiu era denunciar pedòfils. "El títol de la pàgina era <i>No a la pederàstia</i>", ha subratllat.</p>
      <h3>Estar "de pas"</h3>
      <p>Entre els altres cinc acusats, només dos han decidit contestar a les preguntes dels seus advocats, mentre que els altres tres s'han acollit al seu dret de no declarar. Es tracta del suposat autor de les filmacions i d'un altre home acusat de participar en almenys un dels atacs. El primer ha negat gravar els vídeos, s'ha referit a un altre home com l'autor de les gravacions –malgrat que les defenses asseguren que no existeix– i, tot i que ha admès conèixer l'existència del projecte <i>Pilla pilla</i>, ha assegurat que mai s'hi va afegir, ha subratllat que no és homòfob i que té "amics i familiars gais", i ha justificat l'assistència a un dels atacs explicant que s'ho va trobar mentre passejava pel parc, que quan va veure que passava va sortir corrents "espantat" i que va demanar a una veïna que truqués a la policia.</p>
      <p>Una versió similar a la que ha donat l'altre acusat que ha accedit a contestar a la seva defensa i que ha explicat que es va trobar amb el primer dels atacs quan estava "de pas" pel parc on es va produir i ha negat participar-hi. "Recordo que es va aixecar [la víctima] per arrencar a córrer, i jo em vaig apartar. No hi tenia res en contra", ha assegurat. El jutge, que ha permès la visualització dels vídeos abans de l'interrogatori dels acusats, ha interpel·lat l'home per aquesta versió dels fets. "Què vol dir amb això que "estava de pas"? Una cosa és estar caminant, veure una cosa i seguir, però si s'està quiet allà és que hi era", li ha dit el magistrat. L'home ha contestat que es va quedar aturat "perquè va reconèixer el seu cosí entre el grup" i va decidir "anar a veure què passava".</p>
      <p>En la sessió d'aquest dilluns ha declarat com a testimoni l'expresidenta de la Federació Estatal de Lesbianes, Gais, Trans i Bisexuals, que va denunciar els fets davant les trucades de persones "espantades, amoïnades i molt preocupades" pels tres atacs successius que es van produir entre el novembre i desembre del 2013. "Es va generar una alarma molt important", ha assegurat. En la mateixa línia s'ha expressat el portaveu de la Comissió 28-J, Pau Gálvez, que ha demanat una sentència "exemplar" per als acusats per evitar que fets així es tornin a produir, a la sortida dels jutjats. Gálvez també ha explicat la situació de revictimització que assegura que estan patint les víctimes arran del judici. Dijous declararan com a testimonis en una sessió que es farà a porta tancada expressament per preservar la seva intimitat. Divendres el judici quedarà vist per a sentència.</p>
    </article>
  </body>
</html>