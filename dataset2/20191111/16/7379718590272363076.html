<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/11/dimissioni-di-morales-cosa-cambia-per-l-america-latina"/>
    <meta property="og:site_name" content="euronews"/>
    <meta property="article:published_time" content="2019-11-11T16:57:53+00:00"/>
    <meta property="og:title" content="Dimissioni di Morales: cosa cambia per l'America latina?"/>
    <meta property="og:description" content="&quot;Morales rimane l'unico franco sostenitore del Venezuela in Sud America. Senza Morales, il Venezuela apparirà ancora più debole&quot;"/>
  </head>
  <body>
    <article>
      <h1>Dimissioni di Morales: cosa cambia per l'America latina?</h1>
      <address><time datetime="2019-11-11T16:57:53+00:00">11 Nov 2019, 16:57</time> by <a rel="author">Natalia Oelsner </a></address>
      <p>Oltre dieci anni dopo l'elezione di Evo Morales a presidente della Bolivia, dei leader della cosiddetta "marea rosa" o "svolta a sinistra" in America Latina - così era stato definito il blocco di democrazie sudamericane che avevano eletto leader di sinistra - non rimane quasi più nessuno.</p>
      <p>L'ex presidente brasiliano Lula Da Silva è stato spettatore dal carcere della vittoria nelle urne dell'ultra-destra di Jair Bolsonaro, mentre in Argentina la saga dei Kirchner ha lasciato il posto a Mauricio Macri, anche se Cristina Fernández <a href="https://it.euronews.com/2019/08/12/argentina-torna-il-kirchnerismo-primarie">è recentemente tornata al potere</a> come vicepresidente nelle ultime elezioni, e la Colombia è ora governata dalla destra di Iván Duque.</p>
      <p>Il 10 novembre il presidente della Bolivia, Evo Morales, pressato dagli ammutinamenti delle forze di polizia, <a href="https://it.euronews.com/video/2019/11/09/bolivia-l-ammutinamento-della-polizia-contro-il-presidente-morales">ha annunciato le proprie dimission</a>i dopo quasi 14 anni di potere. Quali ripercussioni potrebbe avere lo sconvolgimento politico boliviano su tutto lo scacchiere dell'America latina?</p>
      <figure>
        <img src="https://static.euronews.com/articles/stories/04/29/27/14/808x550_cmsv2_dac06b6f-7eef-5395-84cf-8f890bbd8216-4292714.jpg"/>
        <figcaption>Un manifestante anti MoralesREUTERS/ CARLOS GARCIA RAWLINS</figcaption>
      </figure>
      <h4>Il Venezuela sempre più solo</h4>
      <p>Dopo la svolta politica di governi di sinistra come quello ecuadoriano di Lenín Moreno che ha tolto il suo esplicito sostegno al governo chavista, Nicolás Maduro è più solo che mai tra i suoi vicini.</p>
      <p>In questo scenario, Morales è l'unico presidente che si è sempre battuto in sua difesa. Un esempio tra tutti, lo scorso settembre i leader latinoamericani di tutti i paesi amazzonici si sono incontrati a Leticia, in Colombia, per coordinare le azioni di fronte alla crisi degli incendi. Ma l'unico a non ricevere l'invito è stato Maduro, mentre l'unico a protestare per il suo mancato invito è stato proprio Morales.</p>
      <p>"Il mondo sa che il presidente Maduro è sopravvissuto a un colpo di stato, a un intervento militare americano, e deve affrontare un blocco economico", aveva dichiarato il presidente boliviano alla fine del suo intervento, protestando per la mancata presenza di Maduro e ricordando come "al di sopra delle differenze ideologiche ci sono i diritti della Madre Terra".</p>
      <p>"Se Evo Morales venisse sconfitto, questo sarebbe un colpo decisivo a quella che in origine era la 'marea rosa'", spiega Tim Gill, esperto venezuelano dell'Università della Carolina del Nord a Wilmington. "Morales è stato un fermo sostenitore di Chávez e ora del governo di Maduro. Il presidente boliviano ha criticato gli Stati Uniti e l'UE per le loro sanzioni sostenendo che gli Stati Uniti stanno conducendo una guerra economica contro il governo di Maduro e la Rivoluzione Bolivariana".</p>
      <p>Secondo lo studioso "Morales rimane l'unico franco sostenitore del Venezuela in Sud America. Senza Morales, il Venezuela apparirà ancora più debole".</p>
      <figure>
        <img src="https://static.euronews.com/articles/stories/04/29/34/26/808x511_cmsv2_7a837164-5bb0-5942-a829-a73559c2726d-4293426.jpg"/>
        <figcaption>Sostenitori di MoralesREUTERS/AGUSTIN MARCARIAN</figcaption>
      </figure>
      <h3>I rapporti commerciali con Cina e Russia</h3>
      <p>Il mandato di Morales si è caratterizzato anche per le relazioni economiche intessute con paesi come la Cina e la Russia. Nel corso di questi 13 anni ha avviato progetti con le potenze russe e cinesi, di cui molti non ancora completati. Tra questi, nientemeno che la <b>realizzazione di una centrale nucleare</b> da parte di Mosca in territorio boliviano.</p>
      <p>Per l'opposizione l'ingerenza russa e cinese è cresciuta negli ultimi anni, fenomeno fortemente contestato perché porterebbe a uno sfruttamento del territorio, che con le sue riserve di litio, tra le più grandi al mondo, farebbe gola ai paesi esteri.</p>
      <p>Per ora il principale rivale alle urne, Carlos Mesa, noto per le sue misure neoliberali mentre era presidente, non si è pronunciato su questo tema.</p>
      <p>Marcelo Arequipa, esperto di Scienze politiche e professore dell'Università Cattolica Boliviana, dichiara a <i>Euronews</i> di non credere che la sconfitta elettorale di Morales possa alterare particolarmente gli equilibri della regione sudamericana.</p>
      <p>"Sarà una notizia forte come quella di Lula che esce dal carcere, ma credo che più che interessare il Sudamerica avrà ricadute solo sulla Bolivia" chiarisce lo studioso, e sui rapporti con Maduro: "Evo si è comportato in modo pragmatico, ha smesso di parlare del Venezuela".</p>
    </article>
  </body>
</html>