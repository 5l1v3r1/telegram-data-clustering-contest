<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231653/"/>
    <meta property="og:site_name" content="Українська правда"/>
    <meta property="article:published_time" content="2019-11-11T16:22:54+00:00"/>
    <meta property="og:title" content="ЦВК зареєструвала нардепом екссвободівця: &quot;вирвав&quot; перемогу в &quot;слуги&quot;"/>
    <meta property="og:description" content="Центральна виборча комісія зареєструвала народним депутатом самовисуванця Сергія Рудика, чию перемогу в 198-му окрузі оскаржувала в суді його опонент на виборах від “Слуги народу” Наталія Д’яченко. Фото"/>
  </head>
  <body>
    <article>
      <h1>ЦВК зареєструвала нардепом екссвободівця: "вирвав" перемогу в "слуги"</h1>
      <address>
        <time datetime="2019-11-11T16:22:54+00:00">11 Nov 2019, 16:22</time>
      </address>
      <p>Центральна виборча комісія зареєструвала народним депутатом самовисуванця Сергія Рудика, чию перемогу в 198-му окрузі довго оскаржувала в суді його опонент на виборах від "Слуги народу" Наталія Д’яченко.</p>
      <p><b>Джерело: </b>ЦВК у <a href="https://www.facebook.com/UACEC/posts/953991471649937?__xts__[0]=68.ARCgCd6qD3nzLVsazBXEL3Sc8SrvcEsd3u68NgLtIEff-DLpek9GtjKNE7GFmSAgwxDAwGTdNth6mTS_4AdO2vxCFD1TEGH4hFqjZ1l9h3PXsnweDwBxGjY1hj2n5UhURY3Rq_VXlyeVFNQpvnc8_oKY2a9x6W4FVzgsaKDhMIPPYChyOA8Zwd8SfQgFtyQ1XtTfYtl_tV4h3H24P-favwoizz0RDAyPNEpjVckUp-5tzS2BqBrCP2EiHOYZ9zmojHFvkhPr7jwp9PPZanziRb7a6tQuI5x-QN8AMI35a2dH7erqt5bJTuTYvRwxsImKmzST09UyauRYykzqddE&amp;__tn__=-R">Facebook</a></p>
      <p><b>Деталі:</b> За даними комісії, колишній "свободівець" і народний депутат 8 скликання Сергій Рудик проживає в місті Корсунь-Шевченківський Черкаської області, безпартійний.</p>
      <p><b>Чому це важливо:</b> До цього часу ОВО №198 – залишався єдиним округом, де не були встановлені офіційні результати позачергових парламентських виборів 21 липня 2019 року. Реєстрація Рудика нардепом довший час була предметом судового оскарження.</p>
      <figure>
        <img src="https://img.pravda.com/images/doc/0/3/03cd859-1.jpg"/>
        <figcaption>Сергій Рудик (той, що стоїть праворуч)</figcaption>
      </figure>
      <p>
        <b>Передісторія:</b>
      </p>
      <ul>
        <li>5 листопада ЦВК встановила результати позачергових парламентських виборів 21 липня в одномандатному виборчому окрузі № 198 на Черкащині і визнала обраним народним депутатом самовисуванця Сергія Рудика.</li>
        <li>Рудик отримав 28,91% виборців, друге місце посіла кандидатка від "Слуги народу" Наталія Д’яченко - 27,36%.</li>
        <li>Ще 29 серпня стало відомо, що суд <a href="https://www.pravda.com.ua/news/2019/08/29/7224774/">скасував реєстрацію </a>народним депутатом Рудика.</li>
        <li>Того ж дня апарат Ради відмовився видавати Рудику посвідчення народного депутата. Самовисуванець обурився і навіть викликав поліцію. Він заявив, що зранку в сесійній залі склав присягу і тепер є нардепом.</li>
        <li>За словами Рудика, його перемогу в окрузі оскаржила в судах його опонентка від партії влади.</li>
        <li>Сергій Рудик - колишній "свободівець", народний депутат 8 скликання.</li>
        <li>Він - фігурант справи щодо викрадення людей на Дніпропетровщині, у якому звинувачували керівника партії "Укроп" Геннадія Корбана, коли той був заступником губернатора області.</li>
        <li>Так на посаді голови державної агенції земельних ресурсів 14 серпня 2014 року Серій Рудик приїхав до Дніпропетровської області з робочою поїздкою, а через деякий час з'явилося повідомлення про його зникнення. Пізніше Корбан заявив, що Рудику видали повну військову екіпіровку і відправили на фронт.</li>
        <li>Сам Рудик розповів, що його викрали і довго тримали в підвалі обласної адміністрації, давали сечогінні таблетки і не випускали в туалет, вимагаючи призначити свого керівника в обласне управління Держкомзему. За його словами, допитував його особисто Корбан в присутності 15 озброєних людей, а потім дав доручення виписати Рудику пропуск в батальйон "Дніпро".</li>
        <li>На думку Рудика, через нерозслідування цієї справи у 2014 році пізніше стався ще один епізод із викраденням, у якому фігурував Корбан.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/5/7231071/"/>
        <a href="https://www.pravda.com.ua/news/2019/11/4/7230973/"/>
        <a href="https://www.pravda.com.ua/news/2019/10/29/7230403/"/>
      </related>
    </article>
  </body>
</html>