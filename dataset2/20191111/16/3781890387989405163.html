<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741180"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T16:10:00+00:00"/>
    <meta property="og:title" content="ทีมวิจัยมรภ.​ภูเก็ต แนะเพิ่มขีดความสามารถธุรกิจสปาภาคใต้"/>
    <meta property="og:description" content="ทีมวิจัยนำโดย​ ม.ราชภัฏ​ภูเก็ต ชี้สปาเพื่อสุขภาพในภาคใต้ สามารถเพิ่มขีดความสามารถในการทำธุรกิจได้ ด้วยการดำเนินงานที่เป็นมิตรกับสิ่งแวดล้อม และนำเอกลักษณ์ท้องถิ่นมาใช้ "/>
  </head>
  <body>
    <article>
      <h1>ทีมวิจัยมรภ.​ภูเก็ต แนะเพิ่มขีดความสามารถธุรกิจสปาภาคใต้</h1>
      <address>
        <time datetime="2019-11-11T16:10:00+00:00">11 Nov 2019, 16:10</time>
      </address>
      <p>
        <b>ทีมวิจัยนำโดย​ ม.ราชภัฏ​ภูเก็ต ชี้สปาเพื่อสุขภาพในภาคใต้ สามารถเพิ่มขีดความสามารถในการทำธุรกิจได้ ด้วยการดำเนินงานที่เป็นมิตรกับสิ่งแวดล้อม และนำเอกลักษณ์ท้องถิ่นมาใช้ </b>
      </p>
      <p>แผนงานวิจัย​ มหาวิทยาลัยราชภัฏภูเก็ต ได้จัดการสัมมนานำเสนอผลการศึกษา แผนงานวิจัยเรื่อง "การเพิ่มขีดความสามารถในการแข่งขันของธุรกิจสปาเพื่อสุขภาพในพื้นที่ภาคใต้ สู่การเป็นผู้นำการท่องเที่ยวเชิงสุขภาพในระดับสากล​" โดยได้รับเกียรติจาก​ ผศ.สุภาวดี​ โพธิยะราช​ ผู้อำนวยการภารกิจการจัดทำแผนงบประมาณ​ สำนักงานคณะกรรมการวิทยาศาสตร์​ วิจัยและนวัตกรรม (สกสว.)​ เป็นประธานเปิดงาน<br/><br/>ดร.​พุทธพร​ อักษรไพโรจน์ ผู้อำนวยการแผนงานวิจัย มหาวิทยาลัยราชภัฏ​ภูเก็ต​ เปิดเผยว่า หลังจากสำนักงานสภานโยบายการอุดมศึกษา วิทยาศาสตร์ วิจัย และนวัตกรรมแห่งชาติ (สอวช.) ได้ร่วมกับสำนักงานคณะกรรมการส่งเสริมวิทยาศาสตร์ วิจัยและนวัตกรรม (สกสว.) ได้สนับสนุนทุนการดำเนินงานแผนงานวิจัยและนวัตกรรม (Spearhead) กลุ่มบริการมูลค่าสูง Wellness Tourism ให้แก่ มหาวิทยาลัยราชภัฏภูเก็ต ล่าสุดคณะนักวิจัยได้ดำเนินงานวิจัยเสร็จสิ้นแล้ว </p>
      <figure>
        <img src="https://www.dailynews.co.th/admin/upload/20191111/news_eruRZOhFlF213925_533.jpg?v=20191112045?v=8367"/>
      </figure>
      <p>ผลการวิจัยพบว่า การดำเนินการที่เป็นมิตรกับสิ่งแวดล้อมและการมีเอกลักษณ์ท้องถิ่นจะเป็นปัจจัยสำคัญในการเพิ่มขีดความสามารถของสปาเพื่อสุขภาพในพื้นที่ภาคใต้ นำไปสู่การสร้างนวัตกรรมบริการ อันได้แก่ 1. มาตรฐานสปาเพื่อสุขภาพที่เป็นมิตรกับสิ่งแวดล้อม และแสดงออกถึงเอกลักษณ์ท้องถิ่น หรือ ECO SPA 2.ระบบสารสนเทศเกี่ยวกับผลิตภัณฑ์และบริการภายใต้ระบบ Spa Business Information Management System ที่ช่วยรวบรวมวิเคราะห์ข้อมูล (Data Analytic) ซึ่งเป็นข้อมูลที่มีความสำคัญเพื่อให้ธุรกิจสปาสามารถนำไปใช้เพื่อวางแผนและดำเนินการทางการตลาดของธุรกิจสปาเพื่อสุขภาพในพื้นที่ภาคใต้สามารถให้บริการได้ตรงกับความต้องการ และตอบสนองต่อพฤติกรรมของนักท่องเที่ยวกลุ่มเป้าหมายเพื่อการพัฒนาคุณภาพการบริการให้ดียิ่งขึ้น<br/><br/>ปัจจุบันมีธุรกิจสปาเพื่อสุขภาพในพื้นที่ภาคใต้จำนวนมากที่มีชื่อเสียงทั้งในระดับภูมิภาคและระดับสากล แต่ยังไม่พบความแตกต่างของบริการอย่างชัดเจน ทำให้เกิดการแข่งขันกันด้านราคามากกว่าการพัฒนาเพื่อเพิ่มมูลค่า ดังนั้นการสร้างความแตกต่างให้กับสปาเพื่อสุขภาพในพื้นที่ภาคใต้โดยนำเอาเอกลักษณ์ท้องถิ่น และการดำเนินการที่เป็นมิตรกับสิ่งแวดล้อมมาประยุกต์รวมกับการบริการสปาจะช่วยสร้างจุดขายและความโดดเด่นดึงดูดนักท่องเที่ยวกลุ่มคุณภาพสู่การเพิ่มขีดความสามารถในการแข่งขันในระดับสากลต่อไป</p>
      <figure>
        <img src="https://www.dailynews.co.th/admin/upload/20191111/news_IwTVYLqaHF213926_533.jpg?v=20191112045?v=7532"/>
      </figure>
      <p>ทั้งนี้ธุรกิจสปาเพื่อสุขภาพในพื้นที่ภาคใต้สามารถนำผลการศึกษา/วิจัย ไปเป็นข้อมูลหรือนำไปปรับใช้เพื่อประกอบการวางแผนเชิงนโยบายทางการตลาด และเพื่อการลดใช้พลังงาน ลดต้นทุน และรักษาสิ่งแวดล้อม การปรับใช้จากแนวทางการจัดการขยะ​ หรือแนวทาง 3R​ (Reuse​ การใช้ซ้ำ Reduce​ การลดการใช้  Recycle​การรีไซเคิล)​ เช่น การใช้ผ้าใช้น้ำให้เกิดความคุ้มค่า หรือการใช้บรรจุภัณฑ์หรือภาชนะจากทรัพยากรท้องถิ่น เช่น กะลามะพร้าว อีกทั้งการนำวิถีหรือภูมิปัญญาท้องถิ่นที่มีมาช่วยเพิ่มมูลค่าในกระบวนการการให้บริการ อาทิ ผ้าปาเต๊ะ หรือ บาติก ที่นำมาตกแต่งทั้งชุดพนักงานปรับใช้เป็นผ้าคุมเตียงนวด ผ้าคุมเบาะรองนั่ง ผ้าคลุมโต๊ะ โดยเฉพาะการนำผ้าถุงมาเป็นผ้าคลุมหรือนุ่งอาบน้ำที่ผลการศึกษาพบว่าสร้างความประทับใจให้แก่นักท่องเที่ยวและสนใจซื้อกลับไปจนสามารถสร้างรายได้ให้กับธุรกิจสปาเพื่อสุขภาพได้เพิ่มสูงขึ้น</p>
      <figure>
        <img src="https://www.dailynews.co.th/admin/upload/20191111/news_nEdyluLYuR213926_533.jpg?v=20191112045?v=7272"/>
      </figure>
    </article>
  </body>
</html>