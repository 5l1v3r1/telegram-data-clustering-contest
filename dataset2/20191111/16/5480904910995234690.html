<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spatne-pocasi-pokazilo-pozorovani-prechodu-merkuru-pred-sluncem/1819484?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T16:04:00+00:00"/>
    <meta property="og:title" content="Špatné počasí pokazilo pozorování přechodu Merkuru před Sluncem"/>
    <meta property="og:description" content="Praha - Špatné počasí zhatilo pozorování přechodu Merkuru před Sluncem z většiny území Česka. V Praze tak lidé ve Štefánikově hvězdárně na Petříně a ve hvězdárně v Ďáblicích místo pozorování přechodu dalekohledy sledovali přenos ze světových observatoří doplněný výkladem astronomů. Původní plán nevyšel ani návštěvníkům hvězdárny v Ondřejově. Podle mluvčího Astronomického ústavu Akademie věd Pavla Suchana bylo však jasno v Ostravě a v Liberci. Znovu se tato výjimečná nebeská událost odehraje až v roce 2032."/>
  </head>
  <body>
    <article>
      <h1>Špatné počasí pokazilo pozorování přechodu Merkuru před Sluncem</h1>
      <address><time datetime="2019-11-11T16:04:00+00:00">11 Nov 2019, 16:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Špatné počasí zhatilo pozorování přechodu Merkuru před Sluncem z většiny území Česka. V Praze tak lidé ve Štefánikově hvězdárně na Petříně a ve hvězdárně v Ďáblicích místo pozorování přechodu dalekohledy sledovali přenos ze světových observatoří doplněný výkladem astronomů. Původní plán nevyšel ani návštěvníkům hvězdárny v Ondřejově. Podle mluvčího Astronomického ústavu Akademie věd Pavla Suchana bylo však jasno v Ostravě a v Liberci. Znovu se tato výjimečná nebeská událost odehraje až v roce 2032.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573481819_P201911110640001.jpg"/>
        </figure>
        <figure>
          <img src="https://i3.cn.cz/6/1573482352_13-merkur-slunce.png"/>
        </figure>
        <figure>
          <img src="https://i3.cn.cz/6/1573491201_P201911110815401.jpg"/>
        </figure>
        <figure>
          <img src="https://i3.cn.cz/6/1573491389_P201911110818401.jpg"/>
        </figure>
      </slideshow>
      <p>Přechod Merkuru před Sluncem se koná nejvýš čtrnáctkrát za století, poté co se Země, Merkur a Slunce seřadí do jedné přímky. V Česku měla být od 13:35 až do západu Slunce pozorovatelná první polovina tranzitu. Nakonec ale vše zakryly mraky, byť lidé v průběhu odpoledne čekali, zda se počasí přece jen nevylepší.</p>
      <figure>
        <img src="https://i3.cn.cz/3/1573482352_13-merkur-slunce.png"/>
      </figure>
      <p>V projekčním sále Štefánikovy hvězdárny návštěvníci pozorovali alespoň přechod Merkuru přenášený z Abú Zabí ve Spojených arabských emirátech, Kanárských ostrovů v severním Atlantiku a z Chile. Ze států jižní Ameriky je pozorovatelný celý tranzit, který trvá pět hodin 28 minut. "Data o návštěvnosti ještě nemáme, ale zatím to vypadá, že dorazily desítky lidí," řekl vedoucí Štefánikovy hvězdárny na Petříně Tomáš Prosecký. Další ze zaměstnanců hvězdárny, Aleš Dvořák, ČTK řekl, že podle jeho odhadu přišlo až 200 lidí, mezi nimi i hodně cizinců.</p>
      <p>Pár desítek lidí pak dorazilo do hvězdáren v Ďáblicích a v Ondřejově. "Přišlo asi 20 lidí. Viděli, že je mlha, tak jich moc nedorazilo," řekl Michal Řepík z ďáblické hvězdárny. Ještě menší skupinka návštěvníků dorazila do hvězdárny Astronomického ústavu Akademie věd v Ondřejově. Tam podle mluvčího ústavu Pavla Suchana přišlo asi 10 lidí. Řekl, že kolem 13:00 odpoledne počasí chvíli vypadalo nadějně, inverze však nakonec neustoupila. "Na jasno však měli štěstí v Planetáriu Ostrava a myslím, že také v Liberci," upozornil Suchan.</p>
      <p>Merkur před Sluncem přecházel naposledy v roce 2016. Znovu se jev odehraje až 13. listopadu 2032.</p>
    </article>
  </body>
</html>