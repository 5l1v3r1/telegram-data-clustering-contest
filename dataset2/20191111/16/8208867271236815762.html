<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/11/news/luciana_lamorgese_matteo_salvini_viminale_ministero_interno-240854327/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T16:20:00+00:00"/>
    <meta property="og:title" content="Salvini, dai toni soft all'attacco quotidiano contro Lamorgese. La ministra: &quot;Mi spiace essere la sua ossessione&quot;"/>
    <meta property="og:description" content="La responsabile del Viminale risponde alle continue accuse leghiste: &quot;La mia squadra è invariata rispetto al governo precedente. So leggere i dati,"/>
  </head>
  <body>
    <article>
      <h1>Salvini, dai toni soft all'attacco quotidiano contro Lamorgese. La ministra: "Mi spiace essere la sua ossessione"</h1>
      <h2>La responsabile del Viminale risponde alle continue accuse leghiste: "La mia squadra è invariata rispetto al governo precedente. So leggere i dati, faccio questo lavoro da 40 anni". La controreplica: "Siamo solo ossessionati dalla sicurezza". Ecco come è montata, giorno dopo giorno, l'escalation polemica</h2>
      <address>
        <time datetime="2019-11-11T16:20:00+00:00">11 Nov 2019, 16:20</time>
      </address>
      <p>In principio mostrò un rispettoso silenzio, Matteo Salvini. Luciana <a href="https://www.repubblica.it/politica/2019/09/04/news/governo_matteo_salvini_lega_mattarella-235203059/?ref=search">Lamorgese fu l'unica risparmiata</a> dal leader leghista quando apparve - in diretta Facebook - per attaccare il neonato governo giallo-rosso. Eppure l'ex ministro dell'Interno non ha mai nascosto il suo rammarico per l'addio al Viminale. Difficile, evidentemente, l'attacco preventivo all'ex prefetta di Milano. Ma era solo una questione di tempo. E così Luciana Lamorgese è diventata, giorno dopo giorno, sempre più un'osservata speciale di Salvini e della Lega. Sempre sotto i riflettori sui social (del partito e del leader). Tanto che oggi ha risposto.<br/><br/>"Mi dispiace che io sia diventata una ossessione per Salvini e i suoi ex sottosegretari che sono stati da noi per 14 mesi, mi dispiace che abbia questa mania quotidiana", ha detto la ministra, che in mattinata è stata in visita alla comunità ebraica di Roma. E ai giornalisti che la interrogavano sugli attacchi subiti, ha replicato: "Sono da oltre 40 anni in questa amministrazione, la conosco come le mie tasche e credo di saper leggere i numeri. Quello che ho assunto è un ruolo di cui mi onoro e che assolvo con spirito di servizio nel rispetto delle istituzioni e dell'Italia". Lamorgese si è poi soffermata sulle ondate di odio che sempre più inquinano il dibattito nel nostro Paese, sul linguaggio urlato sui social e per le strade, perché "da un linguaggio violento possono nascere azioni violente". Parole pronunciate in un luogo simbolo, la sinagoga di Roma. Per lanciare l'allarme sui rigurgiti di antisemitismo e sui pericoli rappresentati dagli hater di professione.<br/><br/>Ma ricapitoliamo l'escalation di accuse. Prima Lamorgese è stata attaccata per la presunta riapertura dei porti (alla Camera il 16 ottobre i deputati di Salvini hanno addirittura issato cartelli con la scritta "stop invasione"). "Non conosce neppure i dati degli sbarchi, è stata scelta come tappabuchi", ha rincarato la dose Salvini.<br/><br/><br/>Poi c'è stato l'incontro al Viminale tra Lamorgese e i rappresentanti delle Ong (da sempre nel mirino del "Capitano"). "Io sto con le forze dell'ordine che difendono i confini", ha commentato il leader leghista. Lamorgese è stata accomunata da Salvini a Conte, Zingaretti e Di Maio nella raffica di accuse: "complici, incapaci o traditori". Ancora, è stata accusata di essersi presa i meriti di Salvini per l'invio di 400 poliziotti a Napoli. Messa sul banco degli imputati perfino per gli episodi di violenza a Roma: "Viminale allo sbando", hanno detto il senatore Stefano Candiani e il deputato Nicola Molteni, entrambi leghisti e sottosegretari con Salvini. "Ma non era lui il ministro fino a due mesi fa?", hanno osservato Pd e Cinquestelle. E quando la ministra è riuscita a strappare, a Malta, un accordo per la redistribuzione dei migranti tra alcuni Paesi europei, il suo predecessore è insorto: "Non venda fumo agli italiani". Comunque, un crescendo irritato di accuse. "Lamorgese è pronta per <i>Chi l'ha visto</i>, è stato l'ultimo affondo".<br/><br/><br/><br/>"Le uniche ossessioni della Lega sono la sicurezza dei cittadini e la tutela delle forze dell'ordine, che il Pd vorrebbe schedare", hanno risposto ancora volta oggi i soliti Candiani e Molteni. Di sicuro Lamorgese può rivendicare un primato. Ha strappato a Giuseppe Conte la palma di esponente più attaccata da Salvini e dalla sua "Bestia".<br/><br/> </p>
    </article>
  </body>
</html>