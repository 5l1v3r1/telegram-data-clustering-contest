<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639479/%D8%B3%D9%87%D9%85-%DB%B6%DB%B2-%D8%AF%D8%B1%D8%B5%D8%AF%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87%D8%A7%D8%B1%D8%AA%D9%82%D8%A7%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%B1%D8%AA%D8%A8%D9%87-%DB%B1%DB%B0-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D8%AF%D8%B1-%D8%AF%D9%86%DB%8C%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T16:54:00+00:00"/>
    <meta property="og:title" content="سهم ۶۲ درصدی ایران از تولید فولاد در خاورمیانه/ارتقای ایران به رتبه ۱۰ تولید فولاد در دنیا"/>
    <meta property="og:description" content="رضا رحمانی گفت: در سالیان گذشته زنجیره متوازن تولید فولاد در کشور وجود نداشت که خوشبختانه طی چند سال اخیر به ویژه در یک سال گذشته، با پیگیری های ..."/>
  </head>
  <body>
    <article>
      <h1>
        <a href="https://www.bultannews.com/fa/news/639479/%D8%B3%D9%87%D9%85-%DB%B6%DB%B2-%D8%AF%D8%B1%D8%B5%D8%AF%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87%D8%A7%D8%B1%D8%AA%D9%82%D8%A7%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%B1%D8%AA%D8%A8%D9%87-%DB%B1%DB%B0-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D8%AF%D8%B1-%D8%AF%D9%86%DB%8C%D8%A7">سهم ۶۲ درصدی ایران از تولید فولاد در خاورمیانه/ارتقای ایران به رتبه ۱۰ تولید فولاد در دنیا</a>
      </h1>
      <h2>رضا رحمانی گفت: در سالیان گذشته زنجیره متوازن تولید فولاد در کشور وجود نداشت که خوشبختانه طی چند سال اخیر به ویژه در یک سال گذشته، با پیگیری های ...</h2>
      <address><time datetime="2019-11-11T16:54:00+00:00">11 Nov 2019, 16:54</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> رحمانی در مراسم افتتاح کارخانه ۸۰۰ هزارتنی آهن اسفنجی در بافت استان کرمان افزود: در شرکت استیل فولاد بافت بیش از ۷۰ درصد تجهیزات از داخل کشور تهیه و ۳۰ درصد مابقی واردات تجهیزات آن نیز به قبل از<b> تحریم ها</b> بر می‌گردد که امروز <b>شرایط ساخت</b> این ۳۰ درصد نیز در داخل کشور مهیاست.</p>
      <p> </p>
      <p> </p>
      <p><b>به گزارش بولتن نیوز</b> به نقل از شاتا، وزیر صمت تاکید کرد: از سوی وزارت صنعت، معدن و تجارت برای ایجاد زنجیره متوازن <b>فلزات اساسی</b> در سطح کشور برنامه‌ریزی کاملی انجام شده است و نتایج آن در حال پیگیری جدی است.</p>
      <p>رحمانی گفت: توان ما در حوزه فولاد در سطح کشور کامل شده و از مرحله مهندسی، اجرا، ساخت و بهره برداری می توانیم تمام مراحل مورد نیاز را در داخل کشور تامین کنیم.</p>
      <p>وی اعلام کرد سال گذشته رشد تولید فولاد در سطح دنیا حدود 3.5 درصد بوده و این آمار برای کشورمان بیش از 6.5 درصد بوده است.</p>
      <p>وزیر صنعت، معدن و تجارت افزود: تولید فولاد ایران در چند سال گذشته با رشد خوبی مواجه بوده و از رتبه ۱۳ جهانی به رتبه ۱۰ ارتقا یافته ایم و حجم تولیدات کشورمان از کشورهایی همچون فرانسه و ایتالیا نیز بیشتر شده است.</p>
      <p>رحمانی اضافه کرد: بالغ بر 62 درصد تولید فولاد خاورمیانه به ایران اختصاص دارد و برای افزایش سهم تولیدی خود طرح تفصیلی کاملی داریم.</p>
      <p>وزیر صمت با اشاره به برنامه جامع وزارت صمت برای توسعه معادن در بخش اکتشافات گفت: تا پیش از این بالغ بر ۲۰ هزار کیلومتر مربع و اکتشافات معدنی در استان کرمان انجام شده بود که امسال با ماموریت تعریف شده برای ایمیدرو حدود ۲۰ هزار کیلومتر مربع اکتشافات معدنی دیگر نیز در دستور کار است.</p>
      <p>وی در پایان خاطرنشان کرد: از تمامی سرمایه گذاران داخلی و خارجی دعوت می کنیم با توجه به ظرفیت ها و فرصت های بسیار خوب حوزه معادن در سطح کشورمان، به این بخش نگاه جدی تری داشته باشند و در طرح های جدید مشارکت کنند.</p>
    </article>
  </body>
</html>