<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hemmelig-pakt-sikrer-millionene/71803389"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T16:52:42+00:00"/>
    <meta property="og:title" content="Hemmelig pakt sikrer millionene"/>
    <meta property="og:description" content="Gunhild Stordalen blir trolig rikelig kompensert etter bruddet."/>
  </head>
  <body>
    <article>
      <h1>Hemmelig pakt sikrer millionene</h1>
      <h2>Gunhild Stordalen blir trolig rikelig kompensert etter bruddet.</h2>
      <address><time datetime="2019-11-11T16:52:42+00:00">11 Nov 2019, 16:52</time> by <a rel="author">Ruben Pedersen</a></address>
      <p>Etter 14 år som par, bestemte Petter (56) og Gunhild Stordalen (40) seg søndag kveld for å offentliggjøre <a href="https://www.dagbladet.no/kjendis/flytter-fra-hverandre/71803017">at de flytter fra hverandre</a>. De ville offentliggjøre det selv, for å forhindre rykter og spekulasjoner.</p>
      <p>
        <b>Planen er at de om kort tid flytter hver til sitt, men de er klare på at de skal være både venner og støttespillere i tiden som kommer. Hun er fortsatt Petters store kjærlighet, og han vil fortsette å brenne for hennes kampsaker, ifølge pressemeldingen de sendte ut.</b>
      </p>
      <p>Det er ingen tvil om at paret er et av landets mest formuende, og bruddet mellom dem kunne også ha hatt store økonomiske konsekvenser.</p>
      <h3>Hemmelig innhold</h3>
      <p>I fjor sto Petter oppført med en formue på 578 millioner kroner, mens Gunhild sto oppført med en formue på 444 000 kroner. Petter Stordalen har overført store deler av formuen sin, aksjene, til barna - og har derfor ikke milliardene registrert på seg.</p>
      <p>
        <b>En halv milliard i formue er likevel ikke noe å kimse av. Dagbladet har tidligere omtalt den spesielle avtalen de to har, om hvordan verdier skal fordeles ved et eventuelt brudd.</b>
      </p>
      <p>Opplysningene stammer fra en <a href="https://www.vg.no/rampelys/i/jdxJ0e/petter-stordalen-og-gunhild-stordalen-flytter-fra-hverandre">VG</a>-sak fra 2010. Den gang het det at Gunhild vil få et beløp på over 100 millioner kroner om ekteskapet tar slutt - noe det altså nå trolig har gjort.</p>
      <p>Disse pengene ville hun ha mottatt uansett, uavhengig av hvem det var som ville ut av ekteskapet. En ektepakt er en avtale om fordeling av verdier etter et brudd. Særlig i forhold med høye verdier kan det være viktig å ha en slik avtale.</p>
      <p>For par som ikke har tinglyst ektepakt i Brønnøysundregistrene, kan det være at de ikke har inngått ektepakt, eller så har de valgt ikke å tinglyse den - slik at den holdes hemmelig fra offentligheten.</p>
      <p>
        <b>Det er en slik løsning Stordalen-paret har valgt. Det omtales som en «lex ektepakt». Det er juridisk bindende, men altså ikke tinglyst. Innholdet i avtalen konkret er ikke offentlig kjent, men Stordalen har bekreftet overfor avisa at en slik avtale eksisterer.</b>
      </p>
      <p>- Ja, jeg kan bekrefte at vi har inngått noe som kan kalles «delvis felleseie», som er juridisk bindende selv om den ikke er tinglyst, har han uttalt til VG.</p>
      <p>Ifølge <a href="https://www.dn.no/reiseliv/gunhild-stordalen-og-petter-stordalen-gar-fra-hverandre/2-1-703918">Dagens Næringsliv</a> har ikke Gunhild eierandeler i Strawberry Group, Petters investeringsselskap. Det selskapet eier han sammen med barna, som han har fra sitt tidligere ekteskap.</p>
      <h3>Mangedoblet hos barna</h3>
      <p>Det var i fjor ble det kjent at Petter hadde overført formuen og aksjene i Strawberry Holding til sine tre barn, <a href="https://www.dagbladet.no/kjendis/emilie-stordalens-kjaeresteavsloring---det-er-litt-klisj/70855005">Emilie (27), Henrik (25) og Jakob (22)</a>.</p>
      <p>Selv beholdt Stordalen 0,01 prosent av aksjene, men det er fremdeles han som sitter i førersetet i familiebedriften. Siden den gang har det vært spekulert i hva de tre barna faktisk har i formue, men nå er altså tallenes tale klar.</p>
      <p><a href="https://www.dn.no/marked/fra-252000-kroner-til-17-milliarder-kroner-i-formue/2-1-688881">Dagens Næringsliv</a> skrev i midten av oktober at de tre barna står oppført med hele 581 millioner kroner hver i formue, som betyr at de samlet har en formue på 1,7 milliarder norske kroner. Det er tall basert på fjoråret som viser den enorme formuen.</p>
      <p>Går man et år tilbake i tid og ser på tallene fra 2017, har barnas formuer økt eksepsjonelt mye. Den gang hadde søsknene en samlet formue på 252 000 kroner. På ett år har det altså skjedd ekstremt mye på kontoene til hotellarvingene.</p>
      <p>
        <b>Dette er årsaken til fallet i farens formue. I 2016 sto han oppført med en formue på to milliarder kroner, mens det året etter falt til 758 millioner.</b>
      </p>
      <p>I fjor betalte han 5,3 millioner kroner i skatt, mens barna samlet betalte hele 19,3 millioner kroner. DN skrev at de tre hotellarvingene alle står oppført med en inntekt på rundt fem millioner kroner i fjor.</p>
    </article>
  </body>
</html>