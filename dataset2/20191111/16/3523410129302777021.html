<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639463/%D8%B9%D8%B1%D8%A7%D9%82%DA%86%DB%8C%D8%B9%D8%B1%D8%A8%D8%B3%D8%AA%D8%A7%D9%86-%D9%BE%D8%A7%D8%B3%D8%AE-%D9%85%D8%AB%D8%A8%D8%AA%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D9%86%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T16:04:00+00:00"/>
    <meta property="og:title" content="عراقچی:عربستان پاسخ مثبتی به ایران نداد"/>
    <meta property="og:description" content="معاون سیاسی وزیر امور خارجه سازوکار اینستکس را ضعیف توصیف کرد و گفت: این سازوکار مالی به‌طور ناقص اجرا شده و تاکنون نیز موثر نبوده است."/>
  </head>
  <body>
    <article>
      <h1>
        <a href="https://www.bultannews.com/fa/news/639463/%D8%B9%D8%B1%D8%A7%D9%82%DA%86%DB%8C%D8%B9%D8%B1%D8%A8%D8%B3%D8%AA%D8%A7%D9%86-%D9%BE%D8%A7%D8%B3%D8%AE-%D9%85%D8%AB%D8%A8%D8%AA%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D9%86%D8%AF%D8%A7%D8%AF">عراقچی:عربستان پاسخ مثبتی به ایران نداد</a>
      </h1>
      <h2>معاون سیاسی وزیر امور خارجه سازوکار اینستکس را ضعیف توصیف کرد و گفت: این سازوکار مالی به‌طور ناقص اجرا شده و تاکنون نیز موثر نبوده است.</h2>
      <address><time datetime="2019-11-11T16:04:00+00:00">11 Nov 2019, 16:04</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سیدعباس عراقچی</b> معاون سیاسی <b>وزیر</b> امور خارجه در گفتگو با اسپوتنیک در رابطه با طرح ابتکار صلح هرمز، گفت: این ابتکار در حال بررسی گسترده از سوی کشورهای منطقه و دیگر طرف‌های مربوطه بین‌المللی است و پیامی از سوی حسن روحانی رئیس جمهور ایران به تمام حکام و پادشاهان کشورهای خلیج فارس ارسال شده است.</p>
      <p>وی افزود: به تماس‌ها و مشورت‌های خود با کشورهای همسایه و تمام طرف‌های مربوطه ادامه خواهیم داد تا تمام پایه‌های این طرح را به آن‌ها توضیح دهیم و بتوانیم این ابتکار عمل را اجرایی و در منطقه خلیج فارس صلح و ثبات و امنیت ایجاد کنیم.</p>
      <p>معاون سیاسی وزارت امور خارجه در پاسخ به سوالی در رابطه با میانجیگری میان تهران و ریاض اظهار داشت: ما بر این باوریم که ایران و عربستان سعودی دو بازیگر مهم و برجسته در تمام مسائل هستند و این دو کشور باید بتوانند با آرامش تمام اختلافات‌شان را حل کنند.</p>
      <p>عراقچی تاکید کرد: بی شک میان دو کشور اختلاف‌نظرهایی وجود دارد و بی‌شک راه‌حل این اختلافات گفتگوی سازنده و مثبت است؛ گفتگویی که ما از آن استقبال می‌کنیم و از هر کشوری که دست یاری به سوی ما دراز کند استقبال می‌کنیم؛ اما متاسفانه عربستان تا به این لحظه دیدگاه و نظری همانند دیدگاه ما نشان نداده و پاسخ مثبتی به این تلاش‌ها نداشته است.</p>
      <p>وی همچنین سازوکار اینستکس را ضعیف توصیف و تصریح کرد: این سازوکار مالی به‌طور ناقص اجرا شده و تاکنون نیز موثر نبوده است، مگر اینکه اروپایی‌ها از ما نفت خریداری کنند.</p>
      <p>معاون سیاسی وزیر امور خارجه بیان کرد: پیشنهاد سازوکار مالی «اینستکس» بسیار دیر مطرح شد و اکنون هم در سطحی پایین اجرا می‌شود. این سیستم تاکنون به‌طور کامل اجرایی نشده است.</p>
      <p>عراقچی گفت: از آنجایی که اصلی‌ترین صادرات ایران به اروپا نفت است، در صورتی‌که اروپایی‌ها از ایران نفت بخرند اینستکس موفقیت‌آمیز خواهد بود، چراکه صادرات اصلی ایران به اروپا نفت است و در این صورت، مبلغ زیادی برای تجارت مطابق با این ابزار باقی نمی‌ماند.</p>
    </article>
  </body>
</html>