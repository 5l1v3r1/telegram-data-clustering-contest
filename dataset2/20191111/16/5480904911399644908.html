<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/plzen-a-hradec-kralove-cekaji-uvodni-zapasy-play-off-lm/1819804?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T16:10:00+00:00"/>
    <meta property="og:title" content="Plzeň a Hradec Králové čekají úvodní zápasy play off LM"/>
    <meta property="og:description" content="Praha - Hokejisté Plzně a Hradce Králové nastoupí v úterý a ve středu k úvodním zápasům osmifinále play off Ligy mistrů. Škoda se představí v úterý od 18 hodin před svými fanoušky proti švýcarskému Lausanne. Rovněž na straně Mountfieldu bude na úvod výhoda domácího prostředí, Východočeši se ale utkají s Mannheimem až ve středu. Zápas začne rovněž v 18 hodin."/>
  </head>
  <body>
    <article>
      <h1>Plzeň a Hradec Králové čekají úvodní zápasy play off LM</h1>
      <address><time datetime="2019-11-11T16:10:00+00:00">11 Nov 2019, 16:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejisté Plzně a Hradce Králové nastoupí v úterý a ve středu k úvodním zápasům osmifinále play off Ligy mistrů. Škoda se představí v úterý od 18 hodin před svými fanoušky proti švýcarskému Lausanne. Rovněž na straně Mountfieldu bude na úvod výhoda domácího prostředí, Východočeši se ale utkají s Mannheimem až ve středu. Zápas začne rovněž v 18 hodin.</p>
      <slideshow>
        <figure>
          <img src="https://i3.cn.cz/6/1571257482_P201910161108101.jpg"/>
        </figure>
        <figure>
          <img src="https://i3.cn.cz/6/1571257280_P201910161105501.jpg"/>
        </figure>
        <figure>
          <img src="https://i3.cn.cz/6/1571254374_P201910161071001.jpg"/>
        </figure>
        <figure>
          <img src="https://i3.cn.cz/6/1571254228_P201910161069201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3321">Fotogalerie: Hokejová Liga mistrů 2019/20</a>
        </figcaption>
      </slideshow>
      <p>Oba extraligoví zástupci byli při losování nasazeni jako druhé týmy základních skupin, narazí tak na vítězné týmy ze skupinové fáze. Plzeň jde do vyřazovacích bojů s cílem vylepšit účast v semifinále z minulého ročníku. Indiáni si jsou ale dobře vědomi síly soupeře. Lausanne hrálo v základní skupině D s Třincem a vyhrálo ji s 12 body. V domácí soutěži je Lausanne třetí s devítibodovou ztrátou na vedoucí Curych.</p>
      <p>"V osudí byli hodně těžcí soupeři, týmy ze Švédska. Výhodou je, že se tam dá jet autobusem a člověk nemusí do letadla. Jde o tým, který základní skupinu vyhrál, takže rozhodně budou kvalitním mužstvem s dobrými hráči. Ve Švýcarsku hrají nahoře, takže nás rozhodně čeká hodně těžký soupeř," řekl kouč Západočechů Ladislav Čihák.</p>
      <p>Mannheim pod vedením českého trenéra Pavla Grosse vyhrál skupinu F o dva body před švédským Djurgaardenem. V domácí DEL jsou Orli čtvrtí s devatenáctibodovým mankem na první Mnichov, který ze 17 vystoupení prohrál jediný zápas a v ostatních naplno bodoval.</p>
      <p>"Chtěli jsme soupeře v dobré dojezdové vzdálenosti, abychom nemuseli absolvovat dlouhé tripy jako v základní skupině. Mannheim to splňuje a má navíc výborné divácké zázemí. Mohl by to být dobrý souboj fanoušků," uvedl generální manažer Mountfieldu Aleš Kmoníček.</p>
      <p>Odvety se odehrají za týden 19. listopadu ve Švýcarsku a v Německu. Škoda v případě postupu narazí na lepšího z dvojice Lulea - Bern, Mountfield by se utkal s Zugem, nebo Tapparou Tampere. V případě dalších úspěšně zvládnutých sérií by zbývající české týmy v soutěži mohly svést společný souboj až ve finále, které je naplánováno na 4. února.</p>
      <p>V ostatních dvojicích se utkají v ryze švédských bitvách Skelleftea s Djurgaardenem a Färjestad s Frölundou, která je v roli obhájce prvenství, dále se o postup do čtvrtfinále poperou Junosť Minsk s Mnichovem a Augsburg s Bielem.</p>
      <p>Postupujícího určí součet skóre z obou zápasů. Pokud bude vyrovnané, následuje desetiminutové prodloužení s třemi hráči na obou stranách. Nepadne-li rozhodující gól, přijdou na řadu nájezdy s pěti pokusy v základní sérii pro obě mužstva. Ve finále by se hrálo dvacetiminutové prodloužení čtyři na čtyři.</p>
      <h3>Osmifinále Ligy mistrů:</h3>
      <p>
        <b>Úterý 12. listopadu:</b>
      </p>
      <p>18:00 HC Škoda Plzeň - Lausanne.</p>
      <p>
        <b>Středa 13. listopadu:</b>
      </p>
      <p>18:00 Mountfield Hradec Králové - Mannheim.</p>
    </article>
  </body>
</html>