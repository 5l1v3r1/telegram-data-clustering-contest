<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89299"/>
    <meta property="og:site_name" content="Denník politika"/>
    <meta property="article:published_time" content="2019-11-11T16:35:01+00:00"/>
    <meta property="og:title" content="Tréner Hapal urobil zmenu pred zápasom s Chorvátskom, dá šancu Špalekovi"/>
    <meta property="og:description" content="11.11.2019 (Webnoviny.sk) – Slovenskí futbaloví reprezentanti sa v pondelok zišli v Šamoríne pred záverečnými vystúpeniami v E-skupine kvalifikácie o postup na budúcoročné majstrovstvá Európy s Chorvátskom (16. novembra v Rijeke) a Azerbajdžanom (19. novembra v Trnave). Trénerovi Pavlovi Hapalovi sa na úvod zrazu hlásila väčšina z 24 nominovaných hráčov."/>
  </head>
  <body>
    <article>
      <h1>Tréner Hapal urobil zmenu pred zápasom s Chorvátskom, dá šancu Špalekovi</h1>
      <address><time datetime="2019-11-11T16:35:01+00:00">11 Nov 2019, 16:35</time> by <a rel="author">Webnoviny</a></address>
      <p>11.11.2019 (Webnoviny.sk) – Slovenskí futbaloví reprezentanti sa v pondelok zišli v Šamoríne pred záverečnými vystúpeniami v E-skupine kvalifikácie o postup na budúcoročné majstrovstvá Európy s Chorvátskom (16. novembra v Rijeke) a Azerbajdžanom (19. novembra v Trnave). Trénerovi Pavlovi Hapalovi sa na úvod zrazu hlásila väčšina z 24 nominovaných hráčov.</p>
      <p>Hlavný kouč musel urobiť v nominácii jednu zmenu, zraneného Lászlóa Bénesa z nemeckej Borussie Mönchengladbach nahradil Nikolas Špalek z talianskej Brescie Calciou.</p>
      <h3>Na zraze nebol Vavro ani Valjent</h3>
      <p><i>„Bénes má problémy s členkom. Nie je to veľmi závažné, ale nedokázali by sme ho dať dokopy ani na jeden z plánovaných zápasov,“</i> povedal kouč tímu SR na pondelňajšej tlačovej konferencii. V pondelok popoludní ešte pri A-tíme SR neboli Denis Vavro ani Martin Valjent, obaja však pricestujú v blízkej budúcnosti.</p>
      <p>Pred mužstvom spod Tatier stojí náročná skúška. Pred kvalifikačným „finále“ sú na čele tabuľky „éčka“ Chorváti so 14 bodmi, za nimi sa vo dvojbodových rozostupoch nachádzajú Maďari, Slováci a Walesania a na chvoste zatiaľ jednobodový Azerbajdžan. Chorváti a Maďari majú pred sebou už len jedno stretnutie, kým ďalšie tri tímy ešte po dva zápasy.</p>
      <p><i>„Domácu prehru 0:4 s Chorvátmi sme nerozoberali a ani nechceme. Všetci vieme, že to bolo slabé a veríme, že k niečomu takému už nedôjde. Favoriti sú Chorváti, sú to vicemajstri sveta. V Rijeke bude určite búrlivé prostredie. Urobíme však všetko pre to, aby sme tam zvíťazili. Chceli by sme všetkých prekvapiť a pobiť sa o postup. Aj keď prehráme v Chorvátsku, stále máme šancu dostať asa na Euro. Teraz však neriešime detaily,“</i> pokračoval 50-ročný rodák z Kroměříža.</p>
      <p>Čo sa týka Slovákov, úplnú istotu postupu, dokonca z prvého miesta v E-skupine, budú mať iba v prípade, keď zvíťazia v Chorvátsku a potom aj doma nad Azerbajdžanom.</p>
      <h3>Šanca na ME 2020 stále existuje</h3>
      <p>V takom prípade by zakončili kvalifikáciu so 16 bodmi, Maďari by sa dostali maximálne na 15 a Chorváti by zostali na 14 bodoch. Túto hranicu môžu za predpokladu plného bodového zisku vo zvyšných dvoch dueloch dosiahnuť aj Walesania.</p>
      <p>V prípade, že slovenskí reprezentanti nezvíťazia v Rijeke, ich šance už budú stáť či padať na tom, ako zahrajú ďalší súperi. V prípade kvalifikačného neúspechu však stále existuje šanca, že slovenskí futbalisti by mohli preniknúť na ME 2020 aj prostredníctvom play-off Ligy národov, ktoré sa uskutoční na budúci rok v marci.</p>
      <p>Veľmi dobre sa pred reprezentačnou pauzou prezentoval útočník Samuel Mráz z dánskeho Bröndby Kodaň. <i>„Po prestupe mu to možno trvalo dlhšie, ale začína sa presadzovať,“</i> podotkol Hapal, ktorému sa v minulosti ešte ako kormidelníkovi slovenskej „dvadsaťjednotky“ podarilo s tímom postúpiť na ME 2017 v Poľsku.</p>
      <p>Už dlhšie do súťažného zápasu nezasiahli Marek Hamšík, Ján Greguš ani Albert Rusnák, to však kouča Hapala netrápi. <i>„Keď hráči nehrajú, je to zložité. Je tam však možný aj opačný efekt a chalani môžu mať po pauze väčšiu chuť po futbale. Možno práve ta chuť bude v novembrových dueloch rozhodujúca,“</i> dodal.</p>
      <p>
        <b>Káder slovenskej futbalovej reprezentácie na novembrové zápasy E-skupiny kvalifikácie o postup na budúcoročné majstrovstvá Európy</b>
      </p>
      <p><b>Brankári:</b> Martin Dúbravka (Newcastle United/Angl.), Dominik Greif (ŠK Slovan Bratislava), Marek Rodák (FC Fulham/Angl.)</p>
      <p><b>Obrancovia</b>: Peter Pekarík (Hertha Berlín/Nem.), Ľubomír Šatka (Lech Poznaň/Poľ.), Denis Vavro (Lazio Rím/Tal.), Milan Škriniar (Inter Miláno/Tal.), Martin Valjent (RCD Mallorca/Šp.), Norbert Gyömbér (Perugia Calcio/Tal.), Dávid Hancko (AC Sparta Praha/ČR)</p>
      <p><b>Stredopoliari</b>: Stanislav Lobotka (Celta Vigo/Šp.), Patrik Hrošovský (KRC Genk/Belg.), Ján Greguš (Minnesota United/MLS), Juraj Kucka (Parma Calcio 1913/Tal.), Ondrej Duda (Hertha Berlín/Nem.), Matúš Bero (Vitesse Arnhem/Hol.), Marek Hamšík (Ta-lien I-fang/Čína), Albert Rusnák (Real Salt Lake/MLS), Róbert Mak (Zenit Petrohrad/Rus.), Lukáš Haraslín (Lechia Gdansk/Poľ.), Nikolas Špalek (Brescia Calcio/Tal.)</p>
      <p><b>Útočníci</b>: Michal Ďuriš (Anorthosis Famagusta/Cyp.), Róbert Boženík (MŠK Žilina), Samuel Mráz (Bröndby Kodaň/Dán.)</p>
      <p><b>Realizačný tím:</b><br/><b>Tréner</b>: Pavel Hapal<br/><b>Asistent trénera:</b> Oto Brunegraf<br/><b>Tréneri brankárov:</b> Miroslav Seman, Miroslav König<br/><b>Kondičný tréner:</b> Peter Boďo<br/><b>Videoanalytik:</b> Michal Slyško<br/><b>Technický vedúci:</b> Jakub Kojnok<br/><b>Lekári:</b> Zsolt Fegyveres, Ivan Štefanov<br/><b>Fyzioterapeuti:</b> Marián Drinka, Martin Nozdrovický<br/><b>Masér:</b> Juraj Ludík<br/><b>Kustódi:</b> Marek Košáň, Patrik Fedor<br/><b>Mediálna manažérka:</b> Monika Jurigová</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a>, <a href="https://www.webnoviny.sk/tag/slovenska-futbalova-reprezentacia/"><u>slovenská futbalová reprezentácia</u></a><br/>Zdroj: Webnoviny.sk – <a href="https://www.webnoviny.sk/trener-hapal-urobil-zmenu-pred-zapasom-s-chorvatskom-da-sancu-spalekovi/"><u>Tréner Hapal urobil zmenu pred zápasom s Chorvátskom, dá šancu Špalekovi</u></a> © SITA Všetky práva vyhradené.</p>
    </article>
  </body>
</html>