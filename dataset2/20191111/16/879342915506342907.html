<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/infografika/polityka/pohodzhuvalna-rada-frakcziyi-hrupa-hotovi-holosuvaty-12-15-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T16:37:22+00:00"/>
    <meta property="og:title" content="Погоджувальна рада: за що фракції і група готові голосувати 12-15 листопада"/>
    <meta property="og:description" content="Верховна рада розгляне цього тижня бюджет-2020 у другому читанні і законопроекти, пов'язані із земельними питаннями."/>
  </head>
  <body>
    <article>
      <h1>Погоджувальна рада: за що фракції і група готові голосувати 12-15 листопада</h1>
      <address>
        <time datetime="2019-11-11T16:37:22+00:00">11 Nov 2019, 16:37</time>
      </address>
      <p>
        <b>Верховну раду чекає непростий робочий тиждень. У другому читанні планують розглянути державний бюджет на 2020 рік, а також зайнятися питаннями, пов'язаними з ринком землі (а щодо цієї теми серед народних депутатів єдності немає). «Слово і Діло» розібралося, про що говорили сьогодні на Погоджувальній раді.</b>
      </p>
      <p>На початку Погоджувальної ради спікер <a href="https://www.slovoidilo.ua/persony/razumkov-dmytro-oleksandrovych">Дмитро Разумков</a> підбив короткі підсумки минулого пленарного тижня: в цілому ухвалено 12 законопроектів, 10 законопроектів – в першому читанні, оголошено 203 запити депутатів.</p>
      <p>Розгляд бюджету-2020 у другому читанні заплановано на четвер, 14 листопада. У п'ятницю в рамках години запитань до уряду виступить міністр охорони здоров'я Зоряна Скалецька. Віцеспікер і представник президента в Раді <a href="https://www.slovoidilo.ua/persony/stefanchuk-ruslan-oleksiiovych">Руслан Стефанчук</a> попросили комітети також розглянути законопроекти щодо демонополізації спиртової галузі, легалізації видобутку бурштину та грального бізнесу, законопроекти по деофшоризації.</p>
      <p>За словами Стефанчука, зараз йде активна робота над завершенням блоку законопроектів щодо народовладдя: <i>«Ми вийшли орієнтовно на 7-8 законопроектів, починаючи від всеукраїнського референдуму, місцевого референдуму, електронних петицій і народних законодавчих ініціатив, народного вето на закони і ухвалення рішень тощо. Я думаю, найближчим часом вони будуть внесені до зали»</i>. Також завершується робота зі змін до Конституції України, що стосуються децентралізації влади.</p>
      <p>Крім того, сьогодні повинна бути готова остаточна редакція зауважень щодо Виборчого кодексу.</p>
      <figure>
        <img src="http://media.slovoidilo.ua/media/infographics/10/98812/98812-1_uk_origin.jpg"/>
      </figure>
      <p>На Погоджувальній раді був присутній прем'єр-міністр Олексій Гончарук. Оскільки в цьому році у Верховної ради залишилося тільки три повноцінних робочих тижні, Гончарук розповів про пріоритетні, на думку уряду, законопроекти. На першому місці – це пакет законопроектів, що регулюють земельні відносини. Ще серед пріоритетів – законопроекти про національну інфраструктуру геопросторових даних, про перезавантаження влади, про планування використання земель, про державні закупівлі.</p>
      <p>Головною темою для обговорення, звісно, було земельне питання. Якщо коротко: «Опозиційна платформа – За життя» та «За майбутнє» зажадали зняти з розгляду законопроект про ринок землі, «Батьківщина» – проти відкриття ринку землі. Інші фракції не висловлювали свою думку з цього приводу.</p>
      <p>«Опозиційна платформа» висловила невдоволення проєктом бюджету-2020. <i>«Я вважаю, що практично повністю переписаний з бюджетів попередніх 5 років за винятком деяких косметичних рис. Партія-лідер прийшла до влади зі спробою відвести людей від бідності, а коли ми побачили цей проєкт бюджету, то там бідність тільки поглиблюється»</i>, – заявив Юрій Бойко.</p>
      <p>В «Європейській солідарності» розкритикували ситуацію з зовнішньою політикою України, а також зажадали розглянути відставку Богдана Яременка з посади голови відповідного комітету. Крім того, фракція зажадала повернути заборону на закупівлю електроенергії у Росії. «Голос» закликав почати роботу тимчасової слідчої комісії з розслідування вбивства Катерини Гандзюк і включити до порядку денного законопроекти про внесення змін до регламенту парламенту, про фінансування політичних партій, про реформу Служби безпеки України, про спрощення закупівлі ліків.</p>
      <p>Нагадаємо, раніше ми писали про те, <a href="https://www.slovoidilo.ua/2019/11/01/stattja/polityka/persha-bijka-slozy-znyattya-nedotorkannosti-yak-projshov-tyzhden-radi">як Верховна рада провела пленарний тиждень 29 жовтня – 1 листопада</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/10/novyna/polityka/araxamiya-sprohnozuvav-dostrokovi-vybory-rady"/>
        <a href="https://www.slovoidilo.ua/2019/11/11/novyna/polityka/razumkov-nazvav-datu-rozhlyadu-derzhbyudzhetu-2020-druhomu-chytanni"/>
        <a href="https://www.slovoidilo.ua/2019/11/01/novyna/polityka/vr-zapracyuvala-elektronna-systema-reyestracziyi-narodnyx-deputativ"/>
        <a href="https://www.slovoidilo.ua/2019/10/31/infografika/polityka/rada-povernula-pokarannya-nezakonne-zbahachennya-yak-holosuvaly-nardepy"/>
      </related>
    </article>
  </body>
</html>