<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-greece/596832/pitinoquotan-pame-stin-iaponia-tha-einai-i-koronida-tis-karieras-mouquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T16:04:00+00:00"/>
    <meta property="og:title" content="Πιτίνο:&quot;Aν πάμε στην Ιαπωνία θα είναι η κορωνίδα της καριέρας μου&quot;"/>
    <meta property="og:description" content="Με απολαυστικό τρόπο ανέλυσε ο Ρικ Πιτίνο τους στόχους του με την Εθνική. Ο Αμερικανός αποθέωσε τους Έλληνες παίκτες, δεσμεύτηκε ότι θα τους δούμε «να..."/>
  </head>
  <body>
    <article>
      <h1>Πιτίνο:"Aν πάμε στην Ιαπωνία θα είναι η κορωνίδα της καριέρας μου"</h1>
      <address><time datetime="2019-11-11T16:04:00+00:00">11 Nov 2019, 16:04</time> by <a rel="author">Sigmalive.Sports</a></address>
      <p>Με απολαυστικό τρόπο ανέλυσε ο Ρικ Πιτίνο τους στόχους του με την Εθνική. Ο Αμερικανός αποθέωσε τους Έλληνες παίκτες, δεσμεύτηκε ότι θα τους δούμε «να ματώνουν» και υποσχέθηκε μια ομάδα… λύκο.<br/> <br/>Αναλυτικά όσα είπε ο Πιτίνο<br/> <br/>Για τις επαφές με Βασιλακόπουλο και πώς σκέφτηκε να αναλάβει την εθνική Ελλάδας: «Γνωριστήκαμε πριν λίγες μέρες. Μιλήσαμε και στο τηλέφωνο. Θέλω να σας πω πώς ξεκίνησαν όλα. Θέλω να αναφερθώ σε κάποιον που τον αποκαλώ Έλληνα αδερφό από άλλη μητέρα. Ο Άγγελος (σ.σ. Κοταρίδης) είναι ο λόγος που ήρθα στην Ελλάδα και άρχισα να έχω επικοινωνία μαζί του. Μιλούσαμε στην διάρκεια του Παγκοσμίου Κυπέλλου και μου πρότεινε “γιατί δεν αναλαμβάνεις εσύ να ετοιμάσεις την ομάδα για τους Ολυμπιακούς Αγώνες”»;<br/> <br/>Για τους στόχους με την Εθνική: «Ανεβαίνω βουνά εδώ και 40 χρόνια. Η πρώτη μου προπονητική δουλειά ήταν στα 24 χρόνια, με μια ομάδα που είχε χρόνια να κάνει νικηφόρα σεζόν. Ανέλαβα το κολέγιο Providence, μετά τους Νικς, το Kentucky, τους Σέλτικς, το Louisville και τον Παναθηναϊκό και όλες οι ομάδες δεν ήταν σε καλή θέση. Δεν το λέω για να σας επαναλάβω το βιογραφικό μου, αλλά για να σας πω ότι έφτασα για να ανέβω ένα ακόμη βουνό κι αυτό το απολαμβάνω περισσότερο.<br/> <br/>Σε όλα τα χρόνια της καριέρας μου συνεργάστηκα με κάποιους από τους πιο χαρισματικούς παίκτες, αλλά οι Έλληνες ξεχώριζαν. Όχι μόνο αυτοί του Παναθηναϊκού, αλλά ο Κουφός που ήθελα στο κολέγιο, όπως και οι παίκτες του Ολυμπιακού, έχουν κάτι που δεν το έχω συναντήσει. Όλοι έχουν μια μεγάλη περηφάνια για την πατρίδα τους και σκέφτηκα ότι αυτό είναι μεγάλη υπόθεση για έναν προπονητή. Οι περισσότεροι από αυτούς δεν θα έχουν δεύτερη ευκαιρία να πάνε στους Ολυμπιακούς Αγώνες. Για μένα αν πάμε στην Ιαπωνία θα είναι η κορωνίδα της καριέρας μου».<br/> <br/>Για το πνεύμα που θέλει να μεταδώσει στην ομάδα: «Είναι από τις κορυφαίες τιμές που είχα σαν προπονητής, γιατί είναι ένα βουνό που αξίζει να ανέβεις και αν τα καταφέρουμε, θα είναι ξεχωριστό. Θέλουμε να φτιάξουμε μια ομάδα που θα ενεργεί σαν λύκος που έχει να φάει για μια εβδομάδα. Κάποιες φορές μαθαίνεις από το παρελθόν κι άλλες το θυμάσαι.<br/> <br/>Δεν έχει να κάνει με τον Παναθηναϊκό, τον Ολυμπιακό ή την ΑΕΚ. Έχει να κάνει με την Ελλάδα. Και για τους επόμενους μήνες δεν θα είμαι Αμερικανός ή Ιταλός, αλλά Έλληνας. Θα δείτε τους παίκτες να ματώνουν. Είναι σημαντικό για μένα για την ευγένεια με την οποία με υποδέχτηκαν οι Έλληνες. Έχω επικοινωνήσει με όλους τους παίκτες που εν δυνάμει μπορεί να είναι μέλη της ομάδας και θα μιλήσω και με άλλους το προσεχές διάστημα».<br/> <br/>Για το πού μπορεί να φτάσει η Εθνική με τον ίδιο στο τιμόνι: «Με τιμήσατε με αυτή την θέση και θέλω να ανταποδώσω. Μόλις δούμε τους αντιπάλους, θα ξέρουμε την αποστολή μας και θα τους μελετήσουμε, αλλά έχω εμπιστοσύνη στους παίκτες μου, είναι ταλαντούχοι, έξυπνοι και θα είναι συναρπαστικό να είμαι προπονητής τους».<br/> <br/>Για την παρουσία του Αντετοκούνμπο στο Προολυμπιακό: «Θα μιλήσω με τον Γιάννη και τον Θανάση όταν θα παίξουν με τους Χιτ τον Μάιο. Ο Γιάννης έχει αρχίσει καταπληκτικά την σεζόν και είναι αφοσιωμένος στο να πάρει το πρωτάθλημα. Είναι πιθανό αν προχωρήσουν οι Μπακς στα playoffs να μην είναι μαζί μας στο Προολυμπιακό.<br/> <br/>Τον Θανάση τον ξέρω πολύ καλά. Αν περάσουμε, πιστεύω πως ο Γιάννης θα είναι εκεί. Θα αφήσουμε μια θέση για εκείνον ακόμη κι αν χρειαστεί να πάρει την θέση μου. Είναι πάντα καλύτερο να αξιολογείς την κατάσταση μιλώντας απευθείας με τους παίκτες. Ξέρω καλά τους παίκτες του Παναθηναϊκού, αλλά και του Ολυμπιακού, σκοπεύω να δω και να μιλήσω με τους παίκτες της Φενέρμπαχτσε (Σλούκας) και Μακάμπι (Ντόρσεϊ)».<br/> <br/>Για το πώς θα προσπαθήσει να αναστυλώσει την ψυχολογία της Εθνικής: «Κάποιες φορές στο επαγγελματικό μπάσκετ ή και στο κολεγιακό έχεις 4-6 εβδομάδες να προετοιμάσεις την ομάδα σου. Τώρα είναι αρκετά διαφορετικά. Τώρα έχουμε δύο εβδομάδες για να ετοιμάσεις την επίθεση και την άμυνα, αλλά προέχουν η προετοιμασία και το σκάουτινγκ, καθώς και η κινητοποίηση των παικτών.<br/> <br/>Είναι το κλειδί για να πας πάνω από τις δυνατότητές σου. Πιστεύω πως οι παίκτες και με την σχέση που έχουμε θα μασάνε σίδερα. Το θέμα είναι να υπάρχει κίνητρο και να μετατραπεί σε δράση. Όταν παίζεις σε κάτι τόσο σημαντικό όσο αυτό, το πιο σημαντικό είναι να είσαι μια γροθιά και οι δώδεκα παίκτες και να κάνουν ό,τι είναι ανθρωπίνως δυνατό για να κερδίσουν για την πατρίδα τους».<br/> <br/>Για το αν η συνεργασία αφορά μόνο αυτό το καλοκαίρι ή έχει μεγαλύτερη ορίζοντα: «Δεν υπάρχουν αρκετά λεφτά ή δουλειές που δεν θα με άφηναν να δουλέψω για αυτή την ομάδα. Όταν δίνω τον λόγο μου δεν είναι δουλειά, αλλά θέμα τιμής. Είναι κάτι που το παίρνω πολύ σοβαρά και θα κρατώ πάντα μέσα μου για όσο ζω».<br/> <br/>Για το πότε του έκανε πρώτη φορά εντύπωση η Εθνική: «Παρότι παρακολουθώ τους Ολυμπιακούς Αγώνες, ποτέ δεν είχε περάσει το μυαλό μου να προπονήσω την Εθνική. Όταν επέστρεψα στις ΗΠΑ την περσινή άνοιξη, με ρωτούσαν πώς μου φάνηκε η Αθήνα, η Μύκονος, η Σαντορίνη και η Κρήτη. Τους είπα ότι όλα τα μέρη είναι ωραία, αλλά τα έκαναν ξεχωριστά οι άνθρωποι. Να περπατάς, να σου λένε καλημέρα, να σε αγκαλιάζουν, να σε κερνάνε έναν καφέ. Αν και ο Άγγελος (σ.σ. Κοταρίδης) μου έβαλε την ιδέα, οι Έλληνες με έκαναν να θέλω να βρίσκομαι σε αυτή την θέση».<br/> <br/>Για το αντίδοτο στο πρόβλημα του σουτ: «Ο Ντόνοβαν Μίτσελ όταν τον είχα στην αρχή ήταν ένας μέτριος σουτέρ και έγινε εξαιρετικός. Το καλό σουτ έχει να κάνει με την καμπύλη, την ισορροπία και τις καλές προϋποθέσεις. Σαν προπονητής μπορώ να βελτιώσω τις προϋποθέσεις για να έχουμε καλύτερα σουτ. Όλη μου η φιλοσοφία με τις αναλύσεις του μπάσκετ αφορά στις κατοχές.<br/> <br/>Όχι μόνο να έχεις καλά σουτ, αλλά να έχεις καλές θέσεις για επιθετικά ριμπάουντ, όπως και τα κλεψίματα στην άμυνα για να βγεις στο ανοιχτό γήπεδο. Όπως και οι τάπες. Όλα αυτά έχουν τον ρόλο τους, γιατί στο μπάσκετ έχουν μεγάλη αξία οι επιπλέον κατοχές. Αυτά τα στοιχεία μπορείς να τα περάσεις σε 15 μέρες, γιατί οι Έλληνες είναι έξυπνοι παίκτες».<br/> <br/>Για το τι έλειπε από την Ελλάδα στο Παγκόσμιο Κύπελλο: «Δεν το είδα γιατί δεν προβαλλόταν στην τηλεόραση, αλλά λάμβανα συνέχεια μηνύματα από τον φίλο μου τον Άγγελο. Όμως βλέποντας την δομή της ομάδας, είτε μιλάμε για ΝΒΑ, Ευρωλίγκα ή Εθνικές ομάδες, το σουτ είναι βασικό στοιχείο. Γι’ αυτό πρέπει να φτιάξουμε μια ομάδα που πασάρει καλά, σουτάρει καλά και αμύνεται καλά στην ρακέτα και στην περιφέρεια. Με τόσο μικρή προετοιμασία πρέπει να δουλέψεις στην άμυνα. Αφήνεις την επίθεση στα χέρια των παικτών, αλλά την άμυνα σε μένα, τον προπονητή».<br/> <br/>Για την αξιοποίηση και προσαρμογή του Γιάννη Αντετοκούνμπο στην Εθνική: «Είναι εύκολο να τον αξιοποιήσεις. Είχα γράψει στο Twitter όταν ο προπονητής της Βραζιλίας είπε πως έσβησαν τον Γιάννη και σχολίασα πως ήταν ανοησίες. Εγώ δεν θα έλεγα ποτέ κάτι τέτοιο. Ο Γιάννης είναι ο MVP στο καλύτερο πρωτάθλημα του κόσμου. Ο καλύτερος τρόπος για να τον αξιοποιήσεις είναι να τον αφήσεις να δημιουργήσει. Να δημιουργήσεις κίνηση, αποστάσεις και μετά να κάνει αυτό που ξέρει. Είναι από τους καλύτερους παίκτες στον κόσμο. Θεωρώ πως ο προπονητής του (Θανάσης Σκουρτόπουλος) τον αξιοποίησε σωστά. Η Εθνική έχασε στον πόντο το ματς με την Βραζιλία και αποκλείστηκε με αξιοπρέπεια».<br/> <br/>Για το αν θα αξιοποιήσει και τους παίκτες που θα παίξουν στα προκριματικά του Ευρωμπάσκετ 2021: «Το καλό για μένα είναι ότι τους ξέρω ήδη. Ξέρω τις αρετές τους και τι πρέπει να βελτιώσουν. Πιο σημαντικό είναι ποιους θα αντιμετωπίσουμε».<br/> <br/>Για το αν θα έχει επαφή με Έλληνες προπονητές: «Έχουν επικοινωνήσει μαζί μου πολλοί Αμερικανοί προπονητές για να δουλέψουν δίπλα μου. Θα έχω συνεργάτη έναν Αμερικανό και δύο Έλληνες. Θα μιλήσω και με άλλους. Είμαι ανοιχτός, θέλω να δω ποιος ταιριάζει στην φιλοσοφία μου για το σκάουτινγκ και την προετοιμασία. Η Ελλάδα έχει εξαιρετικούς προπονητές και θέλω να προσλάβω δύο ανθρώπους που θα έχουν την ίδια φιλοσοφία και την ίδια επιθυμία να πετύχουμε κάτι σπουδαίο».<br/> <br/>Για την εμπειρία του με το Πουέρτο Ρίκο στο Προολυμπιακό του 2016: «Έμαθα πολλά. Είχαμε τον Μπαρέα, μας έλειπαν παίκτες αλλά ήταν μια όμορφη εμπειρία. Έμαθα πώς παίζεται το μπάσκετ στην FIBA και έχει πολλά κοινά με την Ευρωλίγκα. Το πλεονέκτημα των ομάδων αυτών είναι πως παίζουν μαζί πολλά χρόνια. Δεν κερδίζουν οι καλύτεροι παίκτες, αλλά οι καλύτερες ομάδες. Όταν έρθω τον Μάιο θα έχω έτοιμα τα πλάνα μου και το σκάουτινγκ. Θα χρειαστεί πολλή δουλειά, αλλά θα είμαι έτοιμος, δεν έχω κάτι άλλο στα πλάνα μου τώρα ούτως ή άλλως».<br/> <br/>Για τα ελληνικά ΜΜΕ: «Είναι εξαιρετικά, πάντα μου φέρονται πολύ όμορφα και πάντα δεν έχω ιδέα τι λένε για μένα. Μπορεί να μου ασκείτε σκληρή κριτική και να μην γνωρίζω το παραμικρό».<br/> <br/>Για το αν ο Θανάσης Σκουρτόπουλος θα είναι ένας από τους συνεργάτες του: «Θα μιλήσω με όποιον ενδιαφέρεται. Δεν το έχω σκεφτεί ακόμη, είμαι ανοιχτός σε όλα. Ένα προαπαιτούμενο είναι να έχουν ποσοστό λίπος κάτω από 15% και να είναι έτοιμοι να δουλέψουν μαζί μου για 2-3 ώρες τη μέρα μαζί μου. Άρα δεν έχουμε Έλληνες υποψήφιους για συνεργάτες (γέλια)».<br/> <br/>Για το τι θα πει στην πρώτη του γνωριμία με τους παίκτες: «Θα είναι τελείως διαφορετικό από ό,τι είχα πει στον Παναθηναϊκό. Εκεί αντικατέστησα εκείνον τον εξαιρετικό Ισπανό προπονητή (σ.σ. Πασκουάλ). Είπα τότε στους παίκτες πως δεν τον απέλυσε ο Δημήτρης Γιαννακόπουλος, αλλά οι παίκτες. Θα τους εξηγήσω πόσο σημαντικό είναι να προκριθούμε στους Ολυμπιακούς Αγώνες, με ή χωρίς τον Γιάννη. Δεν υπάρχουν δικαιολογίες. Οι δικαιολογίες είναι ένδειξη αδυναμίας. Θα κάνουμε μια προσπάθεια για την οποία θα είμαστε όλοι περήφανοι. Να είστε σίγουροι».<br/> <br/>Για το τελικό μήνυμα που θέλει να στείλει: «Σας ευχαριστώ όλους. Είναι τιμή μου. Θέλω μόνο τη νίκη, είναι η κορωνίδα για μένα να σας εκπροσωπώ όλου και σας ευχαριστώ για την υποστήριξη».</p>
    </article>
  </body>
</html>