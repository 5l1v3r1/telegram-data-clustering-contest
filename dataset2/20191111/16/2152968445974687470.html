<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/11/gabrovo-izdigna-kandidatura-za-shef-na-bfs.429283"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T16:52:00+00:00"/>
    <meta property="og:title" content="Габрово издигна кандидатура за шеф на БФС"/>
    <meta property="og:description" content="В града започна броенето до карнавала през 2020 г. | Dnes.bg"/>
  </head>
  <body>
    <article>
      <h1>Габрово издигна кандидатура за шеф на БФС</h1>
      <h2>В града започна броенето до карнавала през 2020 г.</h2>
      <address><time datetime="2019-11-11T16:52:00+00:00">11 Nov 2019, 16:52</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Всяка година на 11 ноември точно в 11 часа и 11 минути се случва астрономически феномен - започва петото годишно време - карнавалното. Като градът, персонално отговорен за хумора и сатирата в България - Габрово, приема изключително сериозно настъпването на този период.</p>
      <p>Тази година Черната котка, символ на града, официално стартира обратното броене до началото на карнавала през 2020 г.</p>
      <p>Събитието не мина и без пиперлив акцент, напълно в духа на габровци. Столицата на хумора, която през септември отбеляза 100 години организиран футбол в града, се зарече да вкара отбора си "Янтра" в А група и за целта предложи "свой човек" в управата на БФС.</p>
      <p>Сдружението на Местни Ентусиасти Шеговито Настроени Относно Нещата Естествата Щенията и Обобщенията (СМЕШНОНЕЩО) - Габрово, предложи символа на града за президент на БФС.</p>
      <p>И изтъкват, че Черната котка притежава неоспорими качества:</p>
      <p>- козината ѝ е истинска, а не фалшива! Истинска козина – истински футбол!<br/>- Пие само  вода и мляко<br/>- Заради габровския си произход ще наложи страхотна финансова дисциплина в БФС – нещо, което липсва толкова много години.<br/>- Ще унищожи "мишките" в българския футбол.<br/>- Ще покаже  на света, че въпреки всичко не сме расисти, защото самата тя – като бъдещо лице на футбола в България – е с черна козина.<br/>- Е, котката президент ще си позволи и една волност – да прехвърли „Янтра“ от В група директно в Шампионската лига...</p>
    </article>
  </body>
</html>