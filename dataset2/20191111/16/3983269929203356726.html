<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-patronal-denuncia-el-cost-economic-i-personal-del-bloqueig-de-lap-7/noticia/2962575/"/>
    <meta property="og:site_name" content="CCMA"/>
    <meta property="article:published_time" content="2019-11-11T16:54:00+00:00"/>
    <meta property="og:title" content="Els empresaris denuncien el cost econòmic i personal del bloqueig de l'AP-7"/>
    <meta property="og:description" content="Exigeix que s'obri el pas per la Jonquera on han quedat atrapats molts camioners per l'acció de protesta de Tsunami Democràtic"/>
  </head>
  <body>
    <article>
      <h1>Els empresaris denuncien el cost econòmic i personal del bloqueig de l'AP-7</h1>
      <h2>Exigeix que s'obri el pas per la Jonquera on han quedat atrapats molts camioners per l'acció de protesta de Tsunami Democràtic</h2>
      <address><time datetime="2019-11-11T16:54:00+00:00">11 Nov 2019, 16:54</time> by <a rel="author">Laura Galan</a></address>
      <p>La patronal catalana <a href="https://www.foment.com/foment-demana-generalitat-restablir-normalitat-infraestructures-estrategiques-per-garantir-mobilitat/"><b>Foment del Treball</b></a> ha demanat una <b>declaració "contundent"</b> del president de la Generalitat, Quim Torra, per evitar el <b>bloqueig</b> a infraestructures com la que aquest dilluns ha afectat la Jonquera per <a href="https://www.ccma.cat/324/tsunami-democratic-talla-lap-7-a-la-jonquera-en-sentit-sud/noticia/2962439/">l'acció de <b>Tsunami Democràtic</b></a>.</p>
      <blockquote>"Més enllà de les consideracions polítiques que legítimament pugui defensar cadascú, Foment entén que és urgent garantir la mobilitat per continuar l'activitat econòmica i empresarial. Per contra, condemnem Catalunya a l'aïllament i el bloqueig econòmic."</blockquote>
      <p>En un comunicat, Foment diu que és prioritari evitar riscos personals i <b>perjudicis econòmics</b> per al teixit empresarial català.</p>
      <blockquote>"Encoratjar les mobilitzacions, les protestes ciutadanes i l'ocupació d'infraestructures estratègiques des de la Generalitat de Catalunya, que té el deure i l'obligació a més de preservar la seguretat ciutadana i el normal funcionament dels serveis públics, representa una extrema contradicció que deriva en la confrontació entre manifestants i els cossos de seguretat."</blockquote>
      <p> </p>
      <p>
        <b>Els transportistes alerten de les pèrdues</b>
      </p>
      <p>Per la seva part, la <b>Confederació Espanyola de Transport de Mercaderies</b> ha alertat que el tall de la Jonquera pot provocar pèrdues diàries d'uns 15 milions d'euros per a les empreses i "certs desproveïments" de productes.</p>
      <p>En declaracions a l'agència de notícies ACN, el director de comunicació de la <a href="http://www.cetm.es/la-cetm-pide-al-gobierno-que-actue-con-caracter-urgente-ante-el-bloqueo-en-la-ap-7/">CETM</a>, <b>Dulsé Díaz</b>, ha alertat que el <b>85% dels productes</b> que es consumeixen arriben per carretera i que, si es manté el bloqueig, "no arribaran als consumidors" o es faran <b>malbé</b> als camions.</p>
      <p>Això comportaria, segons la confederació, una <b>baixada de vendes</b>, provocant un efecte "molt perjudicial" per a l'economia, sobretot per a les <b>exportacions</b>, ha afegit.</p>
      <p>A més, ha lamentat que els conductors es troben <b>"segrestats" </b>i ha criticat que ja havien avisat tant a la Generalitat com al govern central que això podia passar.</p>
      <blockquote>"En sentim segrestats per qui organitza aquests talls i absolutament abandonats per l'administració que hauria de posar fi a aquestes circumstàncies i no paralitzar un país."</blockquote>
      <p>Díaz ha criticat que cap dels dos executiu està donant al sector del transport de mercaderies "la importància que té". De fet, ha detallat que van avisar la setmana passada per carta tant al ministeri de <b>Foment</b> com al d'<b>Interior</b> de la possibilitat d'aquesta acció perquè veien com el Tsunami Democràtic "estava fent una crida".<br/> </p>
      <figure>
        <img src="https://www.ccma.cat/multimedia/jpg/8/6/1573506950768.jpg"/>
      </figure>
      <p> </p>
      <p>
        <b>Sortida de les exportacions</b>
      </p>
      <p>També la Federació d'Associacions de Transport <a href="http://www.fenadismer.es/fenadismer-acusa-al-gobierno-de-cataluna-de-pasividad-y-connivencia-al-permitir-nuevos-bloqueos-en-la-ap-7-en-la-frontera-de-la-junquera/">FENADISMER</a>, ha recordat que aquest punt és la principal sortida de les exportacions de tot l'estat cap a la Unió Europea.</p>
      <p>Hi circulen cada dia més de <b>10.000 camions</b> per sentit que transporten, en conjunt, més de <b>20.000 tones</b> de mercaderies.</p>
      <p>Les associacions de transportistes apunten que, segons càlculs de les institucions europees, cada hora que un camió està immobilitzat costa aproximadament <b>55 euros més</b> els perjudicis personals pel conductor que queda atrapat, que no pot atendre les seves necessitats d'alimentació i higiene.</p>
      <p>FENADISMER critica l'"actitud passiva i de connivència que el govern català està mostrant amb el bloqueig" i exigeix als governs espanyol i català que <b>garanteixin</b> la lliure circulació per l'AP-7.</p>
      <p>Des de <b>Mercabarna</b> han explicat que el mercat de la <b>fruita</b> aquest dilluns no s'ha vist afectat pel tancament de la frontera. Pel que fa el <b>peix</b>, aquest centre d'aprovisionament que en controla el <b>30% del mercat</b>, diu que la meitat ve del nord, de Galícia o Escòcia, i que si es pot veure afectat pel tall de l'autopista encara té l'alternativa d'entrar per Irun.</p>
      <p> </p>
      <p> </p>
    </article>
  </body>
</html>