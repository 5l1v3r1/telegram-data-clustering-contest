<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621006/%D9%88%D8%A7%DA%A9%D9%86%D8%B4-%D9%85%D8%AA%D9%81%D8%A7%D9%88%D8%AA-%D8%A8%D9%87-%D8%AA%D9%88%D8%B2%DB%8C%D8%B9-%D8%B4%D8%A8%D9%86%D8%A7%D9%85%D9%87-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D9%85%D8%AC%D9%84%D8%B3-%D8%A7%D8%AD%D8%AA%D9%85%D8%A7%D9%84%D8%A7-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%BE%D8%A7-%D8%B1%D9%88%DB%8C-%D8%AF%D9%85-%D8%A8%D8%B9%D8%B6%DB%8C-%D8%A7%D9%81%D8%B1%D8%A7%D8%AF-%DA%AF%D8%B0%D8%A7%D8%B4%D8%AA%D9%87-%D8%A7%D8%B3%D8%AA-%D8%A7%DB%8C%D9%86-%DA%A9%D8%A7%D8%B1-%D8%A7%D8%AF%D8%A7%D9%85%D9%87-%D8%AE%D8%B7-%D9%86%D9%81%D9%88%D8%B0-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T16:01:00+00:00"/>
    <meta property="og:title" content="واکنش متفاوت به توزیع شبنامه علیه روحانی در مجلس/ احتمالا رئیس‌جمهور پا روی دم بعضی افراد گذاشته است/ این کار ادامه خط نفوذ است"/>
    <meta property="og:description" content="یک عضو هیات رییسه مجلس شورای اسلامی توزیع بیانیه علیه رییس جمهور در مجلس را مصداق تفرقه‌افکنی عنوان کرد."/>
  </head>
  <body>
    <article>
      <h1>واکنش متفاوت به توزیع شبنامه علیه روحانی در مجلس/ احتمالا رئیس‌جمهور پا روی دم بعضی افراد گذاشته است/ این کار ادامه خط نفوذ است</h1>
      <h2>ذوالنور بیانیه‌ای علیه روحانی در مجلس توزیع کرد</h2>
      <address>
        <time datetime="2019-11-11T16:01:00+00:00">11 Nov 2019, 16:01</time>
      </address>
      <p>
        <i>یک عضو هیات رییسه مجلس شورای اسلامی توزیع بیانیه علیه رییس جمهور در مجلس را مصداق تفرقه‌افکنی عنوان کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهروز نعمتی با اشاره به توزیع بیانیه‌ای بی‌نام در مجلس شورای اسلامی علیه رییس جمهور، اظهار کرد: این کار خیلی بدی بود اگر کسی بیانیه می‌نویسد و می‌خواهد آن را در مجلس پخش کند قاعدتا باید نام خود را پای آن بیانیه بنویسد. هیات رییسه مجلس شورای اسلامی هم مصوب کرده بود که بیانیه‌هایی که در مجلس توزیع می‌شود باید مشخص باشد متعلق به چه کسی است.</p>
      <p>وی ادامه داد: توزیع چنین بیانیه‌ای علیه رییس جمهور آن هم در هفته وحدت نوعی تفرقه‌افکنی است. رییس جمهور از مبارزه با فساد سخن گفته همچنان که رییس قوه قضاییه هم براین موضوع تاکید دارند. آنچه من در جریان هستم این است که مواردی که آقای روحانی گفته حتما توسط دستگاه‌های ذیربط به قوه قضاییه منعکس شده و قاعدتا کسی نباید از طرح این مسائل ناراحت شود.</p>
      <figure>
        <img src="https://aftabnews.ir/files/fa/news/1398/8/20/357993_291.jpg"/>
      </figure>
      <p>به نوشته خبرگزاری ایسنا، این عضو هیات رییسه مجلس شورای اسلامی با بیان این‌که احتمالا رییس جمهور پا روی دم بعضی‌ها گذاشته یادآور شد: این‌که بیانیه‌ای بدهند که یک طرف بیانات رهبری و طرف دیگر حرف‌های رییس جمهور باشد و این چنین ربط بدهند که این حرف‌ها در مغایرت با یکدیگر است اقدامی تفرقه‌افکنانه است. رییس جمهور بارها گفته که رهبری در راس هرم مدیریت کشور است.</p>
      <p>نعمتی بیان کرد: ممکن است منتقدین رییس جمهور هم خیلی وقت‌ها موضوعاتی را به ایشان نسبت دهند که ایشان باید پاسخگو باشند در این مورد هم قاعدتا دوستان باید پاسخ دهند، زیرا دو میلیارد دلار و ۱۹۸ میلیارد تومان عدد کمی نیست و اینها پول‌هایی است که روی آن بحث وجود دارد.</p>
      <p>
        <b>توزیع بیانیه بدون امضا در مجلس ادامه خط نفوذ است</b>
      </p>
      <p>به نوشته خبرگزاری ایرنا، «جلال میرزایی» عضو کمیسیون انرژی مجلس شورای اسلامی نیز در واکنش به توزیع بیانیه‌ای بدون امضا در صحن مجلس و تلاش برای القای نوعی تقابل بین سخنان رئیس جمهوری در یزد با سخنان رهبر انقلاب اسلامی و تخریب چهره رئیس جمهوری گفت: اینکه در نحوه اداره کشور بین دو جناح اختلاف نظر باشد، یا اینکه بین مجلس و دولت از یک سو و دیگر نهادهای قانونی از سوی دیگر اختلاف نظر وجود دارد، شکی نیست. حتی در این که در ارتباط با برخی مسائل میان رئیس جمهور و رهبری هم اختلاف نظرهایی وجود داشته باشد، بحثی نیست. اما در عین حال نباید فراموش کرد که اختلاف‌نظر با رهبری به معنای در تقابل بودن نیست.</p>
      <p>وی افزود: این که عده‌ای به دنبال این هستند این اختلاف نظرها را بهانه‌ای برای اختلاف افکنی و القای تقابل کنند، باید محل تشکیک باشد و کسانی که مدعی یافتن خط نفوذ هستند، باید در اینجا به دنبال خط نفوذ باشند. خط نفوذ را باید در جلسه دیروز رئیس جمهور در یزد دید که عده ای تلاش داشتند جلسه مقام دوم کشور را به چالش بکشند.</p>
      <p>نماینده مردم ایلام در مجلس با طرح این سوال که چرا عده ای باید برنامه‌ریزی کنند که در سخنرانی رئیس جمهور منتخب مردم اختلال ایجاد کنند؟ گفت: اگر بحثی وجود دارد که نمایندگان وابسته به آنان در مجلس حضور دارند و خیلی از جایگاه‌ها را دارند و می‌توانند از طریق آن‌ها صحبت کنند. یا این که مخالفان دولت بسیاری از رسانه‌ها را در اختیار دارند و می‌توانند از طریق آن‌ها صدایشان را به گوش دولت و ملت برسانند. با این وجود چرا به دنبال برهم زدن آرامش کشور هستند؟</p>
      <p>
        <b>می‌خواهند صدایی از دولت به گوش مردم نرسد</b>
      </p>
      <p>میرزایی با اشاره به این که هدف سفر دولت به استان یزد ارائه خدمات به مردم است، مطرح کرد: به چالش کشیدن این سفر، چه کمکی به کشور می‌کند؟ آن‌ها می‌خواهند با حاشیه‌سازی، خدمات و عملکرد دولت تحت شعاع قرار بگیرد و صدایی از دولت به گوش مردم نرسد. مسائل و اقدامات اساسی که دولت انجام داده است در اختیار جامعه قرار نگیرد. آن ها می‌خواهند در شرایطی که رئیس جمهور برنامه افتتاح طرح‌هایی را دارد که هزاران میلیارد تومان برای آن ها در این شرایط تحریم و مشکلات فراوان، هزینه شده است، حاشیه سازی کنند و با دامن زدن به این حواشی توسط رسانه‌ها و شبکه‌های مجازی اصل سفر را تحت شعاع قرار دهند.</p>
      <p>
        <b>دولت اطلاعات خود درباره مفاسد اقتصادی را در اختیار مجلس هم قرار دهد</b>
      </p>
      <p>میرزایی با تاکید بر این که باید با مسببین این رفتارها برخورد شود، گفت: به نظرم دولت هم باید در این زمینه هوشمندانه عمل کند و به دست این افراد بهانه ندهد. دولت اگر اطلاعاتی هم در ارتباط با مفاسد اقتصادی دارد، آن‌ها را در اختیار نمایندگان مجلس هم بگذارد تا نمایندگان با استفاده از ابزارهای نظارتی و ظرفیت‌های قانونی مجلس برای اعاده بیت المال اقدام کند.</p>
      <p>وی خاطرنشان کرد: این بیانیه بدون امضا را هم در راستای همان خط اختلاف افکنی در یزد می‌بینم که در آستانه انتخابات به دنبال برهم زدن آرامش کشور هستند. این طیف به جامعه القا کرده‌اند که دولت ناکارآمد است و از این که دولت به استان‌ها برود و فرصتی پیدا کند تا عملکرد دولت را تشریح کند، واهمه دارند. وگرنه دلیلی برای انجام این کارها وجود ندارد.</p>
      <p>نماینده مردم ایلام در مجلس شورای اسلامی خاطرنشان کرد: انتشار این بیانیه در مجلس تخلفی بود که توسط یکی از اعضای هیئت رئیسه که مجوز توزیع آن را در صحن داده بود، صورت گرفت.</p>
      <p>میرازیی با اشاره به حضور در هفته وحدت افزود: انتشار و توزیع این بیانیه تخلفی بود که به نظر من همان خط نفاق و نفوذی است که به صورت غیرآشکار عمل می‌کند و به منافع و وحدت کشور ضربه می‌زند.</p>
      <p>
        <b>چرا هیأت رئیسه مجلس بیانیه علیه روحانی را تکثیر و پخش کرد؟</b>
      </p>
      <p>پروانه سلحشوری، نماینده تهران و عضو فراکسیون امید مجلس درباره بیانیه‌­‌ای که امروز در صحن علنی مجلس شورای اسلامی پخش شد گفت: امروز روی میز همه ما بیانیه‌­ای کاغذی همراه با تفسیر صحبت‌های رئیس جمهوری در یزد گذاشته شده بود که محتوایی تقابلی بین آقای روحانی و رهبری داشت.</p>
      <p>سلحشوری همچنین اضافه کرد: البته این بیانیه، با واکنش تند همکاران مواجه شد؛ چرا که اکنون ما به اتحاد ملی احتیاج داریم و نباید کسانی تفرقه افکنی کنند.</p>
      <p>نماینده تهران همچنین اظهار کرد: نویسنده نامعلوم بود(ذوالنور)، درصورتی که ‌هایی که در مجلس منتشر می­‌شود باید با اسم و مشخصات داشته باشد. اما بالاخره این بیانیه توسط هیأت رئیسه تکثیر شده بود. همچنین کسی که این کار را کرده بود باید اسمش را بنویسد. اما چرا هیأت رئیسه مجلس باید چنین چیزهایی را پخش کند؟</p>
      <p>او در ادامه بیان کرد: این بیانیه باید از سوی هیأت رئیسه منتشر شده باشد، زیرا اینجا مجلس است و نمی‌­توان شب­‌نامه پخش کرد و ما برای انتشار بیانیه‌­‌ها باید ابتدا از هیأت رئیسه اجازه بگیریم و از سوی آنان محتوا چاپ شود.</p>
      <p>
        <b>اجازه توزیع بیانیه علیه دولت از سوی نماینده ساری</b>
      </p>
      <p>علی‌اصغر یوسف‌نژاد، نماینده ساری و عضو هیأت رئیسه مجلس شورای اسلامی در همین‌باره گفته­ است: مجتبی ذوالنوری نماینده قم اظهارنظری را درباره‌ سخنان روز گذشته آقای روحانی در یزد تنظیم کرد که برای توزیع باید به تایید هیات رئیسه می‌رسید و من به عنوان مسئول اداری این کار، اجازه توزیع آن را دادم.</p>
      <p>
        <b>واکنش کواکبیان به توزیع بیانیه علیه رئیس‌جمهور</b>
      </p>
      <p>نماینده مردم تهران در مجلس شورای اسلامی با اشاره به توزیع برگه‌ای در صحن علنی امروز مجلس توسط یکی از نمایندگان گفت: هیات رئیسه نگذارد که رهبری و رئیس جمهور را در مقابل هم نشان دهند.</p>
      <p>مصطفی کواکبیان در تذکر شفاهی در جلسه علنی امروز مجلس در تذکری به هیات رئیسه مجلس گفت: در هفته وحدت قرار داریم و همه باید به دنبال وحدت باشیم از جمله سران سه قوه در سخنرانی‌ها به صورت علنی علیه هم صحبت نکنند. در مجلس یک برگه‌ای توزیع شد که در آن اینگونه نشان داده شده بود که رهبری و رئیس جمهور در نقطه مقابل هم هستند. هیات رئیسه اجازه ندهد که سخنانی تقطیع شده از رئیس جمهور و مقام معظم رهبری در کنار هم گذاشته شود و نشان دهند که این دو ضد یکدیگر عمل می‌کنند. دستور دهید این موضوع پیگیری شود.</p>
      <p>علی لاریجانی در پاسخ به این تذکر کواکبیان بیان کرد: این موضوع را در هیات رئیسه بررسی می‌کنیم.</p>
    </article>
  </body>
</html>