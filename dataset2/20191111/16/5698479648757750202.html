<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/iaea-report-on-iran-nuclear-uranium-november"/>
    <meta property="og:site_name" content="euronews"/>
    <meta property="article:published_time" content="2019-11-11T16:53:48+00:00"/>
    <meta property="og:title" content="آژانس انرژی اتمی: رد اورانیوم در سایتی اعلام نشده در ایران پیدا شد"/>
    <meta property="og:description" content="«آژانس ردی از اورانیوم طبیعی درست شده با دخالت انسانی را در سایتی در ایران که به این سازمان اعلام نشده بود، پیدا کرده است.»"/>
  </head>
  <body>
    <article>
      <h1>آژانس انرژی اتمی: رد اورانیوم در سایتی اعلام نشده در ایران پیدا شد</h1>
      <address><time datetime="2019-11-11T16:53:48+00:00">11 Nov 2019, 16:53</time> by <a rel="author">یورونیوز فارسی </a></address>
      <p>آژانس بین المللی انرژی اتمی می‌گوید که «رد اورانیوم» را در یک سایت اعلام نشده‌ در ایران پیدا کرده است. این آژانس همچنین تأیید کرد که تهران از تاریخ ۹ نوامبر (۱۸ آبان) اقدام به غنی‌سازی اورانیوم در سایت فردو کرده است.</p>
      <p>خبرگزاری فرانسه با استناد به آخرین گزارش آژانس انرژی اتمی نوشت: «آژانس ردی از اورانیوم طبیعی درست شده با دخالت انسانی را در سایتی در ایران که به این سازمان اعلام نشده، پیدا کرده است.»</p>
      <p>آژانس بین‌المللی انرژی اتمی در گزارش خود نامی از این سایت نیاورده است اما پیش از این رویترز در گزارشی به نقل از دو دیپلمات نزدیک به آژانس، اعلام کرده بود که در نمونه‌گیری‌های این نهاد ردی از اورانیوم در تورقوزآباد پیدا شده که تهران تاکنون درباره آن توضیح نداده است.</p>
      <p>بنیامین نتانیاهو، نخست وزیر اسرائیل <a href="https://farsi.euronews.com/2018/09/27/israel-s-netanyahu-says-iran-has-a-secret-atomic-warehouse-in-tehran">سال گذشته در سازمان ملل گفته بود</a> که ایران یک انبار اتمی مخفی در تورقوزآباد دارد.</p>
      <blockquote>آژانس ردی از اورانیوم طبیعی درست شده با دخالت انسانی را در سایتی در ایران که به این سازمان اعلام نشده، پیدا کرده است. گزارش دوره‌ای آژانس انرژی اتمی<cite>گزارش سه ماهه آژانس انرژی اتمی</cite></blockquote>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/08/iaea-found-uranium-traces-at-iran-atomic-warehouse-diplomats">رویترز: آژانس انرژی اتمی اثراتی از اورانیوم را در تورقوزآباد کشف کرد</a>
        </li>
        <li>
          <a href="https://farsi.euronews.com/2019/04/04/u-n-nuclear-watchdog-inspects-iran-warehouse-netanyahu-pointed-to-sources">آژانس انبار سری اتمی مورد ادعای نتانیاهو در تهران را بازرسی کرد</a>
        </li>
      </ul>
      <p>از سوی دیگر یک منبع آگاه امروز دوشنبه ۱۱ نوامبر به خبرگزاری فرانسه گفت که بازرسان آژانس انرژی اتمی، بهار گذشته از تورقوزآباد در نزدیکی تهران نمونه برداری کرده بودند.</p>
      <p>آژانس انرژی اتمی همچنین در گزارش سه ماهه خود که برای اعضای شورای حکام آژانس ارسال کرده تاکید دارد که ایران از تاریخ ۹ نوامبر (۱۸ آبان) اقدام به غنی‌سازی اورانیوم در سایت فردو کرده و ذخایر اورانیوم غنی‌ شده این کشور همچنان در حال افزایش است.</p>
      <p>طبق این گزارش، ذخایر اورانیوم ایران به ۳۷۲.۳ کیلوگرم افزایش یافته که بسیار بالاتر از ۲۰۲.۸ کیلوگرم ذکر شده در توافق هسته‌ای سال ۲۰۱۵ است.</p>
      <p>در این گزارش سطح خلوص تا ۴.۵ درصدی اورانیوم در ایران تأیید شده است که برخلاف سطح ۳.۶۷ درصدی برجام است. اما در عین حال اشاره می‌شود که این سطح غنی‌سازی از سطح ۲۰ درصدی غنای اورانیوم که ایران پیش از این به آن دست یافته بود پایین‌تر است و تا ۹۰ درصد مورد نیاز برای سوخت بمب اتمی فاصله دارد.</p>
      <blockquote>ایران با سانتریفیوژهای پیشرفته‌تر اقدام به غنی‌سازی کرده و حتی تعداد اندکی از سانتریفیوژهایی را نصب کرده که در توافق هسته‌ای به آن‌ها اشاره‌ای نشده است.</blockquote>
      <p>طبق آخرین گزارش آژانس بین المللی انرژی اتمی، ایران همچنان ادامه غنی‌سازی اورانیوم را با سانتریفیوژ‌هایی غیر از ابتدایی‌ترین مدل (IR-1 ) ادامه می‌دهد که طبق برجام مجاز به استفاده از آن‌ها نبوده است. طبق گزارش آژانس، ایران با سانتریفیوژهای پیشرفته‌تر اقدام به غنی‌سازی کرده و حتی تعداد اندکی از سانتریفیوژهایی را نصب کرده که در توافق هسته‌ای به آن‌ها اشاره‌ای نشده است.</p>
      <p>
        <b>بیشتر بخوانید:</b>
      </p>
      <p>
        <a href="https://farsi.euronews.com/2019/09/26/iran-has-begun-enriching-uranium-with-some-advanced-centrifuges-iaea-says">آژانس بین المللی انرژی اتمی: ایران غنی سازی اورانیوم با سانتریفیوژهای پیشرفته را آغاز کرده است</a>
      </p>
      <p>رئیس جمهوری ایران هفته گذشته به سازمان انرژی اتمی ایران دستور داد تا از ۱۵ آبان، پس از پایان مهلت ۶۰ روزه، گام چهارم کاهش تعهدات برجامی را که گازدهی به ۱۰۴۴ سانتریفیوژ فعال در سایت غنی‌سازی فردو است، آغاز کند. با این دستور فعالیت تأسیسات هسته‌ای فردو در استان قم برای غنی‌سازی اورانیوم از دقایق اولیه روز پنجشنبه ۱۶ آبان بار دیگر به جریان افتاد.</p>
    </article>
  </body>
</html>