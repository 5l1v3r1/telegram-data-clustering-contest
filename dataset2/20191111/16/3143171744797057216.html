<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/allerta-meteo-domani-scuole-chiuse-a-barcellona-pozzo-di-gotto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T16:50:23+00:00"/>
    <meta property="og:title" content="Allerta meteo. Nel tirreno scuole chiuse in diversi comuni"/>
    <meta property="og:description" content="Predisposte le ordinanze che stabiliscono la chiusura di tutte le scuole di ogni ordine e grado, presso alcuni comuni del tirreno."/>
  </head>
  <body>
    <article>
      <h1>Allerta meteo. Nel tirreno scuole chiuse in diversi comuni</h1>
      <address><time datetime="2019-11-11T16:50:23+00:00">11 Nov 2019, 16:50</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Predisposte le ordinanze che stabiliscono la chiusura di tutte le scuole di ogni ordine e grado, presso alcuni comuni del tirreno.</i>
      </p>
      <p>Nuova <b>allerta meteo </b>con codice rosso (stato di allarme), per la giornata del <b>12 novembre</b>. L’annuncio giunge dal dipartimento regionale di protezione civile, che ne ha dato notizia ai comuni e sui propri canali istituzionali. L’allerta interesserà le zone del tirreno e riguarderà sia il rischio idrogeologico che idraulico, risultando valida sino alle 24.00 di domani.</p>
      <h3>Scuole chiuse in alcuni comuni</h3>
      <p>Nel comune di <b>Barcellona Pozzo di Gotto</b> è stata predisposta la chiusura delle scuole, di ogni ordine e grado, per l’intera giornata. Già attivato, invece, il Centro Operativo Comunale che provvederà a monitorare la situazione e rimarrà a disposizione della cittadinanza in caso di criticità o situazioni di disagio. Dal comune, inoltre, la raccomandazione a prestare particolare attenzione presso le zone in passato già fortemente colpite dal maltempo.</p>
      <p>Scuole chiuse anche presso il comune di <b>Milazzo</b>. In serata l’ordinanza del sindaco mamertino, che ne ha dato notizia presso i canali telematici ufficiali del comune.</p>
      <p>Disposta la chiusura di tutte le scuole di ogni ordine e grado anche presso il comune di <b>Saponara.</b> Dall’amministrazione la raccomandazione a parcheggiare le auto in luoghi sicuri, a prestare attenzione presso le zone più critiche e a non immettersi in strada se non necessario. Analoga ordinanza anche presso i comuni di <b>Venetico, Spadafora e Torregrotta</b> dove per domani è stata predisposta la chiusura di tutti gli edifici scolastici.</p>
      <p>Nel comune di <b>Rometta</b> si è predisposta la chiusura, per la giornata di domani, di tutte le scuole di ogni ordine e grado. Predisposta anche la chiusura degli impianti sportivi pubblici, dei parchi, dei giardini pubblici e dei cimiteri. Saranno, inoltre, sospese tutte le manifestazioni e gli eventi all’aperto previsti per domani.</p>
    </article>
  </body>
</html>