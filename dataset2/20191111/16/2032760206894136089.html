<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89302"/>
    <meta property="og:site_name" content="Denník politika"/>
    <meta property="article:published_time" content="2019-11-11T16:35:07+00:00"/>
    <meta property="og:title" content="Farageova strana Brexit zmenila stratégiu, v predčasných voľbách nebude bojovať o stovky kresiel"/>
    <meta property="og:description" content="11.11.2019 (Webnoviny.sk) – Strana Brexit sa nebude uchádzať o približne polovicu kresiel, ktoré sú k dispozícii v predčasných parlamentných voľbách vo Veľkej Británii. Oznámil to líder strany Nigel Farage. Podľa jeho slov nebudú bojovať o 317 mandátov, ktoré držia konzervatívci, aby tak nerozdelili hlasovanie probrexitového tábora."/>
  </head>
  <body>
    <article>
      <h1>Farageova strana Brexit zmenila stratégiu, v predčasných voľbách nebude bojovať o stovky kresiel</h1>
      <address><time datetime="2019-11-11T16:35:07+00:00">11 Nov 2019, 16:35</time> by <a rel="author">Webnoviny</a></address>
      <p>11.11.2019 (Webnoviny.sk) – Strana Brexit sa nebude uchádzať o približne polovicu kresiel, ktoré sú k dispozícii v predčasných parlamentných voľbách vo Veľkej Británii. Oznámil to líder strany Nigel Farage. Podľa jeho slov nebudú bojovať o 317 mandátov, ktoré držia konzervatívci, aby tak nerozdelili hlasovanie probrexitového tábora.</p>
      <h3>Posun v stratégii</h3>
      <p>Toto oznámenie predstavuje významný posun v stratégii strany pred nadchádzajúcimi voľbami naplánovanými na december. Minulý týždeň Farage ešte tvrdil, že sa budú uchádzať o 600 kresiel.</p>
      <p>Farage sa ocitol pod veľkým tlakom stúpencov brexitu, ktorí ho vyzývali, aby zmenil stratégiu a neriskoval zotrvanie Británie v Európskej únii a odovzdanie moci Labouristickej strane. Labouristi sľubujú uskutočnenie nového referenda o odchode alebo zotrvaní v európskom bloku.</p>
      <h3>Boj o všetky kreslá</h3>
      <p>Predčasné parlamentné voľby sa v Británii uskutočnia 12. decembra. Bojovať sa pritom bude o všetkých 650 kresiel Dolnej snemovne britského parlamentu. Premiér Boris Johnson dúfa, že jeho konzervatívci získajú väčšinu, aby mohol presadiť v parlamente svoju rozvodovú dohodu vyrokovanú s úniou.</p>
      <p>Samotný Farage, ktorý sa snažil dostať do parlamentu neúspešne už sedemkrát, podľa vlastných slov vo voľbách kandidovať nebude.</p>
      <footer>Zdroj: Webnoviny.sk – <a href="https://www.webnoviny.sk/farageova-strana-brexit-zmenila-strategiu-v-predcasnych-volbach-nebude-bojovat-o-stovky-kresiel/"><u>Farageova strana Brexit zmenila stratégiu, v predčasných voľbách nebude bojovať o stovky kresiel</u></a> © SITA Všetky práva vyhradené.</footer>
    </article>
  </body>
</html>