<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741187"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T16:03:00+00:00"/>
    <meta property="og:title" content="เรือสินค้าเทียบท่าริมแม่น้ำโขง โคมลอยร่วงใส่ไฟลุกท่วม!"/>
    <meta property="og:description" content="ระทึก.. คืนวันลอยกระทง โคมลอยร่วงตกใส่เรือสินค้าสัญชาติจีนที่จอดเทียบท่าริมแม่น้ำโขงทำไฟลุกท่วม โชคดียังไม่มีสินค้าบรรทุกและไม่มีคนงานอยู่ จึงไม่มีใครได้รับบาดเจ็บ  "/>
  </head>
  <body>
    <article>
      <h1>เรือสินค้าเทียบท่าริมแม่น้ำโขง โคมลอยร่วงใส่ไฟลุกท่วม!</h1>
      <address>
        <time datetime="2019-11-11T16:03:00+00:00">11 Nov 2019, 16:03</time>
      </address>
      <p>
        <b>ระทึก.. คืนวันลอยกระทง โคมลอยร่วงตกใส่เรือสินค้าสัญชาติจีนที่จอดเทียบท่าริมแม่น้ำโขงทำไฟลุกท่วม โชคดียังไม่มีสินค้าบรรทุกและไม่มีคนงานอยู่ จึงไม่มีใครได้รับบาดเจ็บ  </b>
      </p>
      <p>เมื่อวันที่ 11 พ.ย. นายประสงค์​ หล้าอ่อน​ นายอำเภอเชียงแสน ​ได้รับรายงานเกิดเหตุเพลิงไหม้เรือสินค้าที่จอดอยู่ริมฝั่งแม่น้ำโขง บริเวณหน้าปงสนุก หมู่ 3 ต.เวียง อ.เชียงแสน จ.เชียงราย หลังจากที่ได้มีการปล่อยแถวชุดรักษาความสงบเรียบร้อยในงานประเพณีลอยกระทง "ยี่เป็งเมืองเชียงแสน" ประจำปี​ 2562​  ร่วมกับเจ้าหน้าที่ตำรวจ สภ.เชียงแสน เทศบาลเวียงเชียงแสน หน่วยเรือรักษาความสงบเรียบร้อยตามลำน้ำโขง เขตเชียงราย เจ้าท่าภูมิภาคที่ 1 เชียงราย <br/><br/>โดยนายชูสวัสดิ์​ สวัสดี​ ปลัดอำเภอหัวหน้ากลุ่มบริหารงานงานปกครอง ได้ประสานรถดับเพลิงของเทศบาลเวียงเชียงแสน หน่วยเรือรักษาความสงบเรียบร้อยตามลำน้ำโขง เขตเชียงราย เจ้าท่าภูมิภาคที่ 1 เชียงราย เข้าทำการควบคุมเพลิงโดยใช้เวลาประมาณ 30 นาที จึงควบคุมเพลิงเอาไว้ได้  </p>
      <figure>
        <img src="https://www.dailynews.co.th/admin/upload/20191111/news_alqXCUeyda231407_533.jpg?v=20191112095?v=5318"/>
      </figure>
      <p>จากการตรวจสอบเบื้องต้นพบว่า สาเหตุของเพลิงไหม้เกิดจากโคมลอยตกใส่เรือลำดังกล่าว ซึ่งเป็นเรือสินค้าสัญชาติจีน แต่ในขณะนั้นบนเรือยังไม่ได้บรรทุกสินค้าและไม่มีลูกเรืออยู่ภายในจึงไม่มีผู้ได้รับบาดเจ็บส่วนความเสียหายจะต้องตรวจสอบอีกครั้ง อย่างไรก็ตาม หลังเกิดเหตุ นายประสงค์​ หล้าอ่อน​ นายอำเภอเชียงแสน ได้กำชับให้เจ้าหน้าที่ดูแลความเรียบร้อยในช่วงเทศกาลลอยกระทงเพื่อป้องกันไม่ให้เกิดความเสียหายต่อทรัพย์สินของประชาชนทั่วไป</p>
    </article>
  </body>
</html>