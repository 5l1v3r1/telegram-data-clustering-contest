<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/11/nojicata-v-zaplatite-v-universitetite-150-v-uchilishtata-40.429251"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T16:15:00+00:00"/>
    <meta property="og:title" content="&quot;Ножицата&quot; в заплатите в университетите - 150%, в училищата - 40"/>
    <meta property="og:description" content="1100 лв. минимална заплата за преподавател във висше училище? | Dnes.bg"/>
  </head>
  <body>
    <article>
      <h1>"Ножицата" в заплатите в университетите - 150%, в училищата - 40</h1>
      <h2>1100 лв. минимална заплата за преподавател във висше училище?</h2>
      <address><time datetime="2019-11-11T16:15:00+00:00">11 Nov 2019, 16:15</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Средната брутна работна заплата в 37-те държавни висши училища в момента е близо 1900 лева, ако изключим Медицинските университети, където са много високи заплатите.</p>
      <p>Във висшите училища обаче се вижда една система, силно базирана на старшинството, процентът за прослужено време е увеличен, а има и добавка за длъжност, за звание, за степен. В системата на училищното образование разликата между най-високите и най-ниските заплати е 40 процента, а в системата на висшето образование, средната разлика е 150 процента.</p>
      <related>
        <a href="https://www.dnes.bg/obrazovanie/2019/11/06/noviiat-rektor-na-tu-universitetyt-e-v-dobro-systoianie.428740"/>
      </related>
      <p>Това са силно "разтегнати" заплати - между по-възрастните и по-младите преподаватели в университетите, или академичната автономия е взела решението "да пести от млади преподаватели", не го е взело МОН това решение, каза министърът на образованието и науката Красимир Вълчев на младежки икономически форум в УНСС.</p>
      <p>Той заяви, че има висши училища, в които средните заплати са много ниски.</p>
      <p>Вълчев отбеляза, че ректорът на УНСС проф. Стати Статев е увеличил най-много заплатите на младите преподаватели.</p>
      <p>Повишихме с 10 процента заплатите на асистентите в УНСС, а на професорите - с под 8 процента, каза проф. Статев, цитиран от БТА.</p>
      <p>В промените в Закона за висшето образование сме предложили да има минимална заплата, като примерно фиксираме 1100 лв. минимална основна заплата в системата на висшето образование, каза министър Вълчев.</p>
      <p>Той добави обаче, че и висшите училища трябва да проявят своята отговорност и ако по-високата длъжност не води до по-добри предпоставки за качествено образование, тя сама по себе си е ненужна, но трябва да се стимулира кариерното развитие - академичното израстване на преподавателите. То трябва да бъде обвързано и с това дали се полагат текущо повече усилия, защото иначе системата на висшето образование става рентиерска, заяви министърът.</p>
      <p>Проф. Стати Статев коментира, че в основата на рентиерската система стои безсрочният трудов договор за преподавателите у нас, а в европейските университети преподавателите имат договор "година за година" и след година определен преподавател може да получи ангажимент в съответния университет или не.</p>
      <p>Министър Вълчев отбеляза, че у нас в училищното образование договорите също са безсрочни, но ако даден учител няма нормата за заетост, то се прекратява договорът му или получава половин заплата. Има висши училища у нас с преподаватели, които са без норма за преподавателска работа, каза министърът.</p>
    </article>
  </body>
</html>