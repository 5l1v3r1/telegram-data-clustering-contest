<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/11/stolica-o-vlahovicu-srbija-bez-partizanovog-dvojca-na-estoniju-i-rusiju/"/>
    <meta property="og:site_name" content="Sportska centrala"/>
    <meta property="article:published_time" content="2019-11-11T16:52:34+00:00"/>
    <meta property="og:title" content="Stolica o Vlahoviću, Srbija bez Partizanovog dvojca na Estoniju i Rusiju"/>
    <meta property="og:description" content="Mlada fudbalska reprezentacija Srbije okupila se danas u hotelu ,,M“, pred utakmice kvalifikacija sa Estonijom i Rusijom, a selektor Ilija Stolica izneo je i informacije o ekipi. Selektor Ilija Stolica je istakao da je atmosfera u reprezentaciji na nivou na kojem treba da bude, ali da su ekipu poremetili kadrovski problemi.  – Atmosfera je dobra, […]"/>
  </head>
  <body>
    <article>
      <h1>Stolica o Vlahoviću, Srbija bez Partizanovog dvojca na Estoniju i Rusiju</h1>
      <address><time datetime="2019-11-11T16:52:34+00:00">11 Nov 2019, 16:52</time> by <a rel="author">Nemanja</a></address>
      <p>Mlada fudbalska reprezentacija Srbije okupila se danas u hotelu ,,M“, pred utakmice kvalifikacija sa Estonijom i Rusijom, a selektor Ilija Stolica izneo je i informacije o ekipi.</p>
      <p>Selektor Ilija Stolica je istakao da je atmosfera u reprezentaciji na nivou na kojem treba da bude, ali da su ekipu poremetili kadrovski problemi.</p>
      <p><b> – Atmosfera je dobra, zadovoljstvo je videti sve momke i saradnike na okupu, atmosfera je, dakle, onakva kakva i treba da bude. Imamo nekih kadrovskih, nepredviđenih problema, što u fudbalu predstavlja realnost, ali malo nam remeti, da ne kažem, idilu na početku okupljanja.To su stvari koje su u fudbalu ipak normalne i gledaćemo već danas da ih rešavamo. Filip Stevanović i Strahinja Pavlović imaće danas kontrolni pregled, ali prema dosadašnjim pregledima, našeg i klupskog lekara, mislim da će biti teško da računamo i na jednog i na drugog za predstojeće utakmice</b> – rekao je Stolica.</p>
      <p>Vremena za uigravanje ekipe nije bilo mnogo, ali selektor je kazao da se neke stvari moraju dešavati i ,,u hodu“.</p>
      <p>
        <b>– Vreme koje imamo je limitiramo za ono što mi želimo da sprovedemo, ali dosta stvari je urađeno na samim utakmicama i dobili smo ono što smo želeli. Naravno, sve bi bolje bilo da je i rezultat iz Poljske to ispratio, ali neke stvari moramo u hodu i kroz samo takmičenje da rešavamo.</b>
      </p>
      <p>Domaćin oba meča biće stadion ,,Čair“ u Nišu, zbog čega se Stolica raduje i očekuje podršku sa tribina.</p>
      <p><b> – Radujem se što igramo kod kuće, što smo domaćini u Nišu, jer ljudi van Beograda nemaju mnogo prilike da gledaju utakmice reprezentacije. Nadam se i da ćemo imati vatrenu podršku, jer sam uveren da će moji momci kvalitetom i borbom da zasluže sve te simpatije. Domaći teren je prednost za sve nas</b> – istakao je Stolica.</p>
      <p>Selektor ,,orlića“ smatra da ekipa mora da podigne nivo svoje igre u odnosu na prethodne mečeve.</p>
      <p>–<b> Ja bih bio zadovoljan da momci podignu nivo igre za deset posto u odnosu na prethodne utakmice, jer sam siguran da bilo koji proces koji je obrnut nije dobar u tom smislu. Ponašamo se kao favoriti, a videćemo kakav će biti rezultat.</b></p>
      <p>Uprkos dobrom radu u Fiorentini, koji je rezultirao prilikom da zaigra za prvi tim, a i sa dva gola na jučerašnjem meču sa Kaljarijem, Dušan Vlahović nije se našao na spisku selektora Stolice.</p>
      <p><b> – Mlada reprezentacija mora da bude filter za A tim, filter u svakom smislu, naravno u igračkom smislu, ali i na model ponašanja svakog reprezentativca. Konkretno, pitali ste me za Duću Vlahovića, razgovarali smo, on jasno zna šta treba da uradi i na koje stvari da utiče, jer njegov fudbalski kvalitet je neosporan, oduševio sam se sa dva njegova gola, čestitao mu …Druge stvari će sigurno promeniti, upravo zbog toga da sutra u A selekciji ne bi imali situaciju koja je morala ranije da se rešava –</b> ostao je zagonetan Stolica.</p>
      <p>Ono što Stolica posebno ističe, jeste nesumnjivi kvalitet ove generacije srpskih igrača.</p>
      <p><b> – Ova generacija će pokazati vrhunski kvalitet koji ima i to će doći u nekom narednom periodu, nedostak je više vremena koje svi želimo zajedno da provedemo –</b> rekao je Ilija Stolica, a preneo sajt FSS.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/11/stolica-pozao-novog-igraca-za-meceve-sa-estonijom-i-rusijom/"/>
        <a href="https://www.sportskacentrala.com/2019/11/10/dva-gola-vlahovica-ali-je-fiorentina-primila-pet-na-sardiniji-video/"/>
        <a href="https://www.sportskacentrala.com/2019/11/09/posle-tumbakovica-spisak-objavio-i-stolica-ovo-su-igraci-za-meceve-sa-estonijom-i-rusijom/"/>
        <a href="https://www.sportskacentrala.com/2019/10/15/orlici-pali-u-lodju-u-finisu-utakmice/"/>
        <a href="https://www.sportskacentrala.com/2019/10/11/stolica-debitovao-pobedom-orlici-se-vratili-u-igru/"/>
        <a href="https://www.sportskacentrala.com/2019/10/11/live-bugarska-u21-srbija-u21/"/>
        <a href="https://www.sportskacentrala.com/2019/10/07/stolica-se-obratio-medijima-cilj-je-da-a-reprezentacija-bude-prvak-sveta/"/>
        <a href="https://www.sportskacentrala.com/2019/10/07/zvanicno-orlici-imaju-novog-selektora-poznat-je-i-njegov-prvi-spisak/"/>
        <a href="https://www.sportskacentrala.com/2019/09/30/nesko-odlazi-poznat-i-naslednik/"/>
      </related>
    </article>
  </body>
</html>