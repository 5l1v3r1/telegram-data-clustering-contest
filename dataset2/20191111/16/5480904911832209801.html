<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyroci-listopadu-89-oslavi-predstavitele-ceska-a-slovenska-spolu/1819814?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T16:19:00+00:00"/>
    <meta property="og:title" content="Výročí listopadu 89 oslaví představitelé Česka a Slovenska spolu"/>
    <meta property="og:description" content="Valtice (Břeclavsko) - Představitelé České republiky a Slovenska spolu s kolegy z visegrádské čtyřky, tedy Maďary a Poláky, oslaví v neděli 30. výročí sametové revoluce společně. Dopoledne v Praze, odpoledne na Slovensku. Informovali o tom premiéři obou zemí Andrej Babiš a Peter Pellegrini po společném zasedání vlád ve Valticích na Břeclavsku."/>
  </head>
  <body>
    <article>
      <h1>Výročí listopadu 89 oslaví představitelé Česka a Slovenska spolu</h1>
      <address><time datetime="2019-11-11T16:19:00+00:00">11 Nov 2019, 16:19</time> by <a rel="author" href="http://www.ctk.cz/" target="_blank">ČTK</a></address>
      <p>Valtice (Břeclavsko) - Představitelé České republiky a Slovenska spolu s kolegy z visegrádské čtyřky, tedy Maďary a Poláky, oslaví v neděli 30. výročí sametové revoluce společně. Dopoledne v Praze, odpoledne na Slovensku. Informovali o tom premiéři obou zemí Andrej Babiš a Peter Pellegrini po společném zasedání vlád ve Valticích na Břeclavsku.</p>
      <p>V Praze premiéři zemí V4 otevřou v neděli dopoledne výstavu v Národním muzeu, později je čeká oběd v Kramářově vile. Pak se přesunou na Slovensko na ceremoniál u památníku Brána svobody u soutoku řek Dunaje a Moravy pod hradem Děvín na kraji slovenské metropole u hranic s Rakouskem. Připomenou si tak podle Pellegriniho oběti a perzekuci těch, kteří přes přísně chráněnou hranici utíkali.</p>
      <p>Po slavnostní večeři je podle slovenského premiéra připraven galaprogram ve slovenském Národním divadle, do nějž byli pozvaní všichni nejvyšší ústavní činitelé za posledních 30 let bez ohledu na stranickou příslušnost a vystupování. "Jsou součástí naší historie," řekl Pellegrini. Poznamenal, že na Slovensku se k 30. výročí revoluce chystá mnoho akcí, a to už od soboty 16. listopadu jako připomínka bratislavské demonstrace toho dne v roce 1989. V Praze zahájí vzpomínkové akce slavnostní večer 16. listopadu v Národním divadle.</p>
      <p>Na zámku ve Valticích dnes vlády obou zemí probíraly záležitosti Evropské unie včetně víceletého finančního rámce na léta 2021 až 2027, klimatickou politiku, otázku migrace i bilaterální vztahy. Setkání bylo sedmým společným jednáním vlád v tradici, která začala v roce 2012. Loni se schůzka konala v Košicích před 100. výročím vzniku Československa a čtvrtstoletím samostatnosti ČR a Slovenska. Tentokrát se uskutečnila ve znamení připomínky 30. výročí sametové revoluce, která v roce 1989 vedla v tehdejším Československu k pádu komunistického režimu.</p>
    </article>
  </body>
</html>