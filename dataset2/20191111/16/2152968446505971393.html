<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/11/vremeto-vyv-vtornik-mygliva-sutrin-slynchev-sledobed.429241"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T16:30:00+00:00"/>
    <meta property="og:title" content="Времето във вторник: Мъглива сутрин, слънчев следобед"/>
    <meta property="og:description" content="Максималните температури ще са между 17 и 22 градуса | Dnes.bg"/>
  </head>
  <body>
    <article>
      <h1>Времето във вторник: Мъглива сутрин, слънчев следобед</h1>
      <h2>Максималните температури ще са между 17 и 22 градуса</h2>
      <address><time datetime="2019-11-11T16:30:00+00:00">11 Nov 2019, 16:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Слънчев и топъл ще бъде утрешният вторник, <a href="https://www.dnes.bg/prognoza-za-vremeto/dnes/"><b>показва прогнозата за времето</b></a> на НИМХ.</p>
      <p>През нощта над Северна България ще преобладава ясно време. Около и след полунощ над южните и източните райони от страната ще е мъгливо или с ниска слоеста облачност.</p>
      <p>Минималните температури ще са от 5-7 градуса в северозападните райони до 10-12 градуса на места в Югоизточна България.</p>
      <p>Утре до обяд на много места в котловините, низините и около водните басейни ще е мъгливо. След обяд мъглата ще се разсее и над по-голямата част от страната ще е предимно слънчево, с разкъсана висока облачност.</p>
      <p>Ще духа слаб, в Източна България - умерен югоизточен вятър. По-късно през деня над югозападните райони от страната облачността ще се увеличи и вплътни, но само на изолирани места там ще превали краткотрайно. Максималните температури ще са предимно между 17 и 22 градуса.</p>
      <p>В планините ще е предимно слънчево, но ветровито. Ще духа силен, по високите и открити части - до бурен южен вятър. Привечер над масивите от Западна България облачността ще се увеличи и на места там краткотрайно ще превали. Максималната температура на височина 1200 метра ще е около 13 градуса, на 2000 метра - около 7 градуса.</p>
      <p>Преди обяд по Черноморието ще е мъгливо или с ниска слоеста облачност. Ще духа умерен югоизточен вятър. След обяд видимостта ще се подобри и ще е предимно слънчево, с разкъсана висока облачност. Максималните температури ще са 17-18 градуса. Вълнението на морето ще е 2-3 бала. Температурата на морската вода е около 18 градуса.</p>
      <p>В сряда и четвъртък с преминаването на атмосферно смущение над страната ще преобладава облачно време. От югозапад ще започнат превалявания, по-съществени в Рило-Родопската област, а привечер и през нощта срещу четвъртък ще превали на повече места в Западна и Централна България.</p>
      <p>По-късно в четвъртък облачността от запад ще се разкъса, в отделни райони на изток все още ще превалява дъжд. Вятърът ще остане от югоизток, ще бъде предимно умерен.</p>
      <p>Ще се повишат сутрешните температури и минималните ще бъдат предимно между 8 и 13 градуса, а дневните в четвъртък ще се понижат и максималните ще са между 15-20 градуса.</p>
    </article>
  </body>
</html>