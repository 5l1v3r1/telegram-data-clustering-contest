<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/popri-shturm-prihilnikiv-upc-kp-sud-prodovzhiv-likvidaciyu-kiyivskogo-patriarhatu-329237_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T16:09:00+00:00"/>
    <meta property="og:title" content="Попри штурм прихильників УПЦ КП суд продовжив ліквідацію Київського патріархату"/>
    <meta property="og:description" content="Щоб припинити конфлікт правоохоронці застосували сльозогінний газ."/>
  </head>
  <body>
    <article>
      <h1>Попри штурм прихильників УПЦ КП суд продовжив ліквідацію Київського патріархату</h1>
      <h2>Щоб припинити конфлікт правоохоронці застосували сльозогінний газ.</h2>
      <address>
        <time datetime="2019-11-11T16:09:00+00:00">11 Nov 2019, 16:09</time>
      </address>
      <p>Шостий апеляційний суд Києва продовжив <b><a href="https://dt.ua/UKRAINE/filaret-virishiv-vidnoviti-kiyivskiy-patriarhat-i-vidmovitisya-vid-tomosu-315061_.html">ліквідацію Української православної церкви Київського патріархату</a></b>. Однак, під час засідання прихильники УПЦ КП вчинили сутичку із працівниками суду, у результаті чого поліція затримала п'ятьох осіб.</p>
      <p>"Внаслідок сутички у суді на столичному Печерську до управління поліції доставили п'ять осіб.<br/>Правоохоронці відбирають їх пояснення для встановлення всіх обставин інциденту. Після першочергової перевірки буде дана правова кваліфікація події", - <a href="https://www.facebook.com/UA.KyivPolice/photos/a.410279982361112/2539951039393985/?type=3&amp;__xts__%5B0%5D=68.ARD0OmOuLkSDL86giy2-mXcNXGnsQ0F1NPF6shAb4QGLM53pXv1_Ap4ebi5HZ_E1Exb3kVeOJawcSOkbOQsKISSqZkrHMNCHIpxDYWNMEWLRUNk8afo7odEWqvH5Jeol5nmRR9kmE17gL_tS1W4n5Z0diueSF9Lsznf7uhswqCfYE6BwvRqMhqGUmN9GuRIF0U0vDCbkIhUGXDsWqds_jRwPeEh6OvwCuj7YSyQK6CLMJp2IIn3KUgczeLkS2jEQfrVTZxop55WMyyozU-vr8pEKagElhVbJW4WiETlBkt92_Sqho8-VS_LlfSi1MtVza5MchNtsOdVfIhcr4-WZkg2lvA&amp;__tn__=-R">повідомили </a>в поліції Києва.</p>
      <p>За попередніми даними, група осіб розбила скляні двері в будівлі суду та намагалися потрапити на засідання, у результаті чого відбулася сутичка з представниками суду. Для припинення конфлікту правоохоронці застосували сльозогінний газ.</p>
      <p>Своїм рішенням продовжити ліквідацію УПЦ КП, суд відхилив попередню ухвалу щодо забезпечення відповідного позову та повністю став на бік Міністерства культури та Православної церкви України.</p>
      <p>4 вересня Окружний адміністративний суд Києва <b><a href="https://dt.ua/UKRAINE/okruzhniy-adminsud-kiyeva-prizupiniv-likvidaciyu-upc-kp-322588_.html">зупинив ліквідацію</a></b> Української православної церкви Київського патріархату.</p>
      <p>Раніше Філарет звернувся до міністра юстиції Павла Петренка з проханням<b> <a href="https://dt.ua/UKRAINE/filaret-prosit-minkult-ne-likvidovuvati-upc-kp-v-ministerstvi-rozveli-rukami-319125_.html">не скасовувати реєстрацію Української православної церкви Київського патріархату</a></b>, в якому заявив, що "ні керівництво Православної церкви України, ні створена ним ліквідаційна комісія не мають до Української православної церкви Київського Патріархату ніякого відношення".</p>
      <p>Нагадаємо, в грудні 2018 року відбувся об'єднавчий церковний Собор, на якому ліквідували УПЦ КП, створили ПЦУ та обрали її предстоятелем митрополита Епіфанія, який на той момент був намісником предстоятеля УПЦ КП Філарета. Під час Собору до складу новоствореної церкви увійшли Українська православна церква Київського патріархату, Українська автокефальна православна церква та окремі єпископи УПЦ Московського патріархату. Тоді ж Філарет підписав постанову про ліквідацію УПЦ КП.</p>
      <p>Однак 14 травня 2019 почесний патріарх <b><a href="https://dt.ua/UKRAINE/filaret-virishiv-vidnoviti-kiyivskiy-patriarhat-i-vidmovitisya-vid-tomosu-315061_.html">Філарет заявив, що Київський патріархат продовжує існувати</a></b>, а він сам залишається чинним патріархом.</p>
      <p>У свою чергу на засіданні Синоду Православна церква України 24 травня висловила повну підтримку предстоятелю, митрополиту Епіфанію.</p>
      <p>29 травня предстоятель ПЦУ видав указ, згідно з яким документи від імені релігійного об'єднання "Українська православна церква Київського патріархату", видані після 30 січня 2019 року, є недійсними. А згодом синод <b><a href="https://dt.ua/UKRAINE/sinod-pcu-zabrav-u-filareta-pravo-upravlinnya-hramami-ta-monastiryami-kiyivskoyi-yeparhiyi-315475_.html">підпорядкував ПЦУ всі парафії та монастирі Київського патріархату.</a></b></p>
      <p>Детальніше про "гру" Філарета читайте в статті Катерини Щоткіної "<b><a href="https://dt.ua/internal/svyatiyshi-nedugi-317285_.html">Святійші недуги</a></b>" у тижневику "Дзеркало тижня. Україна". </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cHM6Ly9yaXN1Lm9yZy51YS8=">Религиозно-информационная служба Украины</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>