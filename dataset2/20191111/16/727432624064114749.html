<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/tilbake-til-fremtiden-4/71798058"/>
    <meta property="og:site_name" content="Dinside"/>
    <meta property="article:published_time" content="2019-11-11T16:00:00+00:00"/>
    <meta property="og:title" content="Tilbake til fremtiden 4"/>
    <meta property="og:description" content="Renault viser frem en elektrisk, åpen samtidsversjon av bilen som i sin tid var Renaults 2CV-konkurrent"/>
  </head>
  <body>
    <article>
      <h6 class="kicker">Husker du Renault 4?</h6>
      <h1>Tilbake til fremtiden 4</h1>
      <h2>Renault viser frem en elektrisk, åpen samtidsversjon av bilen som i sin tid var Renaults 2CV-konkurrent</h2>
      <address><time datetime="2019-11-11T16:00:00+00:00">11 Nov 2019, 16:00</time> by <a rel="author">Knut Moberg</a></address>
      <p>Selv om du husker Renault 4 - en rustikk småbil som faktisk var i salg helt til 1990-tallet, er sjansen mindre for at du har et forhold til den åpne «strand-utgaven» fra 1969 som het Plein Air (fransk for friluft).</p>
      <p>I Frankrike var for øvrig modellen Renault 4 stort sett kjent som bare 4 L, hvorav navnet på nyskapningen som omtales her.</p>
      <related>
        <a href="https://www.dinside.no/motor/klassens-beste-rekkevidde/71590949"/>
      </related>
      <h3>Hippie-bil</h3>
      <p>Hippie-tiden var en god tid for slike biler, som egnet seg godt til rimelig forflytning i strandsoner eller på festivaler. Citroën hadde sin Méhari, som hadde mer suksess enn Renaults mindre vellykkede forsøk. I Italia hadde Fiat også sin strand-utgave av Fiat 500. Renault hadde ellers, fra 1970, en mer Méhari-lignende bil på markedet, Renault Rodéo, også den basert på Renault 4.</p>
      <figure>
        <img src="https://dbstatic.no/71798153.jpg?imageId=71798153&amp;width=1024&amp;height=615"/>
        <figcaption><b>ENKEL OG GREI:</b> I likhet med forgjengeren fra 60-tallet er 4L e-Plein Air en meget enkel konstruksjon. Foto: Renault Classic Vis mer</figcaption>
      </figure>
      <p>Og nå frir også Renault til nostalgikere av alle aldre når de nå viser frem en splitter ny utgave av Plein Air, 50 år etterpå. Nok en gang er det «velkommen etter» i forhold til Citroën, som<a href="https://www.dinside.no/motor/apen-elbil-fra-citron-e-mehari/60999120"> allerede har sin moderne - og elektriske -versjon av Méhari på markedet</a> i form av e-Méhari. Også italienerne hos Garage Italia presenterte for øvrig tidligere i år en moderne, elektrisk versjon av sin opprinnelige Fiat 500-strandvariant..</p>
      <slideshow>
        <figure>
          <img src="https://dbstatic.no/71798176.jpg?imageId=71798176&amp;width=1024&amp;height=683"/>
        </figure>
        <figure>
          <img src="https://dbstatic.no/71798172.jpg?imageId=71798172&amp;width=1024&amp;height=683"/>
        </figure>
        <figure>
          <img src="https://dbstatic.no/71798174.jpg?imageId=71798174&amp;width=1024&amp;height=683"/>
        </figure>
        <figure>
          <img src="https://dbstatic.no/71798165.jpg?imageId=71798165&amp;width=1024&amp;height=1560"/>
        </figure>
        <figure>
          <img src="https://dbstatic.no/71798166.jpg?imageId=71798166&amp;width=1024&amp;height=1550"/>
        </figure>
        <figure>
          <img src="https://dbstatic.no/71798162.jpg?imageId=71798162&amp;width=1024&amp;height=1532"/>
        </figure>
        <figure>
          <img src="https://dbstatic.no/71798149.jpg?imageId=71798149&amp;width=1024&amp;height=674"/>
        </figure>
      </slideshow>
      <h3>Ti mil rekkevidde</h3>
      <p>Renaults bidrag til denne nostalgi-trenden er et resultat av samarbeid mellom Renault Classic, Renault Design og et selskap som spesialiserer seg i reservedeler til klassiske biler, Melun Rétro Passion.</p>
      <related>
        <a href="https://www.dinside.no/motor/citron-skal-selge-apen-elbil/61044419"/>
      </related>
      <p>Bilen har en relativt beskjeden elektrisk drivlinje med et energilager som består av et 6,1 kWt batteri og en elektromotor på 17 hestekrefter og 57 newtonmeter. Det skal være nok til en toppfart på svimlende 85 kilometer i timen.</p>
      <p>Vekten er holdt nede og doningen veier bare 580 kilo. Den forhjulsdrevne elbilen skal ha en rekkevidde på cirka ti mil under gode forhold - den egner seg altså kun til småturer.</p>
      <h3>Klassiker-utstilling</h3>
      <figure>
        <img src="https://dbstatic.no/71798768.jpg?imageId=71798768&amp;x=6.7024128686327&amp;y=0&amp;cropw=86.058981233244&amp;croph=77.822580645161&amp;width=321&amp;height=193"/>
        <figcaption><b>«TANK»:</b> Noe helt annet enn 4L. Renault Riffard Tank er en underlig skapning, reddet fra skraphaugen og senere restaurert. Den forsøkte seg på fartsrekord i 1956 i kategorien 750 ccm - med en motor fra Renault 4CV. Foto: Renault Classic Vis mer</figcaption>
      </figure>
      <p>Anledningen er motorshowet Epoqu'Auto, som har klassiske biler som tema og er byen Lyons svar på det større Equip'Auto i Paris (som Dinside Motor har besøkt flere ganger). Her kommer Renault til å vise denne bilen - i tillegg til en formel 1-bil (RS10, som i 1979 var den første som seiret i et Grand Prix med turbomotor), en Renault Riffard Tank og en Alpine A 110, som vant det franske mesterskapet i rally i 1969.</p>
      <p><i>Mimre, mimre</i>, altså!</p>
      <p>Epoqu'Auto er i år åpent fra fredag 8. til 10. november, har vært arrangert jevnlig siden 1979 og hadde 67.000 besøkende til fjorårets utgave.</p>
      <related>
        <h4>vår mann i renault 4:</h4>
        <a href="https://www.dinside.no/motor/det-skumleste-jeg-har-gjort-i-en-bil/71083873"/>
      </related>
    </article>
  </body>
</html>