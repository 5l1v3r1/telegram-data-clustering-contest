<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231654/"/>
    <meta property="og:site_name" content="Українська правда"/>
    <meta property="article:published_time" content="2019-11-11T16:21:35+00:00"/>
    <meta property="og:title" content="Україна і Катар лібералізують авіаперевезення"/>
    <meta property="og:description" content="Уряди України і Катару підписали протокол про внесення змін і доповнень до угоди про повітряне сполучення, який дозволить лібералізувати умови здійснення регулярних повітряних перевезень між обома країнами."/>
  </head>
  <body>
    <article>
      <h1>Україна і Катар лібералізують авіаперевезення</h1>
      <address>
        <time datetime="2019-11-11T16:21:35+00:00">11 Nov 2019, 16:21</time>
      </address>
      <p>Уряди України і Катару підписали протокол про внесення змін і доповнень до угоди про повітряне сполучення, який дозволить лібералізувати умови здійснення регулярних повітряних перевезень між обома країнами.</p>
      <p>Про це у понеділок повідомили у пресслужбі Мінінфраструктури, пише "<a href="https://www.eurointegration.com.ua/news/2019/11/11/7102905/">Європейська правда</a>".</p>
      <p>"Підписання сьогоднішнього протоколу дозволить розширити доступ авіапідприємств обох країн до ринку авіаперевезень, усуне обмеження щодо кількості виконуваних рейсів, типів повітряних суден, а також пунктів призначення на територіях обох країн", - наголосив міністр Владислав Криклій.</p>
      <p>Криклій додав, що укладення протоколу дозволить забезпечити створення та функціонування правового механізму міжнародного рівня для реалізації й активізації процесу двосторонніх міждержавних звʼязків.</p>
      <p>Підписання документа також сприятиме розвитку співпраці в галузі авіаційного транспорту, туризму та подальшому розширенню географії польотів авіакомпаній.</p>
      <p>Нагадаємо, минулого листопада набула чинності угода між Україною і Катаром, відповідно до якої <b><a href="https://www.eurointegration.com.ua/news/2018/11/2/7088900/">скасовується візовий режим</a></b> для громадян обох країн.</p>
      <related>
        <a href="https://www.eurointegration.com.ua/news/2019/11/8/7102792/"/>
        <a href="https://www.epravda.com.ua/news/2019/11/7/653458/"/>
        <a href="https://www.epravda.com.ua/news/2019/11/7/653436/"/>
      </related>
    </article>
  </body>
</html>