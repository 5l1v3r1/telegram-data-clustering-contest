<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/finance/omologa-se-kloio-pieseon-logo-moodys/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T16:37:28+00:00"/>
    <meta property="og:title" content="Ομόλογα : Σε κλοιό πιέσεων λόγω Moody’s"/>
    <meta property="og:description" content="Ο ξένος οίκος προειδοποίησε για επιβράδυνση της ανάκαμψης σε παγκόσμιο επίπεδο και επηρεάστηκαν τα ομόλογα"/>
  </head>
  <body>
    <article>
      <h1>Ομόλογα : Σε κλοιό πιέσεων λόγω Moody’s</h1>
      <h2>Ο ξένος οίκος προειδοποίησε για επιβράδυνση της ανάκαμψης σε παγκόσμιο επίπεδο και επηρεάστηκαν τα ομόλογα</h2>
      <address><time datetime="2019-11-11T16:37:28+00:00">11 Nov 2019, 16:37</time> by <a rel="author">ΤοΒΗΜΑ Team</a></address>
      <p>Συνεχίστηκε και σήμερα η υποχώρηση των τιμών στην αγορά των ομολόγων.</p>
      <p>Παρόλο που η αγορά έχει εισέλθει σε τροχιά αναβάθμισης του αξιόχρεου της χώρας, κυριάρχησαν για δεύτερη συνεδρίαση, ρευστοποιήσεις, με αποτέλεσμα οι αποδόσεις να κινηθούν ανοδικά.</p>
      <p>
        <a href="https://www.in.gr/2019/11/11/economy/anadromika-posa-lefta-prepei-na-perimenoun-oi-syntaksiouxoi/">Αναδρομικά : Πόσα λεφτά πρέπει να περιμένουν οι συνταξιούχοι</a>
      </p>
      <p>Ενδεικτικά, η απόδοση του 10ετούς ομολόγου αγγίζει το 1,38%, από 1,32% που κυμαίνονταν στο τέλος της προηγούμενης εβδομάδας.</p>
      <h3>Τα ομόλογα</h3>
      <p>Υπενθυμίζεται, ότι μόλις πριν από μία εβδομάδα η απόδοση του 10ετούς ομολόγου είχε υποχωρήσει κάτω από το 1,2%, σε επίπεδο χαμηλότερο από αυτή των αντίστοιχων ιταλικών ομολόγων.</p>
      <p>Στο 0,48% διατηρήθηκε, η απόδοση του 5ετούς ομολόγου.</p>
      <p>Την ίδια στιγμή, υπερβολικό χαρακτηρίζει το ράλι των ελληνικών ομολόγων η Societe Generale, σημειώνοντας πως οι αποτιμήσεις των ελληνικών κρατικών τίτλων είναι πλέον «πολύ ανεβασμένες» μετά και τον μηδενισμό των ελληνο-ιταλικών spreads την προηγούμενη εβδομάδα και έτσι προχωρά σε ρευστοποίηση των θέσεών της στους ελληνικούς 10ετείς τίτλους αν και μακροπρόθεσμα δηλώνει θετική.</p>
      <p>Αρνητικό το κλίμα και στις μεγάλες διεθνείς αγορές ομολόγων μετά την αναθεώρηση των προοπτικών των κρατικών ομολόγων από τον οίκο αξιολόγησης Moodys. Ο διεθνής οίκος, υπό το πρίσμα των πρόσφατων εξελίξεων στο πολιτικό πεδίο, την επιβράδυνση της ανάκαμψης σε παγκόσμιο επίπεδο, αλλά και τον αυξημένο κίνδυνο για νέα χρηματοοικονομικά σοκ, αναθεώρησε ως «αρνητικές» από «σταθερές» τις προοπτικές των κρατικών ομολόγων.</p>
      <p>Μεγαλύτερες πιέσεις δέχθηκαν οι περιφερειακές αγορές της Ευρωζώνης.</p>
      <p>Στο Ηλεκτρονικό Σύστημα Συναλλαγών της Τραπέζης της Ελλάδος (ΗΔΑΤ) καταγράφηκαν συναλλαγές 9 εκατ. ευρώ, εκ των οποίων τα 6 εκατ. ευρώ αφορούσαν σε εντολές αγοράς. Την μεγαλύτερη συναλλακτική δραστηριότητα εμφάνισε το 15ετές ομόλογο, με 5 εκατ. ευρώ. Η απόδοση του 10ετούς ομολόγου αναφοράς αυξήθηκε περαιτέρω στο 1,38%, από 1,36% την Παρασκευή, έναντι 0,26 % του αντίστοιχου γερμανικού τίτλου, με αποτέλεσμα το περιθώριο να διαμορφωθεί στο 1,63%, από 1,62% στο τέλος της προηγούμενης εβδομάδας.</p>
      <p>Στην αγορά συναλλάγματος, πτωτικά κινείται το ευρώ, με αποτέλεσμα να διαπραγματεύεται, νωρίς το απόγευμα, στα 1,1030 δολάρια από το επίπεδο των 1,1027 δολαρίων που άνοιξε η αγορά.</p>
      <p>Η ανησυχία για τις γεωπολιτικές εξελίξεις, όπως αναφέρει το ΑΠΕ, σε παγκόσμιο επίπεδο ευνοεί το δολάριο. Ειδικότερα, στην Ευρωζώνη, οι πολιτικές εξελίξεις στην Ισπανία επηρεάζουν αρνητικά το ευρώ.</p>
      <figure>
        <img src="https://www.in.gr/wp-content/uploads/2019/11/%CE%BF%CE%BC%CE%BF%CE%BB%CE%BF%CE%B3%CE%B1-600x400.jpg"/>
      </figure>
      <p>Το ενδιαφέρον αυτή την εβδομάδα εστιάζεται στην κατάθεση του προέδρου της Fed στο Κογκρέσο και στα στοιχεία για το ΑΕΠ γ΄ τριμήνου στην Ευρωζώνη.</p>
      <p>Οι εξελίξεις αναφορικά με τις εμπορικές διαπραγματεύσεις ΗΠΑ-Κίνας συνεχίζουν να αποτελούν σημαντικό προσδιοριστικό παράγοντα.</p>
      <p>Ο Πρόεδρος των ΗΠΑ, Ντόναλντ Τραμπ, ανέφερε ότι έχει σημειωθεί πρόοδος στις εμπορικές διαπραγματεύσεις με την Κίνα, τονίζοντας, ωστόσο, ότι δεν έχει συμφωνηθεί το ενδεχόμενο να αποσυρθούν οι δασμοί που έχουν επιβληθεί.</p>
      <p>Στη διατραπεζική αγορά, τα επιτόκια στις περισσότερες περιόδους δεν σημείωσαν αξιόλογη μεταβολή. Έτσι, το επιτόκιο στη διάρκεια του ενός έτους κυμαινόταν στο -0,274%. Στο εξάμηνο διαμορφώθηκε στο -0,336%, στο τρίμηνο διαμορφώθηκε στο -0,40% και, τέλος, στον μήνα το επιτόκιο διαμορφώθηκε στο -0,46%.</p>
      <p>Η ενδεικτική τιμή για την ισοτιμία ευρώ-δολαρίου που ανακοίνωσε η Ευρωπαϊκή Κεντρική Τράπεζα διαμορφώθηκε στα 1,1041 δολάρια.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>