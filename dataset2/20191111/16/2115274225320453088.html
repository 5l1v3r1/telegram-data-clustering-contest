<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/giallo_morte_fondatore_caschi_bianchi-6528027/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T16:41:00+00:00"/>
    <meta property="og:title" content="Il giallo della morte del fondatore dei Caschi Bianchi"/>
    <meta property="og:description" content="James Gustaf Edward Le Mesurier, ex agente dei servizi segreti britannici, è stato trovato morto davanti casa a Istanbul. Le autorità turche escludono che si tratti di un suicidio, ma sono caute sull'ipotesi omicidio"/>
  </head>
  <body>
    <article>
      <h1>Il giallo della morte del fondatore dei Caschi Bianchi</h1>
      <h2>James Gustaf Edward Le Mesurier, ex agente dei servizi segreti britannici, è stato trovato morto davanti casa a Istanbul. Le autorità turche escludono che si tratti di un suicidio, ma sono caute sull'ipotesi omicidio</h2>
      <address><time datetime="2019-11-11T16:41:00+00:00">11 Nov 2019, 16:41</time> by <a rel="author">AGI - Agenzia Giornalistica Italia</a></address>
      <p>È giallo a<b> Istanbul</b> sulla morte di <b>James Gustaf Edward Le Mesurier</b>, ex agente dei <b>servizi segreti</b> britannici, considerato uno dei fondatori dell'organizzazione umanitaria dei "<b>Caschi Bianchi</b>". Le Mesurier è stato trovato morto all'esterno della propria abitazione, nel centro della metropoli sul Bosforo.</p>
      <p>Venerdì scorso Le Mesurier era stato accusato di <b>spionaggio</b> e vicinanza a <b>gruppi terroristici</b> in un tweet della portavoce del ministero degli Esteri russo, <b>Maria Zakharova</b>. Ancora da chiarire le cause del decesso: la procura ha assicurato che l'ipotesi di un <b>omicidio</b> è passata in secondo piano, ma si attendono i risultati dell'autopsia, mentre è tramontata la pista del <b>suicidio</b>. Fonti diplomatiche britanniche hanno dichiarato che le circostanze della morte restano da chiarire.</p>
      <p>Il cadavere è stato trovato questa mattina vicino la moschea di<b> Kilic Ali</b>, sotto casa di Le Mesurier al terzo piano della sede dei 'Caschi Bianchi' di Istanbul. In base a quanto riporta la Cnn turca, al cadavere dell'ex spia sarebbero state riscontrate<b> fratture</b> sia alle mani che ai piedi e una ferita sul volto.</p>
      <p>La stessa emittente riferisce che la moglie di Le Mesurier avrebbe dichiarato alla polizia che il marito ha preso dei<b> sonniferi</b> per poi recarsi alla porta, dicendo di aver sentito bussare intorno alle 4 del mattino, per poi essere avvisata che il corpo si trovava fuori dalla porta di casa, in corrispondenza del balcone.</p>
      <p>Nell'abitazione, al terzo piano dello stesso edificio in cui si trova la sede dei 'Caschi Bianchi', è possibile entrare solo dopo il riconoscimento tramite le impronte digitali. La polizia turca ha aperto un'indagine, specificando tuttavia che dal controllo delle telecamere di sorveglianza dei locali e del bagno turco della zona non sono stati rilevati, al momento, <b>movimenti sospetti</b>.</p>
      <p>Le Mesurier, 48 anni, ex agente dei servizi britannici <b>MI6</b>, è il fondatore di<b> MayDay Rescue</b>, una ong impegnata nell'addestramento dei Caschi Bianchi e candidata anche al <b>Nobel per la pace</b>, ed era conosciuto come uno dei fondatori ed istruttore del gruppo da anni impegnato in prima linea nel salvataggio delle vittime dei bombardamenti in Siria e nel salvataggio dei superstiti dalle macerie.</p>
      <p>Nel dare la notizia della morte la <b>Bbc</b>, ricorda che Le Mesurier, ex ufficiale dell'esercito, ha anche lavorato per le <b>Nazioni Unite</b>. La celebrità dei Caschi Bianchi è salita alle stelle con i video condivisi su Internet di salvataggi effettuati in seguito alle incursioni aeree russe ad<b> Aleppo</b>. Video che hanno infuriare Mosca e Damasco, che accusano i Caschi Bianchi di fare<b> disinformazione e propaganda</b> a favore dell'Occidente.</p>
      <p>L'organizzazione si è sempre dichiarata neutrale e non ha mai avuto problemi con il governo turco. Mayday Rescue e Caschi Bianchi hanno una sede a Istanbul dal 2015, dove Le Mesurier lavorava. Attività che sono valse a Le Mesurier il cavalierato, conferitogli nel 2016 dalla Regina Elisabetta. </p>
    </article>
  </body>
</html>