<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/novyna/pravo/sud-ne-znyav-aresht-majna-eksprokurora-xabarnyka"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T16:40:02+00:00"/>
    <meta property="og:title" content="Суд не зняв арешт з майна експрокурора-хабарника"/>
    <meta property="og:description" content="Антикорупційний суд не побачив підстав для зняття арешту з майна обвинуваченого колишнього прокурора Генпрокуратури."/>
  </head>
  <body>
    <article>
      <h1>Суд не зняв арешт з майна експрокурора-хабарника</h1>
      <address>
        <time datetime="2019-11-11T16:40:02+00:00">11 Nov 2019, 16:40</time>
      </address>
      <p>
        <b>Суд не зняв арешт з майна колишнього прокурора відділу Генеральної прокуратури Володимира Дергунова, якого Спеціалізована антикорупційна прокуратура обвинувачує в одержанні неправомірної вигоди.</b>
      </p>
      <p>Таке рішення 5 листопада ухвалила колегія суддів Вищого антикорупційного суду, повідомляє «Слово і Діло».</p>
      <p>Так, адвокат Дергунова просив суд зняти арешт з наступного майна: мобільного телефону Samsung; з двох половин земельних ділянок; з половини житлового будинку та автомобілю KIA Sportage 2011 року випуску. Вивчивши клопотання, суддя відмовив у його задоволенні.</p>
      <p>За версією слідства, Дергунов як старший прокурор групи прокурорів в одному з кримінальних проваджень вимагав 20 тис. дол. за укладення угоди про визнання винуватості з двома особами, підозрюваними у вчиненні злочину, передбаченого ч. 2 ст. 307 КК України, на умовах призначення покарання та звільнення від його відбування з випробуванням. У разі відмови від «пропозиції» старший групи прокурорів погрожував підозрюваним покаранням у вигляді позбавлення волі на строк 11-12 років.</p>
      <p>За умовами «угоди», 20 тис. дол. старшому групи прокурорів мали бути сплачені двома траншами. Перший – 15 тис. дол. – як завдаток, решта – перед скеруванням до суду укладених між ним як прокурором у кримінальному провадженні та підозрюваними угод про визнання винуватості.</p>
      <p>Нагадаємо, <a href="https://www.slovoidilo.ua/2018/10/05/novyna/polityka/spivrobitnyka-hpu-spijmaly-otrymanni-xabara">Дергунова затримали на отриманні хабара</a>. Пізніше, <a href="https://www.slovoidilo.ua/2018/10/08/novyna/polityka/sud-vidpravyv-domashnij-aresht-pidozryuvanoho-nabu-prokurora-hpu">суд відправив його під домашній арешт</a>, а також <a href="https://www.slovoidilo.ua/2018/11/12/novyna/pravo/sud-vidstoronyv-zatrymanoho-nabu-prokurora-henprokuratury">відсторонив від посади</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/12/21/novyna/pravo/nabu-zavershylo-rozsliduvannya-spravy-pro-xabar-prokuroru-hpu"/>
        <a href="https://www.slovoidilo.ua/2019/01/04/novyna/pravo/sap-skeruvala-sudu-spravu-pro-xabar-prokuroru-hpu"/>
        <a href="https://www.slovoidilo.ua/2019/09/19/novyna/pravo/spravu-xabara-eksprokuroru-hpu-peredaly-antykorupczijnoho-sudu"/>
      </related>
    </article>
  </body>
</html>