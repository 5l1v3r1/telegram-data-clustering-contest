<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/11/653576/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T16:27:00+00:00"/>
    <meta property="og:title" content="За 2019 рік агроторгівля з ЄС сягнула рекордних 7,5 мільярда доларів"/>
    <meta property="og:description" content="У січні-вересні 2019 року оборот торгівлі сільськогосподарськими товарами між Україною та Європейським Союзом збільшився на 23% за аналогічний період в 2018 і сягнув рекордних 7,5 мільярда доларів."/>
  </head>
  <body>
    <article>
      <h1>За 2019 рік агроторгівля з ЄС сягнула рекордних 7,5 мільярда доларів</h1>
      <address>
        <time datetime="2019-11-11T16:27:00+00:00">11 Nov 2019, 16:27</time>
      </address>
      <p>У січні-вересні 2019 року оборот торгівлі сільськогосподарськими товарами між Україною та Європейським Союзом збільшився на 23% за аналогічний період в 2018 і сягнув рекордних 7,5 мільярда доларів.<br/><br/>Про це заявив заступник директора Національного наукового центру <a href="http://www.iae.org.ua/presscentre/archnews/2676-u-sichni-veresni-2019-roku-oborot-torhivli-ahroproduktsiyeyu-mizh-ukrayinoyu-ta-yes-syahnuv-rekordnykh-75-mlrd-dol-ssha-mykola-puhachov.html">"Інститут аграрної економіки" Микола Пугачов.</a></p>
      <p>При цьому, зазначається, позитивне сальдо склало 3,2 млрд доларів.</p>
      <p>Повідомляється, що основні обсяги поставок до Європи Україна забезпечує за рахунок зернових та олійних культур, а також соняшникової олії і макухи.</p>
      <p>Найбільшими торговельними партнерами України в ЄС залишаються сім країн – Нідерланди, Польща, Німеччина, Іспанія, Італія, Франція та Бельгія.</p>
      <p>Обсяги взаємної торгівлі аграрною продукцією з Бельгією збільшились на 19%  (порівняно з 2018 роком) – до 401 млн дол., зазначив експерт.</p>
      <p>Сукупна частка цих семи країн складає близько 4/5 обороту взаємної торгівлі сільськогосподарськими товарами. Очевидно, потенціал у цій сфері щодо решти країн для України далеко не вичерпаний, наголосив Микола Пугачов.</p>
      <p>Повідомляється, що за даними на середину жовтня, у 2019 році вітчизняні експортери вже повністю використали безмитні експортні квоти на поставки до Європейського Союзу меду (основна і додаткова), цукру, ячмінної крупи і борошна, обробленого крохмалю, консервованих томатів, яблучного і виноградного соків, кукурудзи (основна і додаткова), пшениці, м’яса птиці і вершкового масла.</p>
      <p>У Інституті аграрної економіки наголошують, що як і в попередні роки, значна частка квот залишається з нульовим або незначним відсотком використання.</p>
      <p>А це означає, що вітчизняні виробники агропродовольчої продукції не готові повною мірою реалізувати свій експортний потенціал на європейському ринку, зауважив експерт.</p>
      <p>Загалом, при збереженні існуючих тенденцій Україна за результатами повного 2019 року встановить новий рекорд в аграрному експорті до Євросоюзу, спрогнозував Микола Пугачов.</p>
      <p><b>Нагадаємо</b>:<br/><br/>У січні-вересні 2019 року Україна<a href="https://www.epravda.com.ua/news/2019/11/4/653295/"> експортувала рекордні 39,8 млн тонн зернових</a> - це на 44% більше, ніж за аналогічний період минулого року.</p>
      <p>Економічна правда</p>
    </article>
  </body>
</html>