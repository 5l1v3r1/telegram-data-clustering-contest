<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596843/den-tha-diekdikisei-tis-317-edres-ton-syntiritikon-o-faratz"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T16:58:00+00:00"/>
    <meta property="og:title" content="Δεν θα διεκδικήσει τις 317 έδρες των Συντηρητικών ο Φάρατζ"/>
    <meta property="og:description" content="Ώθηση στις ελπίδες του Μπόρις Τζόνσον για άνετη νίκη στην εκλογική αναμέτρηση του ερχόμενου Δεκεμβρίου στη Βρετανία έδωσε ο Νάιτζελ Φάρατζ δηλώνοντας ότι το..."/>
  </head>
  <body>
    <article>
      <h1>Δεν θα διεκδικήσει τις 317 έδρες των Συντηρητικών ο Φάρατζ</h1>
      <address><time datetime="2019-11-11T16:58:00+00:00">11 Nov 2019, 16:58</time> by <a rel="author">SigmaLive</a></address>
      <p><b>Ώθηση στις ελπίδες του Μπόρις Τζόνσον για άνετη νίκη στην εκλογική αναμέτρηση του ερχόμενου Δεκεμβρίου στη Βρετανία έδωσε ο Νάιτζελ Φάρατζ δηλώνοντας ότι το Κόμμα του Brexit δεν θα διεκδικήσει τις 317 έδρες που κέρδισαν οι Τόρηδες στις εκλογές του 2017, αλλά θα διεκδικήσει σχεδόν όλες τις άλλες.<br/></b> <br/>Λίγες μέρες μετά την απόφασή του να μην κατεβεί υποψήφιος στις εκλογές, ο Φάρατζ δήλωσε πως δεν θέλει να κερδίσουν την αναμέτρηση της 12ης Δεκεμβρίου τα κόμματα που τάσσονται κατά του Brexit και γι' αυτό αποσύρει τους υποψηφίους του κόμματός του από 317 από τις 650 εκλογικές περιφέρειες. «Το Κόμμα του Brexit δεν θα διεκδικήσει τις 317 έδρες που κέρδισαν οι Συντηρητικοί στις τελευταίες εκλογές», δήλωσε ο Φάρατζ. «Όμως αυτό που θα κάνουμε είναι να επικεντρώσουμε όλη την προσπάθειά μας σε όλες τις έδρες που έχει το Εργατικό Κόμμα«. «Η κίνησή μας αυτή εμποδίζει τη διεξαγωγή δεύτερου δημοψηφίσματος», δήλωσε ο Φάρατζ. «Θα αντιπαρατεθούμε επίσης με τα υπόλοιπα κόμματα που τάσσονται υπέρ της παραμονής» στην ΕΕ.<br/> <br/>Η βρετανική λίρα εκτοξεύθηκε σε υψηλό τριών εβδομάδων μετά την ανακοίνωση του Φάρατζ, ενώ τα γραφεία στοιχημάτων έσπευσαν να μειώσουν τις αποδόσεις τους για τη νίκη των Συντηρητικών στις εκλογές της 12ης Δεκεμβρίου. Αλλά δεν πείστηκαν όλοι ότι η εξέλιξη αυτή θα αποδειχθεί αποφασιστικής σημασίας. «Είναι καλά, αλλά όχι υπέροχα νέα για τους Συντηρητικούς», σχολίασε ο αναπληρωτής διευθυντής της δεξαμενής σκέψης “Τhe UK In a Changing Europe”, Τιμ Μπέιλ. “Ο Φάρατζ θα κατεβάσει υποψηφίους σε έδρες που ήλπιζαν να κατακτήσουν οι Τόρηδες από το Εργατικό Κόμμα και όλες οι έρευνες δείχνουν ότι οι υποψήφιοι του Brexit έχουν περισσότερες πιθανότητες να αντλήσουν ψήφους από τους Τόρηδες παρά απο΄τους Εργατικούς».<br/> <br/>Στο μεταξύ ο Τζέιμς Κλέβερλι, πρόεδρος του Συντηρητικού Κόμματος, δήλωσε στο BBC ότι ο Φάρατζ με την απόφασή του αυτή έδειξε πολιτικό ρεαλισμό, αλλά όπως επεσήμανε το γεγονός ότι το Κόμμα του Brexit κατεβάζει υποψηφίους σε έδρες των Εργατικών και των Φιλελευθέρων «ίσως να ψαλιδίσει τις πιθανότητες μιας συντηρητικής κυβέρνησης πλειοψηφίας».<br/> </p>
    </article>
  </body>
</html>