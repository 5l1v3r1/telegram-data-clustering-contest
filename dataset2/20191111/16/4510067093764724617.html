<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-47/au-fost-puse-in-vanzare-biletele-la-concertul-romania-ne-uneste-ducu-bertzi-vasile-seicaru-si-victor-socaciu-vin-la-oradea-152725.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T16:30:00+00:00"/>
    <meta property="og:title" content="Au fost puse în vânzare biletele la concertul &quot;România ne uneşte&quot;: Ducu Bertzi, Vasile Seicaru şi Victor Socaciu vin la Oradea"/>
    <meta property="og:description" content="Asociaţia pentru Promovarea Turismului din Oradea – Visit Oradea a făcut public programul concertului 'România ne Uneşte', dedicat Zilei Naţionale, ediţia de anul acesta desfăşurându-se pe 20 noiembrie, de la ora 19.30, şi aducând un spectacol de folk de colecţie, cu Ducu Bertzi, Vasile Seicaru şi Victor Socaciu. Biletele au fost puse deja în vânzare."/>
  </head>
  <body>
    <article>
      <h1>Au fost puse în vânzare biletele la concertul "România ne uneşte": Ducu Bertzi, Vasile Seicaru şi Victor Socaciu vin la Oradea</h1>
      <address>
        <time datetime="2019-11-11T16:30:00+00:00">11 Nov 2019, 16:30</time>
      </address>
      <figure>
        <img src="https://www.ebihoreanul.ro/modules/news/files/Romania-Ne-Uneste_landscape.jpg"/>
      </figure>
      <p>Asociaţia pentru Promovarea Turismului din Oradea – Visit Oradea a făcut public programul concertului "România ne Uneşte", dedicat Zilei Naţionale, ediţia de anul acesta desfăşurându-se pe 20 noiembrie, de la ora 19.30, şi aducând un spectacol de folk de colecţie, cu Ducu Bertzi, Vasile Seicaru şi Victor Socaciu. Biletele au fost puse deja în vânzare.</p>
      <p>
        <b>Vezi mai jos comunicatul!</b>
      </p>
      <p>"ROMÂNIA NE UNEŞTE!" -  ediţia a III-a Folk de Colecţie</p>
      <p>Oradea este unul din oraşele Marii Uniri şi are un rol important în construirea identităţii naţionale, identitate care are la baza istoria de secole a oamenilor din aceasta zonă. De asemenea, Oradea este unul din oraşele în care multiculturalitatea şi amestecul etnic paşnic, sunt valori reale ale căror rezultate le descoperim în bogăţia istorică şi culturală şi în patrimoniul bogat pe care azi îl vedem astăzi pus în valoare.</p>
      <p>Aflat deja la a treia ediţie, evenimentul "România ne Uneşte!" anticipează sărbătoarea Marii Uniri şi a Zilei Naţionale de pe 1 decembrie, iar ediţia de anul acesta va aduce la Oradea un spectacol de folk de colecţie.</p>
      <p>Trei artişti români consacraţi: Ducu Bertzi, Vasile Seicaru şi Victor Socaciu, cantautori celebrii, vor aduce pe scena Casei de Cultură a Sindicatelor Oradea o parte din abecedarul folk, clasic! Spectacolul cuprinde atât piese noi, cât şi cântece devenite în ani foarte, foarte cunoscute: "La un ceai", "Cântec pentru Charlie Chaplin", "Ţara şi caii", "Oameni de zăpadă", "Treceţi batalioane române Carpaţii", "Suflet fără chei", "Omul pădurii", "Floare de colţ", "M-am îndrăgostit numai de ea", "La adio", "Aruncarea în valuri", "Din prea mult, sau prea puţin", "Actorul"!</p>
      <p>Spectacolul va avea loc la Casa de Cultură a Sindicatelor Oradea, în 20 noiembrie de la ora 19:30, iar accesul se face pe bază de bilet.</p>
      <p>Pretul unui bilet este de 15 lei. Biletele au fost puse în vânzare la Casa de Cultură a Sindicatelor Oradea şi pot fi achiziţionate de luni - vineri, între orele 09:00 - 17:00.</p>
      <p>Organizatori: Visit Oradea şi Primăria Oradea.</p>
      <p> </p>
    </article>
  </body>
</html>