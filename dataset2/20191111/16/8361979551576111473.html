<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/rinok-zemli-proti-chogo-protestuyut-agrariji-novini-ukrajini-50052800.html"/>
    <meta property="og:site_name" content="НВ"/>
    <meta property="article:published_time" content="2019-11-11T16:37:00+00:00"/>
    <meta property="og:title" content="Проблема, що робить біднішими мільйони українців"/>
    <meta property="og:description" content="Якщо реформа справжня, то проти неї обов’язково протестуватимуть. Це фраза Кахи Бендукідзе, людини, яка змінила Грузію. І це завжди працює в Україні"/>
  </head>
  <body>
    <article>
      <h1>Проблема, що робить біднішими мільйони українців</h1>
      <h2>Якщо реформа справжня, то проти неї обов’язково протестуватимуть. Це фраза Кахи Бендукідзе, людини, яка змінила Грузію. І це завжди працює в Україні</h2>
      <address><time datetime="2019-11-11T16:37:00+00:00">11 Nov 2019, 16:37</time> by <a rel="author">Сергій Фурса</a></address>
      <p>Адже коли ви міняєте щось, що не працює належним чином, завжди знайдуться ті, хто постраждає. Оскільки вони вигравали від того, що система неефективна і не працює належним чином. І це люди захищатимуть свої доходи.</p>
      <p><a href="https://nv.ua/ukr/ukraine/events/zemelna-reforma-po-ukrajini-protestuyut-agrariji-foto-video-50052762.html">Сьогодні українські дороги перекривають аграрії. Ці євробляхери від сільського господарства.</a> Хитрі люди, які вважають, що вони повинні отримувати вигоду за рахунок інших українців. І ці «зубожілі аграріі» виводять на дороги свої комбайни вартістю по $250 тис. І вимагають залишити все як є.</p>
      <p>Чи можна їх зрозуміти? Легко. Вони отримують надприбутки. Не тільки за рахунок експлуатації найкращих у світі чорноземів, де, щоправда, врожайність у кілька разів нижча, ніж у Франції, а сама їх якість деградує. Але і за рахунок того, що відтискають власників паїв. Дешева оренда — це те, що вони не хочуть втрачати.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/356/original/b67edefe7f1eb08a6eb22b08488b9644.png?stamp=1&amp;q=85&amp;w=115"/>
      </figure>
      <p>Сергій Фурса<br/>Страшилки і бідні українські бабусі</p>
      <p>Чи повинна держава підтримувати вітчизняного виробника? Не факт, але давайте припустимо, що так. Але навіть якщо має, то точно не за рахунок прав інших громадян України. А саме за продовження такої практики і виступають зараз аграрії. Вони хочуть продовження обмеження прав власників паїв, бо не хочуть втрачати свій надприбуток. І навряд чи держава тут має йти їм назустріч. Адже якщо з’явиться ринок землі, то відразу включаться закони економіки. Розпочнеться зростання вартості землі, воно потягне зростання вартості оренди. І багато хитрих аграріїв виявляться збитковими. І на їх місце повинні будуть прийти більш ефективні. Аграрії цього бояться. І проти цього протестують. Це протест проти розвитку. Це протест виробників возів проти автомобілів.</p>
      <aside>Аграрії виграють, програє Україна</aside>
      <p>Ви хочете підтримувати фермерів? Добре, тоді дотуйте їх безпосередньо. Пояснюйте людям, що ви хочете виділяти мільярди гривень з бюджету замість доріг і шкіл на підтримку людей, які добре заробляють на сільському господарстві. Наводьте аргументи, що вам треба боротися з ходом історії і зберігати українське село і людей в цьому селі, в той час як робочих рук не вистачає саме в містах. Боріться з урбанізацією. Допомагайте тим, хто погано працює, підтримуйте їх неефективність. Це все можливо. Але треба завжди розуміти, що це гроші платників податків, і пояснювати їм, чому ви їх витрачаєте саме так.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/874/original/6d2d1932d0b53557503f64fe27a1b580.png?stamp=1&amp;q=85&amp;w=115"/>
      </figure>
      <p>Наталія Яресько<br/>Щоб земля ефективно працювала</p>
      <p>Якщо зможете пояснити — честь вам і хвала. Але не робіть добре фермерам, прикриваючись популізмом, за рахунок 7 млн власників паїв. Не можна обмежувати приватну власність. Якщо ви це робите, ви вже пройшли шлях від лібералів до соціалістів, але прийміть тоді і той факт, що в світі просто немає успішних країн, де не шанують святість приватної власності. Прийміть бідність тоді і змиріться з нею.</p>
      <p>Держава зараз підтримує аграріїв обмеженням приватної власності. Це неочевидна підтримка, за яку політики не повинні виправдовуватися. Саме тому вона для них така зручна. І це саме та системна неефективність, яку і повинна виправити реформа. Системна проблема, за рахунок якої аграрії заробляють. Системна проблема, яка робить біднішими мільйони українців.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/558/original/61d3773a0a90e6ce14914dd308962250.png?stamp=1&amp;q=85&amp;w=115"/>
      </figure>
      <p>Владислава Магалецька<br/>«Прийдуть китайці та все скуплять!»</p>
      <p>І саме тому аграрії протестують. Тому що вони у виграші від того, що система працює не правильно. Аграрії виграють, програє Україна. Виграють конкретні люди, а програє все суспільство. Чи треба це змінити, питання риторичне.</p>
      <p>
        <i>Текст опубліковано з дозволу автора</i>
      </p>
      <p>
        <i>
          <a href="https://www.facebook.com/sergey.fursa/posts/3130729123620147">Оригінал</a>
        </i>
      </p>
      <p><b><i>Приєднуйтесь до нашого телеграм-каналу</i></b> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>