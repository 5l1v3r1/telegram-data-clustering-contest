<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/kar-vibriras-to-ustvaris-241922"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T16:36:00+00:00"/>
    <meta property="og:title" content="Kar vibriraš, to ustvariš"/>
    <meta property="og:description" content="Kadar smo v sebi mirni in zadovoljni, tudi v svoj svet privabljamo natanko take ljudi, pravi duhovni zakon, da enako privlači enako. Kadar pa smo živčni, vznemirjeni in sitni, se zdi, da se vsak sp..."/>
  </head>
  <body>
    <article>
      <h1>Kar vibriraš, to ustvariš</h1>
      <h2>Vse, kar se odvija pred našimi očmi, je zrcalo nas samih. Zato se izogibajmo krivdi, jezi, nestrpnosti, maščevalnosti.</h2>
      <address><time datetime="2019-11-11T16:36:00+00:00">11 Nov 2019, 16:36</time> by <a rel="author">M. B. Z.</a></address>
      <p>Kadar smo v sebi mirni in zadovoljni, tudi v svoj svet privabljamo natanko take ljudi, pravi duhovni zakon, da enako privlači enako. Kadar pa smo živčni, vznemirjeni in sitni, se zdi, da se vsak spravlja na nas in nas živcira. Ko smo v negativnem čustvenem stanju, avtomatično izberemo najdaljšo vrsto. Ko se obnašamo kot žrtev, vedno najdemo rablja, ki nam kruto in brez dlake na jeziku pove, kar nam gre.<br/><br/>Vse, kar čutimo, se zrcali navzven in ljudje se podzavestno začnejo vesti tako, da odslikavajo naše stanje.<br/>Takoj se nam vrne vse, kar dajemo v svet, po načelu zrcala, v katero se pogledamo. Vse, kar se odvija pred našimi očmi, ni posledica usode ali preteklih življenj, ampak zrcalni odsev nas samih. Ne gre za zamisel, kar seješ, boš žel v naslednjem življenju, ampak kar vibriraš, to ustvariš.<br/>Gre preprosto za to, da se nam začne vračati, kar v tistem trenutku vnašamo v svet.<br/><br/>Toda ravno v tem se skriva ključ, kajti sami lahko izbiramo, kaj bomo sejali v tem hipu. Zato se pomirimo, naravnamo na pozitivne misli in gojimo pozitiven in optimističen pogled na svet. Izogibamo se krivdi, zameri, jezi, nestrpnosti, maščevalnosti in drugim negativnim stanjem, kajti takoj prav to prezrcalimo v svoje življenje. Kadar smo v naglici in nam gre vse narobe, ni treba, da je tak ves dan in smo na koncu izčrpani.<br/><br/>Že pri prvi oviri se ustavimo, zadihamo, se umirimo. Zapremo oči, globoko vdihnemo in si rečemo, da je vse v redu, da smo varni, da se naš dan gladko odvija in da je v našem svetu vse dobro. Ko se bomo notranje naravnali na mir, boste presenečeni nad tem, kako drugačni so dnevni dogodki. </p>
    </article>
  </body>
</html>