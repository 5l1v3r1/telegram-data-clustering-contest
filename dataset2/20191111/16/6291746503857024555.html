<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/11/foreign-fighters-rimpatriati-turchia/"/>
    <meta property="og:site_name" content="Il Post"/>
    <meta property="article:published_time" content="2019-11-11T16:41:41+00:00"/>
    <meta property="og:title" content="La Turchia ha cominciato a espellere i foreign fighter dell’ISIS"/>
    <meta property="og:description" content="La Turchia ha detto di aver cominciato a espellere parte dei foreign fighter dello Stato Islamico, o altri detenuti collegati al gruppo terroristico, tra le centinaia che ha in custodia, come aveva annunciato di voler fare la scorsa settimana. I primi sono stati un tedesco e uno statunitense: non è chiaro dove siano"/>
  </head>
  <body>
    <article>
      <h1>La Turchia ha cominciato a espellere i foreign fighter dell’ISIS</h1>
      <address>
        <time datetime="2019-11-11T16:41:41+00:00">11 Nov 2019, 16:41</time>
      </address>
      <p>La Turchia <a href="https://www.reuters.com/article/us-syria-security-turkey-islamic-state-idUSKBN1XL0RO?utm_campaign=trueAnthem%3A+Trending+Content&amp;utm_medium=trueAnthem&amp;utm_source=twitter">ha detto</a> di aver cominciato a espellere parte dei foreign fighter dello Stato Islamico, o altri detenuti collegati al gruppo terroristico, tra le centinaia che ha in custodia, come aveva annunciato di voler fare la scorsa settimana. I primi sono stati un tedesco e uno statunitense: non è chiaro dove siano stati trasferiti, ma la Turchia aveva detto di volerli rimpatriare nei loro paesi di origine, anche se questi avevano tolto loro la cittadinanza. Secondo i piani annunciati, nei prossimi giorni saranno espulsi altri 23 foreign fighter, tutti europei, tra cui due irlandesi, nove tedeschi e undici francesi. La Turchia vorrebbe rimpatriare circa 2.500 stranieri, che rappresentano da anni un problema <a href="https://www.ilpost.it/2019/01/13/foreign-fighters-europa-siria-processo/">molto noto per i governi europei</a>.</p>
      <p>Dopo l’offensiva militare nel nord della Siria contro i curdi siriani, la Turchia ha detto di aver preso in custodia 287 persone sospettate di essere affiliate con l’ISIS, comprese donne e bambini. L’operazione <a href="https://www.ilpost.it/2019/10/10/offensiva-turchia-siria-isis/">aveva generato molte preoccupazioni</a> nella comunità internazionale per il rischio che gli attacchi turchi consentissero la fuga di alcuni delle migliaia di miliziani dell’ISIS detenuti nelle carceri curde, cosa effettivamente successa.</p>
    </article>
  </body>
</html>