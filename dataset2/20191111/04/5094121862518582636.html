<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/prijdte-si-vyzkouset-jake-to-je-kdyz-se-zeme-chveje-tyden-vedy-praha-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T04:55:00+00:00"/>
    <meta property="og:title" content="Jaké to je, když se země chvěje? Přijďte vyzkoušet"/>
    <meta property="og:description" content="/INFOGRAFIKA/ V rámci Týdne vědy a techniky, který začíná toto pondělí a potrvá až do neděle 17. listopadu, máte možnost navštívit vybraná špičková technologická centra v Česku. Vydat se za zajímavými exkurzemi a světem objevů můžete samozřejmě i v Praze či jejím okolí. Již 19. ročník festivalu Týden vědy a techniky, který pořádá Akademie věd České republiky, se letos koná s mottem Věda, svoboda a odpovědnost."/>
  </head>
  <body>
    <article>
      <h1>Jaké to je, když se země chvěje? Přijďte vyzkoušet</h1>
      <address><time datetime="2019-11-11T04:55:00+00:00">11 Nov 2019, 04:55</time> by <a rel="author">Miroslav Elsnic</a></address>
      <figure>
        <img src="https://g.denik.cz/63/2a/thumbnail-1111-pd-veda-a-technika-web_denik-630.jpg"/>
      </figure>
      <p>V rámci festivalu se však můžete těšit nejen na prohlídky pracovišť – organizátoři připravili také filmová promítání, výstavy a science show. Právě na řadě těchto akcí se můžete zábavnou formou přesvědčit, že špičková věda rozhodně není nuda. Čekají vás například chemické experimenty v ústavu organické chemie a biochemie v Praze 6, můžete si vyzkoušet vyrobit vlastní optické vlákno či zažít pocity lidí během zemětřesení, tentokrát v ústavu teoretické a aplikované mechaniky v Praze 9.</p>
      <p>Lidé se během Týdne vědy a techniky dozvědí také nejnovější informace na téma globálních hrozeb, jako jsou klimatické změny, přírodní katastrofy, společenské hrozby, ale také plýtvání potravinami.</p>
      <h3>Mutanti pomáhají s léčbou nemoci</h3>
      <p>Pokud však patříte mezi lidi, kterým se tají dech při informacích o tom, jak vědci dokážou upravovat geny, pak byste měli navštívit České centrum fenogenomiky ve Vestci nedaleko hlavního města. Právě zde je připravený program na téma, jak mutanti pomáhají lidstvu s léčbou nemocí.</p>
      <figure>
        <img src="https://g.denik.cz/63/0d/thumbnail-img-20190904-101905-resized-20190904-020317193_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/specialni-rukavice-pro-hasice-i-ostry-pes-celniku-v-praze-je-festival-vedy-20190904.html">Speciální rukavice pro hasiče i ostrý pes celníků. V Praze je festival vědy Přečíst článek ›</a>
      </aside>
      <p>Naopak milovníci techniky a virtuálního světa by si v kalendáři měli najít čas pro návštěvu Laserového centra ELI Beamlines a HiLASE v Dolních Břežanech. Během komentovaných prohlídek zde nahlédnou do útrob obou laserových center. Kromě toho zde budou připraveny přednášky a bohatý doprovodný program.</p>
      <p>Na všechny festivalové akce je vstup zdarma, většinu z nich je však třeba si rezervovat, a to na oficiálním webu tydenvedy.cz, kde najdete i kompletní program festivalu.</p>
      <h3>Sametová revoluce</h3>
      <p>Program festivalu doplní o víkendu akce spojené s 30. výročím sametové revoluce. K jubileu přichystali organizátoři festivalu videomapping s podtitulem Listopad 1989: Cestou k demokracii. Projekce provede diváky v rychlém sledu klíčovými událostmi československých a českých dějin po roce 1945 s důrazem na domácí a mezinárodní dění v listopadu a prosinci 1989.</p>
      <p>Speciální audiovizuální projekce bude promítnuta v sobotu 16. listopadu na budově Akademie věd ČR v Praze na Národní, a to od 18 hodin, další tři projekce budou následovat vždy po půl hodině. Poslední začne v 19.30 hodin.</p>
      <figure>
        <img src="https://g.denik.cz/63/31/f201506161438201_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/na-veletrh-vedy-prislo-temer-25-tisic-lidi-vyrazne-vice-nez-v-minulych-rocnich-20180612.html">Na Veletrh vědy přišlo téměř 25 tisíc lidí. Výrazně více než v minulých ročních Přečíst článek ›</a>
      </aside>
    </article>
  </body>
</html>