<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740835"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:30:00+00:00"/>
    <meta property="og:title" content="ซอยแคบจอดริมถนนวันคู่-คี่ 'ลาดพร้าว87'ทนทุกข์สาหัส"/>
    <meta property="og:description" content="คุณเคยเจอปัญหาแบบนี้มั้ย?!? ซอยแคบ...จอดรถริมถนน ทำผู้คนได้รับความเดือดร้อน ล่าสุด 'ชุมชนเมือง-เดลินิวส์' ได้รับเสียงสะท้อนจากชาวบ้าน 'ซอยลาดพร้าว 87' ต้องเผชิญกับผลพ่วงรถติดหนัก เคยยาวมากที่สุดถึง 5 กิโลเมตร"/>
  </head>
  <body>
    <article>
      <h1>ซอยแคบจอดริมถนนวันคู่-คี่ 'ลาดพร้าว87'ทนทุกข์สาหัส</h1>
      <address>
        <time datetime="2019-11-11T04:30:00+00:00">11 Nov 2019, 04:30</time>
      </address>
      <p>
        <b>คุณเคยเจอปัญหาแบบนี้มั้ย?!? ซอยแคบ...จอดรถริมถนน ทำผู้คนได้รับความเดือดร้อน ล่าสุด "ชุมชนเมือง-เดลินิวส์" ได้รับเสียงสะท้อนจากชาวบ้าน "ซอยลาดพร้าว 87" ต้องเผชิญกับผลพ่วงรถติดหนัก เคยยาวมากที่สุดถึง 5 กิโลเมตร</b>
      </p>
      <p>ปัญหาใหญ่ของคนกรุงเทพมหานครยังหนีไม่พ้น<b> “การจอดรถในซอยแคบและจอดรถริมข้างทาง” </b>ในพื้นที่ผู้คนอาศัยอยู่แล้วใช้เส้นทางเป็นจำนวนมาก ด้วยขนาดพื้นที่เล็ก มีจำกัด ทำให้ชาวบ้านได้รับความเดือดร้อนจากการกระทำดังกล่าว แต่การจอดรถในซอยแคบหรือจอดริมข้างทางไม่ได้หมายความว่าผิดเสมอไป ต้องย้อนดูระเบียบจราจรว่าพื้นที่นั้นอนุญาตให้สามารถจอดได้หรือไม่ ถึงอย่างไรก็ต้องไม่สร้างความเดือดร้อนให้แก่ผู้อื่น<br/><br/><b>“ชุมชนเมือง-เดลินิวส์” </b>ได้รับเรื่องเรียนจากผู้สัญจรผ่าน <b>ซอยลาดพร้าว 87 </b>โดยซอยนี้มีผู้คนผ่านไปมาเป็นจำนวนมาก เพราะเชื่อมต่อระหว่างถนนลาดพร้าวกับถนนเลียบทางด่วนเส้นประดิษฐ์มนูธรรมได้ ภายในซอยเป็นถนน 2 ช่องจราจร ถือว่าเป็นซอยแคบ ทำให้การจราจรติดขัดสูงสุดเคยยาวกว่า 5 กิโลเมตร โดยเฉพาะช่วงตอนเช้าและตอนเย็น ติดทีระยะทางยาวกว่าครึ่งซอย ไม่มีหน่วยงานหรือเจ้าหน้าที่เข้ามาจัดระเบียบ อำนวยความสะดวกให้ แถมยังมีการอนุญาตให้จอดรถริมข้างทางได้ในวันคู่และวันคี่ ทำให้รถยิ่งติดหนักมากขึ้นกว่าเดิม ตรงจุดที่พบปัญหามากที่สุด เป็นช่วงหัวมุมซอยลาดพร้าว 87 แยก 10 ที่มีผู้คนใช้ผ่านทะลุไปยังซอยลาดพร้าว 101 </p>
      <figure>
        <img src="https://www.dailynews.co.th/admin/upload/20191109/news_YPvMNiDZGo191324_533.jpg?v=20191112064?v=3049"/>
      </figure>
      <p> <br/>ผู้สื่อข่าวจึงสอบถามแล้วแจ้งปัญหาไปยัง <mark><b>นายโกมินทร์ ชินบุตร ผู้อำนวยการเขตวังทองหลาง</b></mark> ได้รับการชี้แจงว่า ภายในซอยลาดพร้าว 87 มี 2 ช่องจราจรและเป็นซอยลึก มีผู้คนพักอาศัยอยู่เป็นจำนวนมาก ทั้งยังเป็นซอยเชื่อมต่อไปยังซอยต่าง ๆจึงมีผู้คนใช้เส้นทางในแต่ละวันไม่ขาดสาย จากที่เคยทำการลงพื้นที่ไปตรวจสอบ พบว่ามีผู้จอดรถริมข้างทางจริง ซึ่งสามารถจอดได้ตามระเบียบจราจรที่กำหนดในลักษณะวันคู่-วันคี่ โดยถ้าจะมีการปรับเปลี่ยนกำหนดจุดจอดรถ จุดห้ามจอด เวลาห้ามจอด ต้องปรึกษากับทางสำนักการจราจรอีกครั้ง เบื้องต้นจะจัดส่งเจ้าหน้าที่เทศกิจลงพื้นที่ไปช่วยดูแลอำนวยความสะดวกให้ พร้อมประสานกับทางงานจราจรเข้าไปช่วยดูแลอีกทาง</p>
      <figure>
        <img src="https://www.dailynews.co.th/admin/upload/20191109/news_pJRAcSDlyF191323_533.jpg?v=20191112064?v=3159"/>
      </figure>
      <p> <br/>สำหรับป้ายห้ามจอดบนท้องถนนมีหลายประเภท ทั้งป้ายห้าม ป้ายอนุญาต ป้ายเตือน บางป้ายแม้มีการอนุญาต แต่พ่วงด้วยตัวหนังสือกับเวลามาด้วย ทำให้เกิดความสับสนกับผู้ใช้รถใช้ถนนว่าสรุปแล้วสามารถหยุดรถหรือจอดรถในบริเวณดังกล่าวได้หรือไม่ ซึ่งการตีความหมายจากการอ่านป้ายจราจรเป็นเรื่องน่าปวดหัวสำหรับคนกรุง บางจุดเป็นพื้นที่ติดต่อกัน มีป้ายคนละรูปแบบ หากเข้าใจผิดมีสิทธิโดนจับปรับกันไปตามระเบียบ <br/> <br/>ผู้ใช้รถใช้ถนนจึงควรศึกษาเรื่องป้ายการจราจรไว้ เพื่อป้องกันการกระทำความผิดกฎจราจร ซึ่งแท้จริงป้ายจราจรมีไว้ช่วยอำนวยความสะดวก แต่หากป้ายอยู่ในบริเวณที่ประชาชนไม่ต้องการ ก็อาจจะสร้างความเดือดร้อนให้แทน เรื่องนี้คงต้องฝากเป็นการบ้านให้หน่วยงานที่เกี่ยวข้อง ตรวจเช็กปัญหา สภาพพื้นที่ก่อนติดตั้งป้ายหรือกำหนดมาตรการต่างๆ เพราะสภาพสังคม สิ่งแวดล้อมเปลี่ยนไป ความแออัดเรื่องการจราจรบนท้องถนน ทั้งถนนใหญ่ ตามตรอกซอกซอย ล้วนสร้างความเดือดร้อน รำคาญใจให้แก่คนในพื้นที่.<br/><br/> </p>
    </article>
  </body>
</html>