<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741039"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:14:00+00:00"/>
    <meta property="og:title" content="&quot;สมรังสี&quot; ลั่นเดินหน้ามาตรการกดดัน &quot;ฮุนเซน&quot;"/>
    <meta property="og:description" content="นายสม รังสี คู่ปรับทางการเมืองคนสำคัญของสมเด็จฮุน เซน กล่าวว่าเตรียมเพิ่มแรงกดดันต่อผู้นำกัมพูชา ที่รวมถึงการจัดการประท้วงทั่วประเทศ แต่ยังมีท่าที 'ลำบากใจ' ต่อแผนการหลายอย่าง ขณะที่นายเกิม สุขา ผู้นำฝ่ายค้าน พบกับเอกอัครราชทูตฝรั่งเศส หลังได้รับการยกเลิกกักบริเวณ"/>
  </head>
  <body>
    <article>
      <h1>"สมรังสี" ลั่นเดินหน้ามาตรการกดดัน "ฮุนเซน"</h1>
      <address>
        <time datetime="2019-11-11T04:14:00+00:00">11 Nov 2019, 04:14</time>
      </address>
      <p>
        <b>นายสม รังสี คู่ปรับทางการเมืองคนสำคัญของสมเด็จฮุน เซน กล่าวว่าเตรียมเพิ่มแรงกดดันต่อผู้นำกัมพูชา ที่รวมถึงการจัดการประท้วงทั่วประเทศ แต่ยังมีท่าที "ลำบากใจ" ต่อแผนการหลายอย่าง ขณะที่นายเกิม สุขา ผู้นำฝ่ายค้าน พบกับเอกอัครราชทูตฝรั่งเศส หลังได้รับการยกเลิกกักบริเวณ</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 11 พ.ย. ว่านายสม รังสี กล่าวเมื่อวันอาทิตย์ ว่าการที่ศาลแขวงกรุงพนมเปญยกเลิกคำสั่งกักบริเวณนายเกิม สุขา ผู้นำฝ่ายค้านคนปัจจุบันของกัมพูชา ซึ่งยาวนานตั้งแต่เดือนก.ย. ปีที่แล้ว เป็นเพราะสมเด็จฮุน เซน กำลังเผชิญกับแรงกดดันจากตะวันตก มากกว่าการ "บริสุทธิ์ใจ" ปล่อยตัวนายเกิม สุขา เพื่อนร่วมอุดมการณ์การเมืองกับนายสม รังสี ในการก่อตั้งพรรคกู้ชาติกัมพูชา ( ซีเอ็นอาร์พี ) ที่ถูกศาลฎีกาสั่งยุบเมื่อเดือนพ.ย. 2560 เนื่องจากการยกเลิกการกักบริเวณนายเกิม สุขา เกิดขึ้นเพียงไม่กี่วันก่อนสหภาพยุโรป ( อียู ) อาจประกาศในสัปดาห์นี้ ว่าจะคงสถานะพิเศษทางการค้าให้แก่กัมพูชา หรือระงับเนื่องจากสถานการณ์การเมืองและสิทธิมนุษยชนในประเทศ<br/> </p>
      <figure>
        <iframe data-src="https://twitter.com/RainsySam/status/1193542563917160448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน นายสม รังสี ซึ่งสามารถเดินทางเข้ามาเลเซียได้เมื่อวันเสาร์ที่ผ่านมา กล่าวด้วยว่าหากผู้นำกัมพูชา "มีความจริงใจ" ที่จะฟื้นฟูเสถียรภาพและภาพลักษณ์ทางการเมือง รัฐบาลพนมเปญควรถอนฟ้องข้อหากบฏต่อนายเกิม สุขา และเพื่อยกระดับแรงกดดันต่อสมเด็จฮุน เซนขึ้นอีกขั้น นายสม รังสี กล่าวว่าฝ่ายต่อต้านรัฐบาลจะจัดการชุมนุมประท้วงทั่วกัมพูชา ควบคู่ไปกับการจัดทำแคมเปญทางการเมืองผ่านเฟซบุ๊ก อย่างไรก็ตาม เป็นที่น่าสังเกตว่า นายสม รังสี บ่ายเบี่ยงตอบคำถามว่า เขาจะเดินทางกลับกัมพูชาได้อย่างไร<br/> <br/>ด้านนายกอย กวง โฆษกกระทรวงการต่างประเทศกัมพูชา กล่าวว่า "ความพยายามปลุกระดม" ของนายสม รังสี "ไร้ประโยชน์" เนื่องจากเจ้าตัว "ไม่อาจรักษาคำมั่นสัญญา" กับกลุ่มผู้สนับสนุน ในการเดินทางกลับกรุงพนมเปญเมื่อวันเสาร์ที่ผ่านมา ซึ่งตรงกับวันชาติของประเทศได้ และนายสม รังสี ทราบดีอยู่แก่ใจว่าการจัดทำกลุยทธ์ต่อต้านสมเด็จฮุน เซน ผ่านสื่อออนไลน์ ไม่มีทางส่งผลดีต่อฝ่ายตัวเอง โดยนายกอย กวง ย้ำว่ารัฐบาลพนมเปญไม่เคยห้ามการเดินทางกลับของนายสม รังสี แต่มี "ความชอบธรรม" ที่จะดำเนินคดีกับอีกฝ่าย ซึ่งเป็น "บุคคลอันตราย" ที่มีพฤติการณ์คุกคามความมั่นคง<br/> </p>
      <figure>
        <iframe data-src="https://twitter.com/voakhmer/status/1193736425260273664?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191111/news_nmSQATpVxR112609_533.jpg?v=201911111810?v=1512"/>
      </figure>
      <p><b>นายเกิม สุขา ผู้นำฝ่ายค้านกัมพูชา เปิดบ้านพักในกรุงพนมเปญ ต้อนรับนางเอวา เหวียน บินห์ เอกอัครราชทูตฝรั่งเศส</b><br/><br/>ในอีกด้านหนึ่ง นายเกิม สุขา เรียกร้องสมเด็จฮุน เซน ถอนฟ้องเขาในทุกข้อหาเช่นกัน ขณะที่มีรายงานว่านางเอวา เหวียน บินห์ เอกอัครราชทูตฝรั่งเศสประจำกรุงพนมเปญ เดินทางมายังบ้านพักของนายเกิม สุขา "เพื่อเยี่ยมเยียน" ด้วย แต่รัฐบาลกัมพูชายังไม่แสดงท่าทีในเรื่องนี้ โดยคำสั่งศาลระบุว่า ยังคงห้ามนายเกิม สุขา "เคลื่อนไหวและยุ่งเกี่ยวทางการเมืองในทุกกรณี".<br/><br/><b>เครดิตภาพ : REUTERS</b></p>
    </article>
  </body>
</html>