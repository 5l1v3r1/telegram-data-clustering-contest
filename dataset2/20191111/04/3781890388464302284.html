<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740908"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:56:00+00:00"/>
    <meta property="og:title" content="'อำนาจ'ยัน304ว่าที่รองผอ.สพท.ได้อบรมแน่"/>
    <meta property="og:description" content="'อำนาจ'รับสพฐ.ตีโจทย์​ไม่แตก เป็นเหตุ​ชะลออบรมว่าที่รองผอ.สพท. ​ ยันไม่ดึงเรื่อง​ ​เสนอ รมว.ศึกษาธิการ แล้ว ​คาดต้นธ.ค.นี้อบรมได้แน่"/>
  </head>
  <body>
    <article>
      <h1>'อำนาจ'ยัน304ว่าที่รองผอ.สพท.ได้อบรมแน่</h1>
      <address>
        <time datetime="2019-11-11T04:56:00+00:00">11 Nov 2019, 04:56</time>
      </address>
      <p>
        <b>"อำนาจ"รับสพฐ.ตีโจทย์​ไม่แตก เป็นเหตุ​ชะลออบรมว่าที่รองผอ.สพท. ​ ยันไม่ดึงเรื่อง​ ​เสนอ รมว.ศึกษาธิการ แล้ว ​คาดต้นธ.ค.นี้อบรมได้แน่</b>
      </p>
      <p>ตามที่สำนักงานคณะกรรมการการศึกษาขั้นพื้นฐาน (สพฐ.) ประกาศผลการประกาศรายชื่อผู้ได้รับการคัดเลือกเพื่อบรรจุและแต่งตั้งให้ดำดํารงตําแหน่งรองผู้อํานวยการสํานักงานเขตพื้นที่การศึกษา(สพท.) สังกัด สพฐ. จำนวน 304 ราย เมื่อวันที่ 15 ส.ค.ที่ผ่านมา ซึ่งผู้ผ่านการคัดเลือกจะต้องเข้ารับการพัฒนาก่อนการบรรจุและแต่งตั้งให้ดำรงตำแหน่งรอง ผอ.สพท.ตามหลักเกณฑ์และวิธีการที่คณะกรรมการข้าราชการครูและบุคลากรทางการศึกษา(ก.ค.ศ.)กําหนด แต่เนื่องจากได้มีการชะลอการอบรมพัฒนาออกไป ซึ่งสร้างความไม่พอใจให้แก่ผู้ผ่านการคัดเลือก และเกรงว่าจะมีดึงเรื่องไว้ เพื่อรอการปรับปรุงโครงสร้างกระทรวงศึกษาธิการ ที่อาจจะไม่แต่งตั้งผู้บริหารเขตพื้นที่การศึกษาเพิ่ม นั้น ดร.อำนาจ วิชยานุวัติ รักษาราชการแทนเลขาธิการคณะกรรมการการศึกษาขั้นพื้นฐาน(กพฐ.) กล่าวว่า ที่ล่าช้าไม่ใช่เป็นการดึงเรื่อง แต่ขณะนี้ตนได้เสนอเรื่องการจัดอบรมและพัฒนาก่อนการบรรจุและแต่งตั้งรองผอ.สพท.ดังกล่าว ไปถึง นายณัฏฐพล ทีปสุวรรณ รมว.ศึกษาธิการ แล้ว คาดว่าจะไม่ขัดข้อง โดยเสนอหลักสูตรการจัดอบรมและพัฒนาที่มีความเข้มข้นและทันสมัย โดยเฉพาะเรื่องของภาษาอังกฤษ ดิจิทัล ความเป็นผู้นำทั้งด้านวิชาการและการบริหาร เพื่อให้ทุกคนมีความรู้ความเข้าใจเรื่องการเปลี่ยนของสังคมโลกยุคใหม่ให้มากที่สุด<br/><br/>“เหตุผลที่ล่าช้า ต้องยอมรับว่า เพราะเรารับโจทย์มาจาก รมว.ศึกษาธิการ แต่เราไม่เข้าใจ ตีโจทย์ไม่แตก จึงต้องกลับมาหาข้อมูลและปรับปรุงใหม่ โดย รมว.ศึกษาธิการ บอกว่า ในการจัดอบรมและพัฒนาให้หาสถาบันที่สามารถพัฒนาบุคลากรให้มีศักยภาพ ต้องสามารถสอนให้รู้จักการแสวงหาองค์ความรู้ ไม่ใช่มาในลักษณะของการบรรยาย ซึ่งตอนที่เราเสนอไปครั้งแรกก็ยังไม่ได้ตามโจทย์ จึงต้องการกลับมาทำให้ และตอนนี้ก็ได้นำเสนอไปแล้ว เพื่อให้ รมว.ศึกษาธิการให้คำแนะนำ ซึ่งหากเห็นชอบก็สามารถดำเนินการได้ทันที เพราะตอนนี้หลักสูตรทุกอย่างพร้อมหมดแล้ว โดยคาดว่าจะสามารถจัดอบรมได้ประมาณ ต้นเดือนธันวาคมนี้”ดร.อำนาจ กล่าว.</p>
    </article>
  </body>
</html>