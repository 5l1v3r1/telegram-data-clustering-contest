<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741034"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:50:00+00:00"/>
    <meta property="og:title" content="'พายุนากรี'ขึ้นฝั่งที่'นาตรัง' กระทบไทยเจอทั้งฝนทั้งหนาว"/>
    <meta property="og:description" content="อุตุฯเตือน”พายุนากรี”ขึ้นฝั่ง”นาตรัง”เวียดนาม มีผลกระทบฝนฟ้าคะนองใน 10 จังหวัด ตั้งแต่วันที่ 11-13 พ.ย. ขณะที่”เหนือ-อีสาน”อุณหภูมิจะลดลง 3-5 องศาเซลเซียส ภาคกลาง-ตอ.อากาศเย็น"/>
  </head>
  <body>
    <article>
      <h1>'พายุนากรี'ขึ้นฝั่งที่'นาตรัง' กระทบไทยเจอทั้งฝนทั้งหนาว</h1>
      <address>
        <time datetime="2019-11-11T04:50:00+00:00">11 Nov 2019, 04:50</time>
      </address>
      <p>
        <b>อุตุฯเตือน”พายุนากรี”ขึ้นฝั่ง”นาตรัง”เวียดนาม มีผลกระทบฝนฟ้าคะนองใน 10 จังหวัด ตั้งแต่วันที่ 11-13 พ.ย. ขณะที่”เหนือ-อีสาน”อุณหภูมิจะลดลง 3-5 องศาเซลเซียส ภาคกลาง-ตอ.อากาศเย็น</b>
      </p>
      <p>เมื่อวันที่ 11 พ.ย.นายภูเวียง ประคำมินทร์  อธิบดีกรมอุตุนิยมวิทยา ประกาศกรมอุตุนิยมวิทยา "พายุระดับ 3 (โซนร้อน) “นากรี” (มีผลกระทบในช่วงวันที่ 11-13 พฤศจิกายน 2562)"ฉบับที่ 22 ลงวันที่ 11 พฤศจิกายน 2562 พายุระดับ 3 (โซนร้อน) “นากรี” ได้เคลื่อนขึ้นฝั่งแล้วบริเวณเมืองนาตรัง ประเทศเวียดนามเมื่อคืนนี้เวลาประมาณ 01.00 น. (11 พ.ย. 2562) และเมื่อเวลา 04.00 น. มีศูนย์กลางอยู่ที่ละติจูด 12.5 องศาเหนือ ลองจิจูด 109.0 องศาตะวันออก พายุนี้กำลังเคลื่อนตัวทางตะวันตกด้วยความเร็ว 20 กิโลเมตรต่อชั่วโมง มีความเร็วลมสูงสุดใกล้ศูนย์กลางประมาณ 75 กิโลเมตรต่อชั่วโมง คาดว่าจะอ่อนกำลังลงเป็นพายุดีเปรสชันและหย่อมความกดอากาศต่ำอย่างรวดเร็วบริเวณตอนใต้ของประเทศลาว<br/><br/>สำหรับผู้ที่จะเดินทางไปประเทศเวียดนามและลาว ขอให้ตรวจสอบสภาพอากาศก่อนออกเดินทางด้วย โดยพายุนี้จะส่งผลกระทบต่อลักษณะอากาศของประเทศไทยในช่วงวันที่ 11-13 พ.ย. 2562 ทำให้มีฝนเล็กน้อยถึงปานกลางบางพื้นที่บริเวณจังหวัดมุกดาหาร ยโสธร อำนาจเจริญ อุบลราชธานี ศรีสะเกษ สุรินทร์ สระแก้ว ระยอง จันทบุรี และตราด อนึ่ง ในช่วงวันที่ 13-15 พ.ย. 2562 บริเวณความกดอากาศสูงกำลังค่อนข้างแรงอีกระลอกจากประเทศจีน จะแผ่เสริมลงมาปกคลุมประเทศไทยตอนบน ทำให้บริเวณดังกล่าวมีฝนฟ้าคะนองเกิดขึ้นในระยะแรก โดยจะเริ่มจาก</p>
      <figure>
        <img src="https://www.dailynews.co.th/admin/upload/20191111/news_cYySFJoBAs105750_533.jpg?v=20191111145?v=7413"/>
      </figure>
      <p>ภาคตะวันออกเฉียงเหนือและภาคตะวันออกก่อน ส่วนภาคกลางและภาคเหนือจะได้รับผลกระทบในระยะต่อไป  หลังจากนั้นอุณหภูมิจะลดลงกับมีลมแรง โดยบริเวณภาคเหนือและภาคตะวันออกเฉียงเหนือจะมีอากาศเย็นถึงหนาว อุณหภูมิจะลดลง 3-5 องศาเซลเซียส บริเวณยอดดอยและยอดภูมีอากาศหนาวอุณหภูมิต่ำสุด 8-12 องศาเซลเซียส<br/><br/>ส่วนภาคกลางและภาคตะวันออกมีอากาศเย็น อุณหภูมิจะลดลง 2-4 องศาเซลเซียส ขอให้ประชาชนบริเวณประเทศไทยตอนบนดูแลสุขภาพเนื่องจากอากาศที่หนาวเย็นลงในช่วงเวลาดังกล่าวไว้ด้วย<br/>สำหรับมรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น ลักษณะเช่นนี้ทำให้ภาคใต้ มีฝนตกหนักบางพื้นที่ ส่วนบริเวณอ่าวไทยมีคลื่นสูง 1-2 เมตร บริเวณที่มีฝนฟ้าคะนองมีคลื่นสูงมากกว่า 2 เมตร<br/><br/>ขอให้ชาวเรือบริเวณดังกล่าวเดินเรือด้วยความระมัดระวัง และควรหลีกเลี่ยงการเดินเรือบริเวณที่มีฝนฟ้าคะนองไว้ด้วย จึงขอให้ประชาชนติดตามประกาศกรมอุตุนิยมวิทยาอย่างใกล้ชิดต่อไป ประชาชนสามารถติดตามข้อมูลที่เว็บไซต์กรมอุตุนิยมวิทยา https://www.tmd.go.th หรือ สายด่วนพยากรณ์อากาศ 1182 ได้ตลอด 24 ชั่วโมง ประกาศ ณ วันที่ 11 พฤศจิกายน พ.ศ. 2562 เวลา 05.00 น. กรมอุตุนิยมวิทยาจะออกประกาศฉบับต่อไป ในวันที่ 11 พฤศจิกายน พ.ศ. 2562 เวลา 11.00 น.</p>
      <figure>
        <img src="https://www.dailynews.co.th/admin/upload/20191111/news_VfwepREZiV105759_533.jpg?v=20191111145?v=8243"/>
      </figure>
      <p> </p>
    </article>
  </body>
</html>