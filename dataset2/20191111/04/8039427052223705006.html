<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=951709"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T04:11:56+00:00"/>
    <meta property="og:title" content="కబళించిన కెరటాలు"/>
    <meta property="og:description" content="ADVT"/>
  </head>
  <body>
    <article>
      <h1>కబళించిన కెరటాలు</h1>
      <address>
        <time datetime="2019-11-11T04:11:56+00:00">11 Nov 2019, 04:11</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b> సముద్ర స్నానాల్లో విషాదం</b>
        </li>
        <li>
          <b> ఇద్దరు మృతి.. ముగ్గురు గల్లంతు</b>
        </li>
      </ul>
      <p><b>పోర్టు కళింగపట్నం(గార), కందుకూరు, నవంబరు 10:</b> కార్తీకమాస సముద్ర స్నానాలకు వెళ్లిన ఇద్దరు యువకులను కెరటాలు కబళించాయి. శ్రీకాకుళంలోని ఓ ప్రైవేటు జూనియర్‌ కాలేజీలో ఇంటర్మీడియట్‌ రెండో సంవత్సరం విద్యార్థులు ఆరుగురు... గార మండలంలోని పోర్టు కళింగపట్నం బీచ్‌లో స్నానాలకు వచ్చారు. వీరిలో ఎల్‌.రాజసిన్హా ఒడ్డున ఉండగా, మిగిలిన వారు స్నానానికి వెళ్లారు. అలల ఉధృతికి వీరు సముద్రంలో కొట్టుమిట్టాడుతుండగా మెరైన్‌ పోలీసులతో పాటు మరికొందరు యువకులు వారిని రక్షించే ప్రయత్నం చేశారు. అయినా వారిలో నలుగురు మునిగిపోయారు. షేక్‌ అబిద్‌ అనే విద్యార్థిని మాత్రం క్షేమంగా ఒడ్డుకు చేర్చారు. సమాచారం తెలుసుకున్న ఆ విద్యార్థుల తల్లిదండ్రులు, కుటుంబసభ్యులు సంఘటనా స్థలానికి చేరుకుని కన్నీరుమున్నీరుగా విలపించారు. పోలీస్‌ సిబ్బంది సంఘటనా స్థలానికి చేరుకొని వివరాలు సేకరించారు. సీహెచ్‌.ప్రవీణ్‌కుమార్‌రెడ్డి, కె.సంజయ్‌కుమార్‌, ఏ.సుధీర్‌, వై.నారాయణ పండా గల్లంతైనట్లు తోటి విద్యార్థులు పేర్కొన్నారు. వీరిలో సుధీర్‌ మృతదేహం లభ్యమైంది. మిగతా వారికోసం మెరైన్‌ సిబ్బంది గాలిస్తున్నారు.</p>
      <p> </p>
      <p>
        <b>మీరు వెళ్లండి... నేనొస్తానంటూ..</b>
      </p>
      <p>ప్రకాశం జిల్లా పాకాల తీరంలో కెరటాల ఉధృతికి పి.సి.పల్లి మండలం పోతవరం గ్రామానికి చెందిన ఎర్రంరెడ్డి నాగమోహన్‌రెడ్డి(20) ప్రాణాలు కోల్పోయాడు. పోలీసుల కథనం ప్రకారం.. నాగమోహన్‌రెడ్డి కనిగిరిలో ఎలక్ర్టీషియన్‌గా పనిచేస్తున్నాడు. ఆదివారం సెలవు కావడంతో తన పెద్దమ్మ కుమార్తె శిరీష, మేనకోడలు మౌనికను తీసుకొని సముద్ర స్నానానికి వచ్చాడు. వారితో కలిసి సముద్రంలో మునుగుతూ... సెల్ఫీలు తీసుకున్నాడు. అనంతరం ఆ ఇద్దరినీ ఒడ్డుకు పంపి నాగమోహన్‌ మాత్రం ఈదుకుంటూ కొద్దిగా లోపలికి వెళ్లాడు. ఆ తర్వాత గల్లంతయ్యాడు. విషయం తెలుసుకున్న మెరైన్‌ పోలీసులు, మత్స్యకారులు అక్కడికి చేరుకొని గాలింపు ప్రారంభించారు. సాయంత్రం ఐదు గంటల సమయంలో నాగమోహన్‌ మృతదేహం లభ్యమైంది. పోస్టుమార్టం కోసం పోలీసులు దానిని కందుకూరు ఆసుపత్రికి తరలించి కేసు దర్యాప్తు చేస్తున్నారు.</p>
    </article>
  </body>
</html>