<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741032"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:30:00+00:00"/>
    <meta property="og:title" content="รับมืออนาคตแม่น้ำโขง ท่ามกลางตัวแปรที่คุมไม่ได้"/>
    <meta property="og:description" content="แม่น้ำโขงไม่ได้ไหลผ่านเข้ามาในแผ่นดินไทยเลย หากไหลเลียบเป็นเส้นแบ่งพรมแดนประเทศเพื่อนบ้านผ่านภาคเหนือและภาคอีสาน 8 จังหวัด"/>
  </head>
  <body>
    <article>
      <h1>รับมืออนาคตแม่น้ำโขง ท่ามกลางตัวแปรที่คุมไม่ได้</h1>
      <address>
        <time datetime="2019-11-11T04:30:00+00:00">11 Nov 2019, 04:30</time>
      </address>
      <p>
        <b>แม่น้ำโขงไม่ได้ไหลผ่านเข้ามาในแผ่นดินไทยเลย หากไหลเลียบเป็นเส้นแบ่งพรมแดนประเทศเพื่อนบ้านผ่านภาคเหนือและภาคอีสาน 8 จังหวัด</b>
      </p>
      <p>แม่น้ำโขงมีบทบาทสำคัญต่อชุมชนไทยริมแม่น้ำโขง ทั้งการเพาะปลูก การประมง การอุปโภคบริโภค และการท่องเที่ยว แต่เมื่อประเทศที่แม่น้ำโขงไหลผ่านเข้าไปในแผ่นดิน ลุกขึ้นมาใช้ประโยชน์จากน้ำโขงอย่างจริงจัง อาทิ จีนก่อสร้างเขื่อนกั้นแม่น้ำโขงตอนบนหลายแห่ง สปป.ลาวสร้างเขื่อนผลิตกระแสไฟฟ้าทางแม่น้ำโขงตอนล่าง  ทั้งในรูปเขื่อนทดน้ำและเขื่อนกักเก็บน้ำ แม่น้ำโขงก็เปลี่ยนบริบทเดิมโดยสิ้นเชิง เป็นบริบทใหม่ที่สร้างความอกสั่นขวัญแขวนให้กับหลายชาติ รวมทั้งไทย โดยเฉพาะฤดูแล้งที่มาเยือนขณะนี้ที่ระดับแม่น้ำโขงต่ำมากและแห้งอย่างไม่เคยปรากฏมาก่อน</p>
      <figure>
        <img src="https://www.dailynews.co.th/admin/upload/20191111/news_oAcCvWHqqA104319_533.jpg?v=201911130410?v=7234"/>
      </figure>
      <p>               <br/>ดร.สมเกียรติ ประจำวงษ์  เลขาธิการสำนักงานทรัพยากรน้ำแห่งชาติ (สทนช.) กล่าวยืนยันว่า ระดับน้ำโขงที่ลดลงอย่างมาก เป็นผลจาก 3 ปัจจัยหลัก ทั้งการก่อสร้างเขื่อนในจีนและในลาว โดยเฉพาะปริมาณฝนที่น้อยมากในฤดูฝนที่ผ่านมา ก่อนหน้านี้ จีนลดการระบายน้ำจากเขื่อนจิ่งหงที่กั้นแม่น้ำโขง ทำให้ระดับแม่น้ำโขงลดลง โดยให้เหตุผลว่า ต้องการปิดซ่อมระบบเสาส่งไฟฟ้า หลังจากนั้น สปป.ลาวลดบานประตูเขื่อนไซยะบุรีกักเก็บน้ำไว้ในลำน้ำโขง เพื่อเตรียมการเดินเครื่องผลิตกระแสไฟฟ้า ทำให้ระดับน้ำโขงลดลงอีก<br/>               <br/>สปป.ลาวยังมีโครงการสร้างเขื่อนผลิตกระแสไฟฟ้าอีกหลายแห่ง รวมทั้งเขื่อนหลวงพระบางที่จะก่อสร้างหลังจากเขื่อนไซยะบุรีเปิดดำเนินการ ประเด็นที่น่าสนใจอย่างยิ่ง จีนและไทย เป็นแหล่งปล่อยน้ำท่าลงสู่แม่น้ำโขงในสัดส่วน 17% ใกล้เคียงกัน ในขณะ สปป.ลาวจะมากถึง 40%</p>
      <figure>
        <img src="https://www.dailynews.co.th/admin/upload/20191111/news_XGnCItpYct104320_533.jpg?v=201911130410?v=6663"/>
      </figure>
      <p>               <br/>ดร.สมเกียรติยอมรับว่า หาก สปป.ลาวก่อสร้างเขื่อนกักเก็บน้ำในลำน้ำสาขาแม่น้ำโขงของลาวเองก็จะยิ่งสร้างความกังวลให้กับสถานการณ์น้ำของแม่น้ำโขง  เท่ากับปริมาณน้ำท่าที่จะปล่อยลงมาสนับสนุนแม่น้ำโขงจะยิ่งน้อยลงไป กระทบต่อประเทศที่อยู่บริเวณแม่น้ำโขงตอนล่าง ไม่ว่ากัมพูชาและเวียดนามที่เป็นปลายทางแม่น้ำโขง กระทั่งประเทศไทยด้วย</p>
      <figure>
        <img src="https://www.dailynews.co.th/admin/upload/20191111/news_qeCKzZIcSS104320_533.jpg?v=201911130410?v=5007"/>
      </figure>
      <p>               <br/>“สปป.ลาวมีแผนก่อสร้างเขื่อนทั้งในลำน้ำโขงโดยตรง และในลำน้ำสาขาที่ไหลลงแม่น้ำโขง ประเทศที่อยู่บริเวณแม่น้ำโขงตอนล่างย่อมหวั่นไหวผลกระทบแน่นอน”<br/> <br/>เลขาธิการ สทนช. กล่าวว่า สทนช. พยายามพัฒนาข้อมูลการจัดการน้ำในแม่น้ำโขง ทำหน้าที่เป็นศูนย์ข้อมูลกลาง เพราะประเทศไทยตั้งอยู่ระหว่างแม่น้ำโขงตอนบนกับตอนล่าง และไม่มีแม่น้ำโขงไหลผ่าพื้นที่ในประเทศ  ทั้งนื้เพื่อให้ประเทศที่อยู่บริเวณแม่น้ำโขงตอนล่างได้รับข้อมูลดังกล่าว สำหรับบริหารจัดการน้ำของตนเอง  ที่ผ่านมาได้รับความร่วมมือด้วยดีจากจีน และ สปป.ลาว ในการแจ้งการระบายน้ำจากเขื่อนการผลิตกระแสไฟฟ้า</p>
      <figure>
        <img src="https://www.dailynews.co.th/admin/upload/20191111/news_XWxITvWMFC104321_533.jpg?v=201911130410?v=3710"/>
      </figure>
      <p>               <br/>“อย่างตอนนี้ ลาวกำลังเริ่มผลิตกระแสไฟฟ้าเขื่อนไซยะบุรี  เราก็ต้องการข้อมูลการเปิด-ปิดเขื่อนเพื่อวางแผนจัดการน้ำล่วงหน้า  เพราะยังไงก็ต้องกระทบแม่น้ำโขงตอนล่าง โดยเฉพาะช่วงเริ่มผลิตกระแสไฟฟ้า ส่วนจีนก็แจ้งว่า พยายามช่วยลดผลระทบจากเขื่อนอยู่แล้ว แต่ก็ยังไม่วายถูกกล่าวหาติเตียน” ดร.สมเกียรติกล่าว<br/>               <br/><br/> </p>
    </article>
  </body>
</html>