<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/obsazene-ordinace-sen-zni-z-obci-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T04:23:00+00:00"/>
    <meta property="og:title" content="Obsazené ordinace? Sen, zní z obcí. V Adamově skončili zubaři, náhrada chybí"/>
    <meta property="og:description" content="Řada ordinací pediatrů, obvodních lékařů a zubařů zeje ve zdravotních střediscích v kraji prázdnotou. Starostové se shodují, že jde o obrovský problém."/>
  </head>
  <body>
    <article>
      <h1>Obsazené ordinace? Sen, zní z obcí. V Adamově skončili zubaři, náhrada chybí</h1>
      <address><time datetime="2019-11-11T04:23:00+00:00">11 Nov 2019, 04:23</time> by <a rel="author">Iva Haghofer ,Redakce</a></address>
      <p>Pediatrička odchází do důchodu, zubaři mají stop stav a gynekolog dojíždí do několika ordinací i v okolních městech. Toto je aktuální situace v Bučovicích na Vyškovsku, jak ji Deníku Rovnost popsala obyvatelka Aneta Ehrenbergerová. Problémy téhož typu trápí i většinu menších měst a větších obcí v kraji.</p>
      <p>Prázdnou ordinaci mají nyní i ve víc než dvoutisícových Rakvicích na Břeclavsku. „Zubařka, která k nám dojížděla z Brna, odešla v červnu do důchodu. Přestože jsme situaci začali řešit už minulou zimu, dosud se nám její místo nahradit nepodařilo,“ přiblížil starosta Radek Průdek.</p>
      <figure>
        <img src="https://g.denik.cz/68/b1/svatomartinsky-mikulov-vino-akce-lide-oslavy-svaty-martin-15_denik-150-3x2.jpg"/>
      </figure>
      <aside>
        <a href="https://breclavsky.denik.cz/zpravy_region/svatomartinsky-mikulov-dospeli-ochutnavaji-vina-deti-zajima-zahradka-hus-a-koz-20191109.html">Svatomartinský Mikulov: dospělí ochutnávají vína, dětí zajímá zahrádka hus a koz Přečíst článek ›</a>
      </aside>
      <p>Ten spojil síly s vedením Velkých Bílovic a Velkých Pavlovic, kteří mají tytéž starosti. „Nový zubař by mohl sídlit v Bílovicích a být společný pro všechny tři obce. Nadšený z toho nejsem. Co jsem na světě, byly u nás vždy všechny ordinace obsazené,“ řekl Průdek.</p>
      <p><b>problémy s prázdnými ordinacemi v kraji</b><br/>- Zubaři chybějí v Adamově na Blanensku, ve Veselí nad Moravou na Hodonínsku i v Rakvicích a Velkých Bílovicích na Břeclavsku.<br/>- Praktika shánějí v Ratíškovicích na Hodonínsku, dětského lékaře ve Velkých Pavlovicích na Břeclavsku.</p>
      <p>Velkobílovická starostka Lenka Grofová poznamenala, že si jsou s kolegy vědomí závažnosti situace a snaží se ji řešit. „Ve hře je hned několik variant, které jsme se zastupitely navrhli, a o kterých nyní diskutujeme s potencionálním zubařem. Jde především o to, jaké podmínky k provozování ordinace by pro něj byly přijatelné. Koncem listopadu bychom měli znát již definitivní způsob řešení,“ nastínila Grofová.</p>
      <p>Praktického lékaře pro dospělé stále hledají také v Ratíškovicích na Hodonínsku. Nastoupit by mohl od nového roku. „Paní doktorka, která je už v důchodu, pouští dospělou klientelu a nechává si jen děti. Oznámili jsme proto, že máme tisíc obyvatel, kteří by rádi přešli k jinému lékaři,“ uvedla před časem radní Anna Hubáčková.</p>
      <p>Mimo jiné také zmínila, že lékař, který se o pronájem ordinace zajímal, měl podmínku. A to, aby mu ji město vybavilo. O podobných pobídkách hovořil i starosta Průdek. „Probírali jsme s kolegy možnost, jak motivovat lékaře, aby k nám přišel ordinovat. Rád bych zdůraznil, že obce svou iniciativou v tomto případě suplují funkci státu,“ podotkl Průdek.</p>
      <figure>
        <img src="https://g.denik.cz/66/c8/dum-prirody-hodonin-jiny-autor_denik-150-3x2.jpg"/>
      </figure>
      <aside>
        <a href="https://hodoninsky.denik.cz/zpravy_region/dum-prirody-nejdriv-za-dva-roky-20191108.html">Dům přírody? Nejdřív za dva roky Přečíst článek ›</a>
      </aside>
      <p>Bezvýchodnost situace si uvědomuje i krajský radní pro zdravotnictví Milan Vojta. „S nedostatkem ambulantních lékařů se setkáváme při jednáních s radnicemi po celém kraji. Přestože nejsme odpovědní za zajištění zdravotní péče, snažíme se pomoci. Dodáváme kontakty na lékaře, kteří plánují zřízení vlastní praxe a propagujeme poptávku obcí a měst na lékařských fakultách,“ uvedl.</p>
      <p>Nynější problém je podle něj daný demografickou situací. „Průměrný věk praktických lékařů v kraji je 59 let. Je zároveň nejvyšší v celé zemi. Podobně je tomu i u zubařů,“ překvapil Vojta.</p>
      <p>Před časem skončili dva stomatologové v bezmála pětitisícovém Adamově na Blanensku. Plnohodnotná náhrada za ně zatím není. „Mám za to, že je to systémový problém ministerských úředníků a také pojišťoven. O to, aby lidé měli dostupnou lékařskou péči, se musí v první řadě postarat stát, ne město. Pobídky a dotace ze strany obce podle mě nic neřeší. Problém vidím také v systému vzdělávání. Nejen lékařů, ale i dalšího zdravotního personálu,“ poznamenal tamní starosta Roman Pilát.</p>
      <figure>
        <img src="https://g.denik.cz/2/68/pardubice_koleje_vlak_smrt_nehoda_denik-150-3x2.jpg"/>
      </figure>
      <aside>
        <a href="https://blanensky.denik.cz/nehody/vlak-z-brna-srazil-v-adamove-nekolik-lidi-spoje-nabiraji-zpozdeni-20191109.html">Vlak z Brna srazil v Adamově pětiletou dívku a matku. Pohybovaly se v kolejišti Přečíst článek ›</a>
      </aside>
      <p>Menší města a obce nejsou pro zubaře příliš atraktivní adresa. Vzhledem k menšímu počtu movitějších pacientů, kteří si mohou dovolit dražší zákroky. A pokud tam chtějí bydlet, tak často i kvůli rozsahu a dostupnosti služeb.</p>
      <p>Na hranici možností přivádí nárůst pacientů ordinace praktického lékaře Karla Hulána, který ordinuje v obcích jižně od Znojma, například Chvalovicích a Šatově. „Dokud ještě ordinujeme dva, stále to zvládáme, ale blížíme se hranici možností. Setkáváme se už i s tím, že se k nám snaží zaregistrovat mladí a zdraví lidé, které odmítli znojemští praktici, kteří už mají další pacienty přijímat nemohou,“ řekl Hulán.</p>
      <figure>
        <img src="https://g.denik.cz/37/c2/nehoda-auto-strecha0917-03s-clone_denik-150-3x2.jpg"/>
      </figure>
      <aside>
        <a href="https://znojemsky.denik.cz/nehody/skoncila-hlavou-dolu-ridicka-se-prevratila-s-autem-na-strechu-20191109.html">Skončila hlavou dolů. Řidička se převrátila s autem na střechu Přečíst článek ›</a>
      </aside>
      <p>Sám ještě ve své praxi hodlá pokračovat. „Jednou ale budu muset skončit a pro jednoho by pak už byl nás obvod asi příliš velký. A sehnat praktického lékaře na venkov není úplně snadné. Atestovaní praktici jsou, ale dávají přednost spíše městům,“ dodal Hulán.</p>
    </article>
  </body>
</html>