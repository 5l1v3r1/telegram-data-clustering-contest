<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741042"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T04:16:00+00:00"/>
    <meta property="og:title" content="กกพ.มอบของขวัญปีใหม่ สั่งตรึงค่าไฟรอบม.ค.-เม.ย.63"/>
    <meta property="og:description" content="กกพ.ส่งความสุขผู้ใช้ไฟรับปีใหม่ผู้ใช้ไฟเฮลั่น! มอบของขวัญปีใหม่ 2563 ก่อนใคร สั่งตรึงค่าเอฟทีที่ -11.60 สต.ต่อหน่วย ส่งผลค่าไฟฟ้างวดเดือน ม.ค.- เม.ย.63 คงเดิมมุ่งเน้นลดภาระค่าครองชีพของประชาชน และช่วยให้เศรษฐกิจโดยรวมของประเทศปรับตัวดีขึ้น          "/>
  </head>
  <body>
    <article>
      <h1>กกพ.มอบของขวัญปีใหม่ สั่งตรึงค่าไฟรอบม.ค.-เม.ย.63</h1>
      <address>
        <time datetime="2019-11-11T04:16:00+00:00">11 Nov 2019, 04:16</time>
      </address>
      <p>
        <b>กกพ.ส่งความสุขผู้ใช้ไฟรับปีใหม่ผู้ใช้ไฟเฮลั่น! มอบของขวัญปีใหม่ 2563 ก่อนใคร สั่งตรึงค่าเอฟทีที่ -11.60 สต.ต่อหน่วย ส่งผลค่าไฟฟ้างวดเดือน ม.ค.- เม.ย.63 คงเดิมมุ่งเน้นลดภาระค่าครองชีพของประชาชน และช่วยให้เศรษฐกิจโดยรวมของประเทศปรับตัวดีขึ้น          </b>
      </p>
      <p>น.ส.นฤภัทร อมรโฆษิต เลขาธิการสำนักงานคณะกรรมการกำกับกิจการพลังงาน (สำนักงาน กกพ.) ในฐานะโฆษก กกพ. เปิดเผยว่า คณะกรรมการกำกับกิจการพลังงาน (กกพ.) ให้คงอัตราค่าไฟฟ้าผันแปร (ค่าเอฟที)สำหรับการเรียกเก็บเดือนม.ค. – เม.ย.63 จำนวน -11.60 สตางค์ต่อหน่วย ส่งผลให้ค่าไฟฟ้าเฉลี่ยอยู่ที่ 3.64 บาทต่อหน่วย ต่ออีก 4 เดือน (ไม่รวมภาษีมูลค่าเพิ่ม) โดยคาดว่าจะใช้เงินประมาณ 6,869 ล้านบาท ในการบริหารจัดการค่าเอฟที<br/><br/>ทั้งนี้เงินในการบริหารจัดการเอฟทีในงวดม.ค.- เม.ย.63 มาจากเงินที่ได้จากค่าปรับกรณีโรงไฟฟ้าไม่สามารถปฏิบัติได้ตามสัญญาและกรณีขาดส่งก๊าซธรรมชาติ จำนวน 264.97 ล้านบาท และส่วนที่เหลือประมาณ 6,604 ล้านบาท มาจากการกำกับฐานะการเงินให้เป็นไปตามเกณฑ์ที่ กกพ.กำหนด ซึ่งเป็นผลจากการประมาณการค่าเชื้อเพลิงในงวดปัจจุบัน (ก.ย.- ธ.ค.62) เทียบกับราคาค่าเชื้อเพลิง ณ ปัจจุบัน ยังต่ำกว่าที่ประมาณการที่ตั้งไว้และทำให้ยังมีเงินคงเหลือในการบริหารจัดการค่าเอฟที</p>
      <figure>
        <img src="https://www.dailynews.co.th/admin/upload/20191111/news_zwQHniEErk112749_533.jpg?v=20191111124?v=9585"/>
      </figure>
      <p>“แนวโน้มปัจจัยหลายตัวที่ส่งผลกระทบต่อค่าเอฟทีปรับตัวดีขึ้นกว่างวดก่อนอาทิ ราคาก๊าซที่มีแนวโน้มลดลง อัตราแลกเปลี่ยนที่แข็งค่าขึ้น ถึงแม้จะยังไม่ทำให้ค่าเอฟทีปรับลดลงได้ในทันทีแต่ก็ทำให้ กกพ. สามารถบริหารจัดการค่าเอฟทีได้ดีขึ้น และด้วยความตระหนักถึงการมุ่งลดภาระค่าครองชีพของประชาชนและการสนับสนุนภาวะเศรษฐกิจโดยรวมให้ปรับตัวดีขึ้นกกพ.ยังคงต้องบริหารจัดการค่าเอฟทีต่อเนื่องและมีมติตรึงค่าเอฟทีต่ออีก 4 เดือน”</p>
    </article>
  </body>
</html>