<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/napoli-furto-nell-auto-zielinsky-48-ore-l-assalto-casa-allan-l-ipotesi-un-segnale-489d9f8c-04cb-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Napoli, furto nell’auto di Zielinski (48 ore dopo l’assalto a casa di Allan). L’ipotesi di un «segnale»"/>
    <meta property="og:description" content="I timori di un legame con le tifoserie dopo le contestazioni ai calciatori. Due giorni fa era stata svaligiata la casa di Allan"/>
  </head>
  <body>
    <article>
      <h1>Napoli, furto nell’auto di Zielinski (48 ore dopo l’assalto a casa di Allan). L’ipotesi di un «segnale»</h1>
      <h2>I timori di un collegamento con le tifoserie dopo le contestazioni contro i calciatori. Due giorni fa era stata svaligiata la casa di Allan</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Fulvio Bufi</a></address>
      <p>NAPOLI — Non è tanto la gravità degli episodi che stanno accadendo a fare paura, quanto il loro possibile significato. Un tentativo di furto in appartamento a Napoli non è una cosa rara. E ancora più frequente è che venga rubato qualcosa da un’auto lasciata in sosta dove non c’è grande movimento di passanti. Però se la casa e l’auto appartengono a calciatori del Napoli o alle loro mogli, e se quei calciatori sono al centro di una contestazione diventata all’improvviso incandescente, allora il discorso cambia. Più che fatti di microcriminalità quei furti — tentati o riusciti — possono diventare messaggi. <br/><br/>Ed è questo che vuole capire il pool reati da stadio della Procura di Napoli, coordinato dal procuratore aggiunto Sergio Amato, al quale il capo dell’ufficio, Giovanni Melillo, ha affidato il coordinamento delle indagini sull’<a href="https://www.corriere.it/sport/19_novembre_09/napoli-ladri-villa-allan-dei-leader-dell-ammutinamento-ritiro-ad7429e0-032b-11ea-99f9-9c588e5b4be4.shtml">effrazione avvenuta la scorsa settimana in casa del centrocampista brasiliano del Napoli Allan</a>, e sul furto dell’impianto stereo e del navigatore dalla Smart della moglie di un altro centrocampista azzurro, il polacco <b>Piotr Zielinski</b>. <br/><br/>L’altra mattina la signora Laura aveva portato il suo labrador a correre sulla spiaggia di Varcaturo, non lontano dal quartier generale del Napoli a Castel Volturno. Quando è tornata alla sua auto ha trovato il finestrino destro sfondato e l’interno visibilmente danneggiato. Può essere stata opera di comunissimi ladri, ma la coincidenza, con il clima che si respira intorno alla squadra resta inquietante, tanto più se le coincidenze sono due. <br/><br/>(Leggi anche: <a href="https://www.corriere.it/sport/19_novembre_11/napoli-allan-insigne-mogli-hanno-paura-lasciano-casa-0ac404ec-04cd-11ea-83e5-874bd48f0bf6.shtml">Da Allan a Insigne, le mogli hanno paura e lasciano casa</a>)<br/><br/>Che ci siano gruppi di tifosi mobilitati contro i calciatori dopo la decisione dell’intera squadra di boicottare il ritiro deciso dalla società, è chiaro dalla scorsa settimana. Il cosiddetto <a href="https://www.corriere.it/sport/19_novembre_06/napoli-giocatori-non-rispettano-ritiro-imposto-presidente-de-laurentiis-ancelotti-vanno-casa-66dfdd38-005d-11ea-90df-c7bf97da0906.shtml">ammutinamento</a> c’è stato una settimana fa, <a href="https://www.corriere.it/sport/calcio/coppe/champions/notizie/napoli-salisburgo-1-1-haaland-spaventa-lozano-rimedia-ottavi-vicini-69c5d1fc-0011-11ea-86c6-d2f1a0d8af2e.shtml">dopo il pareggio in Champions con il Salisburgo</a>. Due giorni più tardi i giocatori sono stati accolti al San Paolo, dove era in programma un pressoché inedito allenamento aperto al pubblico, da striscioni e cori ostili, e altri striscioni sono comparsi poi in vari punti della città. <br/><br/>Chi, per attività investigativa, conosce le dinamiche delle curve non si sorprende: ormai il rapporto tra calciatori e certi gruppi ultrà è diretto. Non necessariamente di amicizia o di frequentazione, ma attraverso i social. E in momenti di crisi ci vuole un attimo a passare dal messaggio virtuale a quello reale, anche minaccioso. Ciò che in parte sorprende, invece, è che chi oggi attacca i giocatori, insultandoli in allenamento e fischiandoli in partita, abbia preso a farlo non quando il Napoli ha iniziato a deludere dimostrandosi inadeguato alla corsa scudetto (e cioè almeno da quattro giornate di campionato), ma quando la squadra ha disobbedito agli ordini del presidente <b>De Laurentiis</b>. Sorprende perché tra il padrone del Napoli e certi tifosi non è mai corso buon sangue, e le critiche più pesanti sono sempre state contro di lui. Ora, seppure restando sempre distanti, si ritrovano dalla stessa parte: quella di chi contesta le scelte dei giocatori.</p>
    </article>
  </body>
</html>