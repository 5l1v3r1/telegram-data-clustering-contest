<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/financial-times-addio-lionel-barber-nuova-direttrice-roula-khalaf-5f2e7246-0537-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Financial Times, addio Lionel BarberLa nuova direttrice è Roula Khalaf"/>
    <meta property="og:description" content="È la prima donna a dirigere il quotidiano. Esperta di Medio Oriente, già vicedirettrice, rimpiazza Barber che era al timone dal 2005"/>
  </head>
  <body>
    <article>
      <h1>Financial Times, addio Lionel Barber<br/>La nuova direttrice è Roula Khalaf</h1>
      <h2>È la prima donna a dirigere il quotidiano londinese. Esperta di Medio Oriente, già vicedirettrice, rimpiazza Barber che firmava la testata dal 2005</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Irene Soave</a></address>
      <p>Lionel Barber lascia la direzione del Financial Times, che guidava da 14 anni. Al suo posto, alla guida del quotidiano finanziario, subentra la sua vice, Roula Khalaf, di origini libanesi, esperta di politica estera e di Medio Oriente: sarà la prima donna a firmare il giornale dal 1884, anno della sua fondazione.</p>
      <p>Khalaf è vicedirettrice del quotidiano finanziario dal 2016, e ne ha gestito per anni la rete di corrispondenti — un centinaio, da tutto il mondo. Esperta di Medio Oriente, ha coperto la guerra in Iraq e le primavere arabe; al Financial Times lavora dal 1995. Prima faceva parte della redazione del quindicinale economico Forbes: un suo articolo è anche citato da Jordan Belfort, protagonista del film di Martin Scorsese The Wolf of Wall Street, come «l’articolo insolente di una giornalista che mi dipinse come una sorta di Robin Hood cattivo, che ruba ai ricchi per dare a se stesso e alla sua banda». Khalaf è anche interpretata nel film (2013) dall’attrice Sandra Nelson. Ha comunicato di avere accettato la direzione oggi con un tweet: «Sono elettrizzata», ha scritto. «Che privilegio seguire il grande Lionel Barber».</p>
      <p>Lionel Barber, direttore molto amato e già corrispondente da Washington e Bruxelles, ha lasciato «il miglior lavoro da giornalista del mondo» (così lo ha descritto) con una lettera alla redazione. La sua carriera di 34 anni al giornale finirà in gennaio, dopo un periodo di 14 anni «anche tumultuosi» al timone. Barber, 64 anni, ha accompagnato il giornale in una transizione delicata: quella dalla pubblicità cartacea a quella digitale, e ha sviluppato un bacino di più di un milione di abbonati di cui il 75% digitali: una ricetta riuscita finora solo al quotidiano londinese. Barber ha potenziato allo stesso tempo le pagine di Esteri, che sono diventate un punto di riferimento internazionale per la lettura della geopolitica. «È stato», ha twittato, «un privilegio e un piacere. Congratulazioni a Roula».</p>
    </article>
  </body>
</html>