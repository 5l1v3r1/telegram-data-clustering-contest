<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820190.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T22:21:00+00:00"/>
    <meta property="og:title" content="ترامپ: به دنبال نفر سوم داعش هستیم"/>
    <meta property="og:description" content="به گزارش ایرنا، دونالد ترامپ روز دوشنبه در آئین گرامیداشت روز کهنه سربازان آمریکایی که در میدان مدیسون نیویورک برگزار شد، افزود: نیویورک همیشه الگوی مقاومت کشور ما بوده است. در ابتدا، بریتانیایی‌ آمده بودند تا ما را ضعیف و خفه کنند اما نمی دانستند نیویورک با وطن پرستی در برابر آنها مقاومت خواهد کرد."/>
  </head>
  <body>
    <article>
      <h1>ترامپ: به دنبال نفر سوم داعش هستیم</h1>
      <address>
        <time datetime="2019-11-11T22:21:00+00:00">11 Nov 2019, 22:21</time>
      </address>
      <p>رئیس جمهوری آمریکا بر تداوم مبارزه با تروریسم خود ساخته تاکید کرد و مدعی شد با کشته شدن البغدادی و نفر دوم داعش، اکنون به دنبال نفر سوم این گروه تروریستی هستیم.</p>
      <p>به گزارش ایرنا، دونالد ترامپ روز دوشنبه در آئین گرامیداشت روز کهنه سربازان آمریکایی که در میدان مدیسون نیویورک برگزار شد، افزود: نیویورک همیشه الگوی مقاومت کشور ما بوده است. در ابتدا، بریتانیایی‌ آمده بودند تا ما را ضعیف و خفه کنند اما نمی دانستند نیویورک با وطن پرستی در برابر آنها مقاومت خواهد کرد.<br/>وی به حملات ۱۱ سپتامبر هم اشاره کرد و ادامه داد: در سپتامبر ۲۰۰۱ همه جهان شاهد وحشتی بود که در نیویورک ایجاد شد اما ما با روحیه ای تزلزل ناپذیر و اراده‌ای راسخ مقاومت کردیم.</p>
      <p>رئیس جمهوری آمریکا اضافه کرد: ما عهد می کنیم این واقعه را هرگز فراموش نکنیم. از بخش های آمریکا تا کوه‌های افغانستان و بیابان‌های عراق،  روحیه آمریکایی باعث شده است تا بر خودکامگان تاریخ غلبه کنیم، علیه کمونیست بایستیم و با تروریسم مبارزه کنیم.</p>
      <p>ترامپ با اشاره به مرگ ابوبکر البغدادی سرکرده گروه تروریستی داعش گفت: نفر دوم این گروه هم مرده است و اکنون به دنبال نفر سوم این گروه تروریستی هستیم. این‌ها شانسی برای مواجهه با قدرت ارتش آمریکا ندارند.</p>
      <p>وی افزود: با اینکه نمی توانیم دین خود را به طو کامل به کهنه سربازان ادا کنیم اما باید عهد کنیم مراقب آنهایی باشیم که در جنگ بوده اند. عهد می کنیم همواره کهنه سربازانمان را گرامی بداریم. ما باید حراست کنیم کاری که نسل‌ها مبارزان جانشان را فدا کردند، ما از آزادی وارزش و میهن خود دفاع می کنیم.</p>
      <p>در آمریکا روز ۱۱ نوامبر مصادف با ۲۰ آبان ماه به عنوان روز گرامیداشت کهنه سربازان آمریکایی و آنهایی که از نیروی نظامی بازنشسته شده اند، نام گذاری شده است.</p>
    </article>
  </body>
</html>