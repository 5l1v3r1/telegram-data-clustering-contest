<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Treball-enroca-macrocentre-FP_0_2342765758.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:30:49+00:00"/>
    <meta property="og:title" content="Treball s’enroca en el macrocentre de FP"/>
    <meta property="og:description" content="La conselleria proposa un segon concurs o gestionar-lo públicament"/>
  </head>
  <body>
    <article>
      <h1>Treball s’enroca en el macrocentre de FP</h1>
      <h2>La conselleria proposa un segon concurs o gestionar-lo públicament</h2>
      <address>
        <time datetime="2019-11-11T22:30:49+00:00">11 Nov 2019, 22:30</time>
      </address>
      <p>“Considerem una mala notícia per al sector que cap empresa hagi decidit presentar la seva proposta per a aquest projecte que tan rellevant ha de ser per al nostre país”. Amb aquestes paraules i via comunicat, el departament de Treball lamentava ahir, tal com va avançar fa sis dies l’ARA, que el concurs del macrocentre de formació professional (FP) de l’automoció ubicat a Martorell hagi quedat desert.</p>
      <p>El motiu principal d’aquesta manca de candidats és, segons van explicar fonts coneixedores del cas, les sancions (de fins a 50.000 euros) previstes en el plec del concurs en cas que l’empresa guanyadora incomplís les obligacions dels serveis de formació. A més, segons les mateixes fonts, les bases -elaborades pel Servei d’Ocupació de Catalunya, el titular de l’equipament- no responien a les necessitats del sector de l’automoció.</p>
      <p>Treball, a banda de lamentar la manca de candidats, també va anunciar ahir la “convocatòria urgent” d’una reunió amb els cinc departaments implicats en el centre, Presidència, Vicepresidència, Economia, Educació i Empresa, per tractar quin ha de ser el pròxim pas. Les sortides que proposa la conselleria de Chakir el Homrani són una gestió pública conjunta amb el seu departament i Educació o impulsar una nova licitació.</p>
      <p>El president del Clúster de la Indústria d’Automoció de Catalunya, Josep Maria Vall, va assegurar en declaracions a l’ARA que el fracàs d’aquesta licitació demostra que “es va fer malament, de manera precipitada i sense consensuar”.</p>
      <p>Tant el directiu del clúster com l’alcalde de Martorell, Xavier Fonollosa, van fer una crida perquè s’opti per fer una nova licitació però aquest cop “amb la participació del sector de l’automoció”. Alhora, van qualificar de “despropòsit” que la gestió l’acabin portant Treball i Educació. “Aquesta opció no servirà per impulsar el sector i canviarà el sentit amb el qual es va crear el centre”, va deixar clar Vall.</p>
      <h3>Dues pròrrogues fallides</h3>
      <p>El concurs que ha quedat desert es va convocar el 31 de juliol després de discrepàncies entre les diferents conselleries implicades i conflictes jurídics, ja que l’Ajuntament de Martorell ha requerit el retorn dels terrenys, que són de titularitat municipal, pel retard que hi ha hagut en la licitació.</p>
      <p>El concurs proposava una concessió de 25 anys i un preu de licitació de 2,53 milions d’euros i donava com a termini per presentar candidatures el 30 de setembre. Arribada la data, i davant la manca propostes, el SOC va optar per fer una primera pròrroga fins al 30 d’octubre. Però, com que tampoc es va presentar cap empresa, encara se’n va fer una segona, que va acabar divendres passat, i que confirma que el centre seguirà buit com a mínim durant uns mesos més.</p>
    </article>
  </body>
</html>