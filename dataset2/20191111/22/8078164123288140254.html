<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/tooba-reclutatrice-dell-isis-che-ora-turchia-vuole-espellere-68da400a-055e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Tooba, la reclutatrice dell’Isis che ora la Turchia vuole espellere"/>
    <meta property="og:description" content="La giovane britannica ha convinto coetanee e coetanei ad unirsi allo Stato islamico. Vedova tre volte, presa dai curdi, evasa e poi finita nelle mani dei turchi, ora potrebbe tornare a casa. «Giudicatemi in Gran Bretagna»"/>
  </head>
  <body>
    <article>
      <h1>Tooba, la reclutatrice dell’Isis che ora la Turchia vuole espellere</h1>
      <h2>Di origini francesi ma cittadinanza britannica, la giovane ha convinto coetanee e coetanei ad unirsi allo Stato islamico. Rimasta vedove tre volte, catturata dai curdi, evasa e poi finita nelle mani dei turchi, ora potrebbe tornare a casa. «Voglio essere giudicata in Gran Bretagna»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Marta Serafini</a></address>
      <p>«Voglio andare a casa, voglio vedere la mia famiglia. Ma se non ci riesco, voglio rifugiarmi in Turchia». Parola Tooba Gondal, una delle foreign fighters dell’Isis più celebri.</p>
      <figure>
        <img src="https://images2.corriereobjects.it/methode_image/2019/11/12/Esteri/Foto%20Esteri%20-%20Trattate/download-kDqE--192x144@Corriere-Web-Sezioni.jpg"/>
      </figure>
      <h4>
        <a href="https://www.corriere.it/dataroom-milena-gabanelli/isis-siria-iraq-foreign-fighters-curdi-guerra-medioriente-jihad-jihadisti/cae03bf0-18de-11e9-890c-6459c9cbcb3c-va.shtml">Dataroom</a>
      </h4>
      <h4>
        <a href="https://www.corriere.it/dataroom-milena-gabanelli/isis-siria-iraq-foreign-fighters-curdi-guerra-medioriente-jihad-jihadisti/cae03bf0-18de-11e9-890c-6459c9cbcb3c-va.shtml">Che fine hanno fatto i foreign fighters di Isis?</a>
      </h4>
      <p><b>Venticinque anni, passaporto francese ma molto nota in Gran Bretagna </b>dove ha reclutato alcune ragazze e soprattutto famigerate per essere una delle cacciatrici di reclute per l’Isis più attive in rete, dopo essere passata in Siria, Tooba Gondal alias Umm Muthanna al-Britaniyah dopo la caduta di Baghouz viene rinchiusa nel campo di Ain Issa nel nord est della Siria. A metà ottobre, in seguito ai raid turchi sul campo che hanno permesso l’evasione a 785 detenuti, la giovane fugge. Ma cade nelle mani di un altro gruppo jihadista a 20 miglia dal confine turco che probabilmente la utilizza in uno scambio di prigionieri. Ora Tooba Gondal sarebbe una delle 11 persone che Ankara ha annunciato lunedì mattina di voler espellere in Francia, nell’ambito di una più ampia operazione di rimpatri forzati, anche laddove i Paesi di origine non dovessero dare il consenso.</p>
      <figure>
        <img src="https://images2.corriereobjects.it/methode_image/2019/11/12/Esteri/Foto%20Esteri%20-%20Trattate/35E5991500000578-3671824-image-m-39_1467500125065-kDqE-U3150842341599GGI-593x443@Corriere-Web-Sezioni.jpg?v=201911121748"/>
        <figcaption>Una delle immagini postate da Tooba in rete</figcaption>
      </figure>
      <p><b>Pur essendo nata in Francia, Tooba ha pochi legami con la sua patria </b>di origine ed è molto più nota in Gran Bretagna. Studentessa della Goldsmith University di Londra, dapprima si converte all’Islam. Poi inizia un percorso di radicalizzazione che la porta ad unirsi all’Isis, come molte altre giovani europee e a partire per la Siria nel 2015. Da lì inizia la caccia in rete di nuove donne (e uomini) per convincerli ad unirsi alla sua causa. Non risparmia nemmeno la sorella minore. Tra le sue reclute più celebri, si ritiene ci sia anche un’altra studentessa londinese piuttosto nota: Shamima Begum, fuggita in Siria all’età di 15 anni ed ora detenuta nel campo di Al Hol. Dopo essere passata anche lei nei territori controllati dall’Isis, Tooba resta vedova tre volte, ha diversi figli con jihadisti britannici e russi. Ma non solo. Il suo nome attira l’attenzione per la fervente attività di propaganda in rete, con tanto di foto che la mostrano completamente velata mentre imbraccia un kalashnikov. Durante le sue campagne di reclutamento definisce il Regno Unito un «Paese sporco». Poi una volta che l’Isis viene sconfitto chiede di tornare a casa. «Voglio affrontare la giustizia in un tribunale britannico. Vorrei riscattarmi Vorrei che la Gran Bretagna accettasse le mie scuse e mi desse un’altra possibilità», dichiara al Telegraph in un’intervista a metà ottobre.</p>
      <figure>
        <img src="https://images2.corriereobjects.it/methode_image/2019/11/12/Esteri/Foto%20Esteri%20-%20Trattate/download-kDqE--192x144@Corriere-Web-Sezioni.jpg"/>
      </figure>
      <h4>
        <a href="http://reportage.corriere.it/esteri/2016/cospiratrici-e-sostenitrici-chi-sono-le-nuove-jihadiste/">L’inchiesta</a>
      </h4>
      <h4>
        <a href="http://reportage.corriere.it/esteri/2016/cospiratrici-e-sostenitrici-chi-sono-le-nuove-jihadiste/">Le donne dell’Isis</a>
      </h4>
      <figure>
        <img src="https://images2.corriereobjects.it/methode_image/2019/11/12/Esteri/Foto%20Esteri%20-%20Trattate/tooba-gondal-isis-matchmaker-1808773-kDqE-U31508423415990sB-140x180@Corriere-Web-Sezioni.jpg?v=201911121748"/>
      </figure>
      <p><b>Nelle prigioni turche ci sono 1.201 foreign fighter del Califfato</b>, mentre almeno altri 287, in gran parte stranieri, sono stati catturati nel nord della Siria dall’inizio dell’offensiva turca contro le milizie curde il 9 ottobre. Gondal non è l’unica ad essere stata inserita nell’ordine di espulsione annunciato dal presidente Erdogan in persona. Con lei ci sono Amandine Le Coz, Nawel Hassani e Sarah Ali Mehenni e i loro figli. Altre giovani francesi imprigionate nel campo di Aïn Issa poi fuggite. Non è stata ancora fissata una data per il ritorno di queste quattro donne e dei loro sette figli. Ma si parla di un rientro imminente. E di processi per queste donne di cui bisognerà stabilire le responsabilità.</p>
    </article>
  </body>
</html>