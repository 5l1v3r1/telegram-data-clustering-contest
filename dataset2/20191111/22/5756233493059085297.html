<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621048/%D8%A7%DA%AF%D8%B1-%DA%A9%D8%B3%DB%8C-%D9%85%D8%A7%D9%84-%D9%85%D8%B1%D8%AF%D9%85-%D8%B1%D8%A7-%D8%AE%D9%88%D8%B1%D8%AF-%D9%86%D8%A8%D8%A7%DB%8C%D8%AF-%D8%B4%D9%81%D8%A7%D9%81-%D8%A7%D8%B9%D9%84%D8%A7%D9%85-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T22:57:00+00:00"/>
    <meta property="og:title" content="اگر کسی مال مردم را خورد، نباید شفاف اعلام شود؟"/>
    <meta property="og:description" content="غلامعلی رجایی فعال سیاسی اصلاح طلب گفت: فکر می‌کنم صحبت‌های دیروز آقای روحانی در یزد، نقطه عطفی در موضع گیری‌های او بود. زیرا ایشان حرف‌هایی را که مکررا از سوی آقای جهانگیری درباره اختلاس‌ها و دزدی‌های میلیارد دلاری گفته می‌شد، بار دیگر مطرح کرده و از قوه‌قضاییه خواسته تا در قبال این مسأله پاسخگو باشد."/>
  </head>
  <body>
    <article>
      <h1>اگر کسی مال مردم را خورد، نباید شفاف اعلام شود؟</h1>
      <address>
        <time datetime="2019-11-11T22:57:00+00:00">11 Nov 2019, 22:57</time>
      </address>
      <p>
        <i>غلامعلی رجایی فعال سیاسی اصلاح طلب گفت: فکر می‌کنم صحبت‌های دیروز آقای روحانی در یزد، نقطه عطفی در موضع گیری‌های او بود. زیرا ایشان حرف‌هایی را که مکررا از سوی آقای جهانگیری درباره اختلاس‌ها و دزدی‌های میلیارد دلاری گفته می‌شد، بار دیگر مطرح کرده و از قوه‌قضاییه خواسته تا در قبال این مسأله پاسخگو باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سخنان رئیس جمهور که به گفته برخی تحلیلگران بسیار صریح بوده، واکنش هایی نیز به همراه داشته است. در ادامه تحلیل برخی از سیاسیون را می خوانید.</p>
      <p>آیت الله علی اکبر مسعودی خمینی عضو جامعه مدرسین با اشاره به افرادی که با سر دادن شعارهایی در مخالفت با روحانی می دادند گفت: آنطور که من شنیدم آنها ۱۰ تا ۳۰ نفر دانشجو یا دانش آموز بودند. این افراد را نباید به پای انقلاب، مردم یزد و سایر جاها گذاشت. انقلاب الان به تمام معنا همدلی و همفکری احتیاج دارد. فکر می کنم آقای روحانی کار بیجایی نکرد و گمان می کنم خود یزدی ها باید به آن آقایان بگویند که حالا وقت این مسائل نیست؛ حالا وقت برادری و یکدلی است.</p>
      <figure>
        <img src="https://aftabnews.ir/files/fa/news/1398/8/20/358078_147.jpg"/>
      </figure>
      <p>این عضو جامعه مدرسین حوزه علمیه قم در ارتباط با اظهارات روحانی در خصوص شفاف سازی در مبارزه با فساد گفت: چه کسی مخالف این است که انسان با فساد مبارزه کند؟ فکر می کنم همه این مسائل به ضرر انقلاب و مردم ایران است. همه اینها باید هم شفاف باشد و هم برادرانه انجام شود و هم بی نظر باشد. همه اینها باید رعایت شود. امام خمینی مرتب گوشزد می کرد که برای خدا صحبت کنید. برای اسلام صحبت کنید. من را کنار بگذارید و ما را بگیرید.</p>
      <p>وی افزود: همه ما باید شفاف صحبت کنیم و کار کنیم و خداپسندانه باشد. اگر سر سوزنی هوای نفس در آن باشد نه دنیا به درد ما می خورد و نه آخرت؛ چه قوه قضاییه، چه ریاست جمهوری چه مراجع تقلید و چه مردم عادی. اگر برای رضای غیر از خدا باشد نه فایده دنیایی دارد و نه آخرتی.</p>
      <p>این عضو جامعه مدرسین با تاکید بر شفافیت گفت: اگر کسی دزدی کرد، مال مردم را خورد یا بیت المال را از بین برد چرا نباید شفاف بگوییم؟ اگر من هم باشم باید شفاف بگویند که فلانی هم چنین کار خلافی را مرتکب شده است. چند نکته درباره سخنان</p>
      <p>نکات مثبت سخنان دیروز روحانی از نگاه عباس عبدی</p>
      <p>عباس عبدی تحلیلگر سیاسی نیز طی تحلیل کوتاهی در خصوص سخنانی دیروز رئیس جمهور روحانی در یزد گفت: من انگیزه ایشان را نمی‌دانم و قطبی شدن را هم به نفع مردم و جامعه نمی‌دانم، ولی در سخنان دیروز آقای روحانی چند نکته مثبت بود: اول، گزارش دقیق دادن درباره ۱۸ میلیارد دلار که امیدواریم باقیمانده یک میلیاردی آن را هم بزودی روشن کنند. دوم، پرداختن به «موارد مشخص» است. این امر گرچه خوب بود ولی به نظرم باید تا حالا گزارش رسمی و کتبی آن را همزمان با دادن به دستگاه قضایی به اطلاع مردم نیز می‌رساند. و بطور مرتب خواهان پیگیری قضایی آن می‌شد.</p>
      <p>غلامعلی رجایی: روحانی احساس می کند باید در مقابل مردم پاسخگو باشد</p>
      <p>غلامعلی رجایی فعال سیاسی اصلاح طلب گفت: فکر می‌کنم صحبت‌های دیروز آقای روحانی در یزد، نقطه عطفی در موضع گیری‌های او بود. زیرا ایشان حرف‌هایی را که مکررا از سوی آقای جهانگیری درباره اختلاس‌ها و دزدی‌های میلیارد دلاری گفته می‌شد، بار دیگر مطرح کرده و از قوه‌قضاییه خواسته تا در قبال این مسأله پاسخگو باشد.</p>
      <p>وی افزود: درباره این صحبت‌های آقای روحانی چند نکته مطرح است. نکته اول اینکه به نظر می‌رسد وقتی آقای روحانی می‌بیند سمت و سوی برخوردها بیشتر با دولت بوده یا اینکه هنوز به شکایات دولت به ویژه در مواردی که آقای جهانگیری بازگو کرده، رسیدگی نشده، تشخیص داده تا این مسائل را برای مردم بازگو کند. زیرا با اینکه در برخی پرونده ها برای مجرم حکم اعدام صادر شده اما باید پرسید اصل پول کجاست؟ بی تردید بیشتر این فسادها ربطی به دولت فعلی ندارد به دولت پیشین مربوط می شود.</p>
      <p>این فعال سیاسی اصلاح طلب گفت: اصل حرف آقای رئیس جمهور به این برمی‌گردد که قوه قضائیه نباید گزینشی برخورد کند. بلکه باید در راستای تحقق عدالت، هم دانه درشت‌ها را ببیند هم دانه‌ریزها را. و صرفا رویکردش متوجه این نباشد که تنها با برادر رئیس جمهور، برادر معاون اول، داماد وزیر یا دختر وزیر سابق که به دولت مربوط می شوند، برخورد کند. البته گفته شده که با برخی قضات فاسد نیز برخورد شده ولی به نظر می رسد دولت نسبت به مطالباتی که از قوه قضائیه دارد، پاسخ کافی نگرفته است و لازم دانسته که آن مطالبات را بار دیگر مطرح کند.</p>
      <p>شاید آقای روحانی به ورطه بی پاسخی و ناامیدی رسیده باشد</p>
      <p>وی ادامه داد: البته من این رویکرد را نمی‌پسندم که روسای دو قوه بخواهند در منظر عام حرف‌های خود را مطرح کنند. بلکه بهتر است با هم بنشینند و حرف‌هایشان را بزنند و اگر نتوانستند همدیگر را قانع کنند به رهبری منتقل نمایند. این کار درستی نیست که آنها در میان افکار عمومی سوال ایجاد کنند. زیرا مردم ممکن است تنها بخشی از پاسخ را بدانند یا اصلا ندانند. بنابراین نمی‌توانند داور خوبی باشند. اگر چه تکرار مطالبات از سوی دولت کاری خوب است و ابعادی را روشن می‌کند، ولی در عین حال جای آن در میان افکار عمومی نیست.</p>
      <p>رجایی گفت: مطرح ساختن این مباحث در میان افکار عمومی از سوی رئیس‌جمهور، نشان می دهد که دولت از پیگیری این پرونده‌ها از جانب دستگاه قضایی ناامید شده و روی به تکرار آن در میان افکار عمومی آورده است. شاید آقای روحانی به ورطه بی پاسخی و ناامیدی رسیده و احساس کرده باید این بحث ها را با مردم در میان گذارد. فراموش نکنیم که رئیس جمهور منتخب مردم است و باید همواره به مردم پاسخگو باشد.</p>
    </article>
  </body>
</html>