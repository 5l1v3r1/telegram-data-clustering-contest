<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_12/tennis-atp-finals-nadal-perde-contro-zverev-macche-infortunio-ho-giocato-male-berrettini-1edc45ec-0519-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Atp Finals, Nadal perde contro Zverev: «Macché infortunio, ho giocato male»"/>
    <meta property="og:description" content="Tennis, lo spagnolo sconfitto all’esordio al Master: mercoledì dovrà battere Medvedev nella rivincita della finale di New York altrimenti addio numero uno"/>
  </head>
  <body>
    <article>
      <h1>Atp Finals, Nadal perde contro Zverev: «Macché infortunio, ho giocato male»</h1>
      <h2>Tennis, lo spagnolo sconfitto all’esordio al Master: mercoledì dovrà battere Medvedev nella rivincita della finale di New York altrimenti addio numero uno</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Gaia Piccardi, inviata a Londra</a></address>
      <p>Il numero uno del mondo che perde all’esordio di un torneo fa sempre notizia. Se quel numero uno è Rafa Nadal e il torneo sono le Atp Finals, poi, la notizia è doppia. Tra Sasha Zverev e Nadal, non c’è partita. 6-2 6-4 e il campione in carica riparte da Londra esattamente come aveva terminato. In trionfo.</p>
      <p><b>Zverev, con la vittoria sullo spagnolo, completa la personalissima collezione di scalpi pesanti al Master di fine anno: Federer e Djokovic (semifinale e finale 2018), Nadal (2019).</b> Mentre per Rafa, che un infortunio aveva tenuto in stand by fino alla vigilia del torneo, continua la maledizione: terza sconfitta consecutiva alle Atp Finals dopo Djokovic (finale 2015) e Goffin (2017). E il torneo diventa un rischiatutto: se non batte Medvedev mercoledì nella rivincita della bellissima finale di New York, Nadal vedrà il Master e la poltrona di numero uno evaporarsi all’orizzonte. Zavorrato da pessime percentuali in ogni settore del match, Rafa come sua abitudine non ha cercato alibi per a sconfitta: «Nessun dolore ai muscoli addominali. Possiamo cercare scuse per questo kappaò ma la verità è che tra 48 ore dovrò giocare molto meglio sennò sono nei guai. Questa è la vita: non sempre le cose possono andarti bene».</p>
      <p><b>Impietoso il parere di Jim Courier, grande ex diventato commentatore: «Contro Zverev il dritto peggiore che io abbia mai visto giocare a Rafa».</b> Non ha tutti i torti: 14 i vincenti di Zverev con quel colpo, soltanto 3 quelli dell’irriconoscibile spagnolo.</p>
    </article>
  </body>
</html>