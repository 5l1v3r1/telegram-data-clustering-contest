<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639509/%D8%A7%DB%8C%D8%B1%D8%A7%D9%86-%D8%AF%D8%B1-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D9%81%D8%B1%D8%A7%D9%86%D8%B3%D9%87-%D9%88-%D8%A7%DB%8C%D8%AA%D8%A7%D9%84%DB%8C%D8%A7-%D8%B1%D8%A7-%D9%BE%D8%B4%D8%AA-%D8%B3%D8%B1-%DA%AF%D8%B0%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T22:22:00+00:00"/>
    <meta property="og:title" content="ایران در تولید فولاد، فرانسه و ایتالیا را پشت سر گذاشت"/>
    <meta property="og:description" content="وزیر صنعت، معدن و تجارت گفت: تولید فولاد ایران در چند سال گذشته با رشد خوبی مواجه بوده و از رتبه ۱۳ جهانی به رتبه ۱۰ ارتقاء یافته‌ایم."/>
  </head>
  <body>
    <article>
      <h1>
        <a href="https://www.bultannews.com/fa/news/639509/%D8%A7%DB%8C%D8%B1%D8%A7%D9%86-%D8%AF%D8%B1-%D8%AA%D9%88%D9%84%DB%8C%D8%AF-%D9%81%D9%88%D9%84%D8%A7%D8%AF-%D9%81%D8%B1%D8%A7%D9%86%D8%B3%D9%87-%D9%88-%D8%A7%DB%8C%D8%AA%D8%A7%D9%84%DB%8C%D8%A7-%D8%B1%D8%A7-%D9%BE%D8%B4%D8%AA-%D8%B3%D8%B1-%DA%AF%D8%B0%D8%A7%D8%B4%D8%AA">ایران در تولید فولاد، فرانسه و ایتالیا را پشت سر گذاشت</a>
      </h1>
      <h2>وزیر صنعت، معدن و تجارت گفت: تولید فولاد ایران در چند سال گذشته با رشد خوبی مواجه بوده و از رتبه ۱۳ جهانی به رتبه ۱۰ ارتقاء یافته‌ایم.</h2>
      <address><time datetime="2019-11-11T22:22:00+00:00">11 Nov 2019, 22:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رضا رحمانی در مراسم افتتاح کارخانه ۸۰۰ هزارتنی آهن اسفنجی در بافت استان کرمان افزود: از سوی وزارت صنعت، معدن و تجارت برای ایجاد زنجیره متوازن<b> فلزات اساسی</b> در سطح کشور برنامه‌ریزی کاملی انجام شده است و نتایج آن در حال پیگیری جدی است.</p>
      <p>وی ادامه داد: توان ما در حوزه فولاد در سطح کشور کامل شده و از مرحله مهندسی، اجرا، ساخت و بهره برداری می توانیم تمام مراحل مورد نیاز را در داخل کشور تامین کنیم.</p>
      <p>او اعلام کرد: سال گذشته رشد تولید فولاد در سطح دنیا حدود ۳.۵ درصد بوده و این آمار برای کشورمان بیش از ۶.۵ درصد بوده است. بالغ بر ۶۲ درصد تولید فولاد خاورمیانه به ایران اختصاص دارد و برای افزایش سهم تولیدی خود طرح تفصیلی کاملی داریم.</p>
      <p>وزیر صنعت، معدن و تجارت با اشاره به برنامه جامع وزارت صمت برای توسعه معادن در بخش اکتشافات گفت: تا پیش از این بالغ بر ۲۰ هزار کیلومتر مربع و اکتشافات معدنی در استان کرمان انجام شده بود که امسال با ماموریت تعریف شده برای ایمیدرو حدود ۲۰ هزار کیلومتر مربع اکتشافات معدنی دیگر نیز در دستور کار است.</p>
      <p>وی در پایان خاطرنشان کرد: از تمامی سرمایه‌گذاران داخلی و خارجی دعوت می‌کنیم با توجه به ظرفیت ها و فرصت های بسیار خوب حوزه معادن در سطح کشورمان، به این بخش نگاه جدی تری داشته باشند و در طرح های جدید مشارکت کنند.</p>
    </article>
  </body>
</html>