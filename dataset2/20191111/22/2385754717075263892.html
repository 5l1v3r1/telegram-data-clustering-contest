<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596890/tramp-ta-gegonota-sti-volivia-dinoun-othisi-sti-dimokratia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T22:44:00+00:00"/>
    <meta property="og:title" content="Τραμπ: Τα γεγονότα στη Βολιβία δίνουν ώθηση στη δημοκρατία"/>
    <meta property="og:description" content="Ο πρόεδρος των ΗΠΑ Ντόναλντ Τραμπ δήλωσε σήμερα ότι η παραίτηση του Έβο Μοράλες από τον προεδρικό θώκο της Βολιβίας διαφυλάσσει τη δημοκρατία σε αυτήν τη..."/>
  </head>
  <body>
    <article>
      <h1>Τραμπ: Τα γεγονότα στη Βολιβία δίνουν ώθηση στη δημοκρατία</h1>
      <address><time datetime="2019-11-11T22:44:00+00:00">11 Nov 2019, 22:44</time> by <a rel="author">SigmaLive</a></address>
      <p><b>Ο πρόεδρος των ΗΠΑ Ντόναλντ Τραμπ δήλωσε σήμερα ότι η παραίτηση του Έβο Μοράλες από τον προεδρικό θώκο της Βολιβίας διαφυλάσσει τη δημοκρατία σε αυτήν τη χώρα και στέλνει ένα μήνυμα στα "παράνομα καθεστώτα" στη Βενεζουέλα και τη Νικαράγουα.<br/></b> <br/>"Η παραίτηση χθες του προέδρου της Βολιβίας Έβο Μοράλες αποτελεί μια σημαντική στιγμή για τη δημοκρατία στο δυτικό ημισφαίριο", σημείωσε ο Τραμπ σε μια ανακοίνωση.<br/> <br/>"Οι ΗΠΑ χαιρετίζουν τον λαό της Βολιβίας που ζήτησε την ελευθερία και τις ένοπλες δυνάμεις της Βολιβίας που σεβάστηκαν τον όρκο τους να μην προστατεύουν μονάχα ένα πρόσωπο, αλλά το Σύνταγμα της Βολιβίας" επισήμανε ο Αμερικανός πρόεδρος.<br/> <br/>"Αυτά τα γεγονότα στέλνουν ένα ισχυρό μήνυμα στα παράνομα καθεστώτα στη Βενεζουέλα και τη Νικαράγουα ότι η δημοκρατία και η βούληση των πολιτών θα θριαμβεύουν πάντα".<br/> <br/>Την ίδια ώρα, ένας υψηλόβαθμος αξιωματούχος του Στέιτ Ντιπάρτμεντ είπε ότι η Ουάσιγκτον καλεί όλες τις πλευρές στη Βολιβία να "κάνουν ένα βήμα πίσω", να απέχουν από τη βία, να τηρήσουν το κράτος δικαίου.<br/> <br/>Επιπλέον, σύμφωνα με τον ίδιο, οι ΗΠΑ δεν θεωρούν ότι η παραίτηση Μοράλες είναι πραξικόπημα, τη θεωρούν ως έκφραση του λαού της Βολιβίας που έχει κουραστεί από την αδιαφορία της κυβέρνησης προς τη βούλησή του.<br/> <br/>Ο αξιωματούχος του αμερικανικού ΥΠΕΞ προέτρεψε το κοινοβούλιο της Βολιβίας να συγκληθεί το συντομότερο για να κάνει δεκτή την παραίτηση Μοράλες και να ακολουθήσει τις επιταγές του συντάγματος για την πλήρωση του πολιτικού κενού.<br/> <br/>Οι ΗΠΑ, εξάλλου, σύμφωνα με τον ίδιο, δεν έχουν καμία προτίμηση μεταξύ των υποψηφίων, που πιθανόν ηγηθούν της Βολιβίας μετά την αποχώρηση Μοράλες.<br/> <br/>Ωστόσο, όπως τόνισε ο αξιωματούχος του Στέιτ Ντιπάρτμεντ, όποιος εμπλακεί προσπαθώντας να διαστρεβλώσει το αποτέλεσμα των τελευταίων εκλογών στη Βολιβία δεν θα πρέπει να του επιτραπεί να συμμετάσχει στον επόμενο γύρο της εκλογικής διαδικασίας.<br/> </p>
    </article>
  </body>
</html>