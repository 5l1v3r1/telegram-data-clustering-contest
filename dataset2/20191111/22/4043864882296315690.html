<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/12/7231670/"/>
    <meta property="og:site_name" content="Українська правда"/>
    <meta property="article:published_time" content="2019-11-11T22:45:10+00:00"/>
    <meta property="og:title" content="Депутати від &quot;Слуги народу&quot; виберуть нового главу комітету Ради із зовнішньої політики"/>
    <meta property="og:description" content="Глава фракції “Слуга народу” повідомив, що рішення про відставку голови парламентського комітету з питань зовнішньої політики і міжпарламентського співробітництва Богдана Яременка парламент розгляне 15 листопада."/>
  </head>
  <body>
    <article>
      <h1>Депутати від "Слуги народу" виберуть нового главу комітету Ради із зовнішньої політики</h1>
      <address>
        <time datetime="2019-11-11T22:45:10+00:00">11 Nov 2019, 22:45</time>
      </address>
      <p>Глава фракції "Слуга народу" повідомив, що рішення про відставку голови парламентського комітету з питань зовнішньої політики і міжпарламентського співробітництва Богдана Яременка парламент розгляне 15 листопада.</p>
      <p><b>Джерело:</b> Глава фракції "Слуга народу" Давид Арахамія, передає <a href="https://ua.interfax.com.ua/">"Інтерфакс-Україна"</a>. <a href="https://www.facebook.com/yevheniya.khudzik/posts/10159041933662598">Facebook</a> депутата фракції "Слуга народу" Євгенії Кравчук.</p>
      <p><b>Пряма мова Арахамії</b>: "У нас буде праймеріз, у нас п'ять кандидатів, я всіх не пам'ятаю". </p>
      <p><b>Деталі:</b> Він повідомив, що серед кандидатів на посаду глави комітету Єлизавета Ясько, Святослав Юраш, Вадим Галайчук.</p>
      <p>Глава фракції також повідомив, що рішення про відставку Богдана Яременка парламент розгляне 15 листопада.</p>
      <p>Пізніше народний депутат фракції "Слуга народу" Євгенія Кравчук написала в Фейсбук, що на засіданні фракції було розглянуто заяву Яременко про відставку з посади голови комітету з питань зовнішньої політики і міжпарламентського співробітництва.</p>
      <p><b>Пряма мова: </b>"Богдан Яременко жодним чином не порушив ні закон, ні обіцянки, дані виборцям і команді, яка висунула його кандидатом в депутати. В той же час, написавши заяву, він вчинив як патріот і професійний дипломат, розуміючи, які можуть бути ризики не стільки для партії, як для українського парламенту і країни в цілому на міжнародній арені. І ми дякуємо йому за це".</p>
      <p><b>Деталі:</b> Депутат висловила надію, що Яременко продовжить працювати в складі комітету із зовнішньої політики.</p>
      <p>Крім того Кравчук назвала імена претендентів на посаду голови комітету - Галина Михайлюк, Єлизавета Ясько, Святослав Юраш та Олександр Мережко.</p>
      <p>
        <b>Передісторія: </b>
      </p>
      <ul>
        <li>Фракції "Голос", "Батьківщина" і "Європейська солідарність" закликали звільнити нардепа від "Слуги народу" Богдана Яременка з посади <a href="https://www.pravda.com.ua/news/2019/11/1/7230737/">глави комітету</a> з питань міжнародних зв’язків.</li>
        <li>30 жовтня журналісти сфотографували у Верховній Раді, як Яременко, під час роботи в сесійній залі, <a href="https://www.pravda.com.ua/news/2019/10/30/7230479/">домовляється</a> в мережі знайомств про зустріч за гроші.</li>
        <li>Яременко написав у Facebook, що листування сфабриковане спеціально для журналістів".</li>
        <li>Згодом він видалив запис на сторінці-Facebook і <a href="https://www.pravda.com.ua/news/2019/10/30/7230527/">попросив вибачення</a> у всіх, кому створив проблеми своїм вчинком: "від дружини і дітей до фракції і президента".</li>
      </ul>
      <footer>Микола Донєв, УП</footer>
      <related>
        <a href="https://www.pravda.com.ua/news/2019/11/11/7231666/"/>
        <a href="https://www.pravda.com.ua/news/2019/11/11/7231653/"/>
        <a href="https://www.pravda.com.ua/news/2019/11/11/7231612/"/>
      </related>
    </article>
  </body>
</html>