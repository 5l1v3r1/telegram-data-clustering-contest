<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/a-105-anni-nonna-norma-riparte-le-canarie-staro-sei-o-sette-mesi-segreto-longevita-a37c2ca6-053a-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="A 105 anni nonna Norma riparte per le Canarie: «Starò sei o sette mesi, è il segreto della longevità»"/>
    <meta property="og:description" content="«È il segreto della longevità», dice. La accompagneranno il figlio e la nuora. Gli italiani che vivono nell'arcipelago sono più di 30 mila, specialmente anziani"/>
  </head>
  <body>
    <article>
      <h1>A 105 anni nonna Norma riparte per le Canarie: «Starò sei o sette mesi, è il segreto della longevità»</h1>
      <h2>Ad accompagnarla saranno il figlio e la nuora. Attratti dal clima mite e dal basso costo della vita, gli italiani che vivono stabilmente nell'arcipelago sono oltre 30 mila</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Redazione Online</a></address>
      <p>Il volo era stato prenotato per tempo: il Treviso-Gran Canaria di lunedì 11 novembre, ore 12.10. Una lunga vacanza all’insegna del relax, la fuga dal rigido inverno del Nord-Est. Fin qui nulla di strano, se non fosse che a imbarcarsi per l’arcipelago è stata una signora di ben 105 anni: Norma Melato da Fiesso d’Artico (Venezia), nata a Padova il 25 ottobre 1914.</p>
      <h4>Il segreto della longevità</h4>
      <p>Accade ormai da due decenni: nonna Norma - due figli, due nipoti, una pronipote - non marca mai visita. D’altra parte, è lei stessa a definire i sei-sette mesi che trascorre annualmente in riva all’Atlantico il segreto della sua longevità. Clima mite, buona sanità e costo della vita relativamente basso: queste le ragioni che la spingono a tornare ogni autunno nel suo "luogo dell’anima", con l’entusiasmo di sempre. Ad accompagnarla per tutta la durata del soggiorno saranno il figlio Bruno e la nuora Valentina (rispettivamente alle sue spalle e alla sua sinistra nella foto), con i quali vive da tempo.</p>
      <h4>La lettera</h4>
      <p>Stando alle rilevazioni del Codacons, gli italiani che hanno deciso di vivere stabilmente alle Canarie sono più di 30 mila, specialmente pensionati. Un numero in continua crescita. <br/>Ieri mattina ad accogliere la signora Melato in aeroporto c’erano i vertici di Save e Aer Tre, le società che gestiscono lo scalo. Oltre a un omaggio in vetro, le è stata consegnata una lettera: «Cara Signora Norma — si legge — con grande piacere l’aeroporto di Treviso le dà il benvenuto e le augura un buon viaggio per le isole Canarie. La sua storia ci ha colpiti per il contenuto di vitalità e gioia di vivere che accompagnano la sua quotidianità e sono evidenti riferimenti per i suoi famigliari. È un esempio per tutti noi di come la vita possa essere interpretata nelle sue alterne vicende, sempre con positività».</p>
    </article>
  </body>
</html>