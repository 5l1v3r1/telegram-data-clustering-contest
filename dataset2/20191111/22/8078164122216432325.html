<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/valentina-bambini-luna-futuro-pelle-artificiale-12bc83c2-054a-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Irene e i «bambini della Luna»Il futuro? Una pelle artificiale"/>
    <meta property="og:description" content="Nasce l’Associazione italiana xeroderma pigmentoso. Chi ne soffre non tollera i raggi ultravioletti, che provocano gravi alterazioni cutanee e tumori agli occhi. Il progetto dell’Università di Pisa"/>
  </head>
  <body>
    <article>
      <h1>Irene e i «bambini della Luna»<br/>Il futuro? Una pelle artificiale</h1>
      <h2>Nasce l’Associazione italiana xeroderma pigmentoso. Chi ne soffre non tollera i raggi ultravioletti, che provocano loro gravi alterazioni cutanee e tumori agli occhi. Il progetto dell’Università di Pisa</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Marco Gasperetti</a></address>
      <p>Irene, 3 anni, è uno dei «bambini della Luna», anche se spesso bambini non sono più. Sono persone colpite da xeroderma pigmentoso, una malattia rara che le costringe a stare lontane dalla luce del sole. Per loro i raggi ultravioletti sono micidiali e provocano gravi alterazioni cutanee e agli occhi e generano tumori. Quando vanno a scuola, le insegnanti a volte devono oscurare i vetri delle finestre delle classi e per loro giocare all’aperto è un problema. E per le famiglie è un alternarsi di disperazione e speranza nell’attesa di una cura che possa alleviare le sofferenze di questi «bambini della luna».</p>
      <h4>Diagnosi sbagliate</h4>
      <p>Valentina è la mamma di Irene. Una mamma coraggiosa che per anni ha combattuto anche contro prognosi sbagliate («porti sua figlia al sole», le aveva consigliato un medico toscano) e adesso ha creato l’Associazione italiana xeroderma pigmentoso che ha un profilo Facebook. «Ci stiamo battendo anche nel campo della ricerca — spiega – per trovare una cura per questa malattia». E una volta trovata non sarebbe solo un traguardo scientifico. «Perché non c’è cosa peggiore per una madre sentirsi dire dalla figlia che non vuole uscire di casa perché si vergogna – continua Valentina — e sapere che gli altri bambini o ragazzi la escludono, la prendono in giro solo perché è costretta a proteggersi dal sole anche d’estate».</p>
      <h4>Il progetto: realizzare una pelle artificiale</h4>
      <p>Così le mamme hanno coniato uno slogan che è anche la filosofia dell’associazione: «Più coraggio nel proteggerti, meno imbarazzo a incrociare i tuoi occhi». Ma c’è molto di più. Grazie alla collaborazione di una ricercatrice di Pavia e di un chimico dell’università di Pisa, l’associazione sta cercando di avviare un progetto per realizzare una pelle artificiale capace di proteggere dai raggi ultravioletti e da agenti chimici esterni. «All’università di Pisa ci stanno seguendo – spiega mamma Valentina -. È un progetto che può essere utile non solo ai “bimbi della luna” ma a tutti i malati di melanoma e a tutti coloro che soffrono di altre patologie del sole. Stiamo cercando fondi (servono 60 mila euro) per finanziare un dottorato di ricerca entro marzo 2020 capace di studiare la possibilità e poi realizzare il prototipo di pelle artificiale».</p>
    </article>
  </body>
</html>