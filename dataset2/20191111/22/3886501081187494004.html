<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119182-si-djinping-u-poseti-grckoj?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-11T22:15:04+00:00"/>
    <meta property="og:title" content="Si Djinping u poseti Grčkoj"/>
    <meta property="og:description" content="Kina i Grčka potpisale su u ponedeljak 16 bilateralnih sporazuma kojima se naglašava saradnja u širokom spektru sektora.Time je počela poseta predsednika Kine Si Đinpinga čiji je cilj unapređenje velike globalne investicione inicijative njegove zemlje na tlu Evropske unije.Kineski državni gigant za transport &quot;Kosko&quot; kontroliše teretni deo najveće grčke luku Pirej, blizu Atine, a Peking želi da poveća kineske investicije u Grčkoj u okviru svoje globalne investicione inicijative &quot;Pojas i put&quot;. &quot;Obe strane vide Kinu i Grčku kao prirodne partnere za izgradnju 'Pojasa i puta' &quot;, rekao je Si posle sastanka s premijerom Kiriakosom Micotakisom. &quot;Želeli bismo da detaljnije povežemo inicijativu 'Pojas i put' sa razvojnom strategijom ove zemlje&quot;.Si je rekao da će obe zemlje &quot;u potpunosti iskoristiti&quot; transportne mogućnosti Pireja i ojačati &quot;ekspresnu liniju kopno-more od Kine do Evrope&quot;, trgovinsku rutu koja u kopnenom delu povezuje Pirej s Budimpeštom.Micotakis je rekao da je cilj da Pirej postane ne samo najveća…"/>
  </head>
  <body>
    <article>
      <h1>Si Djinping u poseti Grčkoj</h1>
      <address>
        <time datetime="2019-11-11T22:15:04+00:00">11 Nov 2019, 22:15</time>
      </address>
      <slideshow>
        <figure>
          <img src="https://static.beta.rs/thumbs/fc8d4749.556x371.jpg"/>
        </figure>
        <figure>
          <img src="https://static.beta.rs/thumbs/c2c32b9f.556x371.jpg"/>
        </figure>
        <figure>
          <img src="https://static.beta.rs/thumbs/fdcd0e69.556x371.jpg"/>
        </figure>
        <figure>
          <img src="https://static.beta.rs/thumbs/b012b8c3.556x371.jpg"/>
        </figure>
        <figure>
          <img src="https://static.beta.rs/thumbs/60d9c907.556x371.jpg"/>
        </figure>
        <figure>
          <img src="https://static.beta.rs/thumbs/84a9bcc5.556x371.jpg"/>
        </figure>
        <figure>
          <img src="https://static.beta.rs/thumbs/d7824a7b.514x371.jpg"/>
        </figure>
      </slideshow>
      <p>Kina i Grčka potpisale su u ponedeljak 16 bilateralnih sporazuma kojima se naglašava saradnja u širokom spektru sektora.<br/><br/>Time je počela poseta predsednika Kine Si Đinpinga čiji je cilj unapređenje velike globalne investicione inicijative njegove zemlje na tlu Evropske unije.<br/><br/>Kineski državni gigant za transport "Kosko" kontroliše teretni deo najveće grčke luku Pirej, blizu Atine, a Peking želi da poveća kineske investicije u Grčkoj u okviru svoje globalne investicione inicijative "Pojas i put". <br/><br/>"Obe strane vide Kinu i Grčku kao prirodne partnere za izgradnju 'Pojasa i puta' ", rekao je Si posle sastanka s premijerom Kiriakosom Micotakisom. "Želeli bismo da detaljnije povežemo inicijativu 'Pojas i put' sa razvojnom strategijom ove zemlje".<br/><br/>Si je rekao da će obe zemlje "u potpunosti iskoristiti" transportne mogućnosti Pireja i ojačati "ekspresnu liniju kopno-more od Kine do Evrope", trgovinsku rutu koja u kopnenom delu povezuje Pirej s Budimpeštom.<br/><br/>Micotakis je rekao da je cilj da Pirej postane ne samo najveća luka na Sredozemlju, već i najveća luka u Evropi, i da ceni što je Kina "podržala Grčku kada je Grčka prolazila kroz ekonomsku krizu". <br/><br/>Premijer je rekao da Grčka priznaje Kinu "ne samo kao veliku silu, već i kao zemlju koja je s teškoćama stekla vodeću geostratešku, ekonomsku i političku ulogu". <br/><br/>Si se takođe sastao s predsednikom Grčke Prokopisom Pavlopulosom,a potom je s Micotakisom posetili deo luke Pirej kojim upravlja "Kosko".<br/><br/>Grčka koja se još bori s posledicama duboke i dugotrajne finansijske krize zbog koje se njena ekonomija smanjila za 25 posto, i njena nova konzervativna vlada žele da privuku inostrane investicije, uprkos zabrinutosti nekih zapadnih saveznika Atine zbog brze ekspanzije kineskog globalnog uticaja.<br/><br/>Šesnaest državnih i poslovnih sporazuma dve zemlje, potpisanih u ponedeljak, obuhvataju raznolike sektore kao što su ekstradicija, poljoprivredni izvoz, obrazovanje, energetika, vazduhoplovna industrija i dodatna ulaganja firme "Kostko" u Pireju. <br/><br/>Medju sporazumima je otvaranje podružnice Banke Kine u Atini, predstavništva Kineske industrijske i komercijalne banke u Atini i kancelarije Kineske razvojne banke.<br/><br/>"Otvaramo put koji će uskoro postati autoput", rekao je simbolično Micotakis. <br/><br/>Grčki premijer je prošle nedelje bio u Šangaju da bi se sa Sijem sastao na međunarodnoj izložbi robe koja se uvozi u Kinu, a ponovo će posetiti Kinu sledećeg proleća.<br/><br/>Grčka se u aprilu pridružila kineskoj trgovinskoj inicijativi pokrenutoj pre sedam godina koja obuhvata uglavnom zemlje Srednje i Istočne Evrope.<br/><br/>Hiljade kineskih investitora došle su do stanova širom Atine i drugih grčkih gradova po takozvanoj šemi "zlatne vize" koja kupcima koji potroše više od 250.000 evra na grčkom tržištu nekretnina, omogućava dobijanje petogodišnje dozvole boravka.<br/><br/>Pojačano interesovanje kineskih investitora u kombinaciji s rastućim "Airbnb" tržištem, dovelo je do naglog skoka zakupnine stanova u grčkim gradovima.<br/><br/>Grčka takođe postaje sve popularnija među kineskim turistima. Micotakis je rekao da je cilj da 500.000 kineskih turista poseti Grčku 2021. godine.</p>
    </article>
  </body>
</html>