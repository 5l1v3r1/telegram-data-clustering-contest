<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/russia-chiude-prigione-balene-ora-cetacei-sono-liberi-7125ba34-0539-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Russia, chiude la «prigione delle balene»: ora i cetacei sono liberi"/>
    <meta property="og:description" content="Completate le operazioni di rilascio dei beluga ancora rinchiusi, destinati ai delfinari della Cina. Il caso aveva scosso ambientalisti e star di Hollywood come Leo DiCaprio"/>
  </head>
  <body>
    <article>
      <h1>Russia, chiude la «prigione delle balene»: ora i cetacei sono liberi</h1>
      <h2>Le autorità di Mosca hanno completato le operazioni di rilascio dei beluga ancora rinchiusi, destinati ai delfinari della Cina. Il caso aveva scosso ambientalisti, scienziati e celebrità di Hollywood come Leo DiCaprio</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Carlotta Lombardo</a></address>
      <p>«L’operazione per liberare i mammiferi marini nel loro habitat naturale è stata completata. Tutte le balene Beluga rimanenti sono state rilasciate nel distretto di Baia di Uspeniya Lazovsky nel Territorio del Litorale domenica 10 novembre». È finita bene per i cetacei prigionieri della «prigione di balene» nella baia di Srednyaya (estremo oriente russo) diventata famosa dopo che, nell’ottobre 2018, Greenpeace aveva denunciato la cattura di un gruppo di balene in via di estinzione (un gruppo di oltre 100 orche e beluga) per essere poi contrabbandate in Cina.</p>
      <h4>L’operazione</h4>
      <p>Vivevano chiuse in spazi di pochi metri. In prigioni create in quel mare dove dovrebbero poter nuotare libere. Ora, finalmente, anche l’ultimo dei mammiferi ha ripreso la via del mare aperto. Le autorità di Mosca hanno dichiarato di aver completato l’altro ieri l’operazione di rilascio di 18 beluga dalla nave del professor Kaganovsky e 13 dalla nave di Zodiak che ancora erano detenute. «Non possiamo valutare la salute dei beluga, le condizioni della loro pelle. In generale, a nostro avviso, tutti i beluga sono stati rilasciati. Grazie a Dio che gli animali sono stati liberati. Speriamo che non si ripeta più una “prigione delle balene”, che verrà imposto il divieto di catturare animali marini a fini culturali ed educativi», ha dichiarato Oganes Targulyan, rappresentante di Greenpeace Russia presente al momento del rilascio.</p>
      <h4>La petizione di Leo DiCaprio</h4>
      <p>Una situazione che aveva convinto scienziati, ambientalisti e celebrità di Hollywood a fare appello — con il sostegno tra gli altri di Leo DiCaprio che ha guidato la petizione «contro la cattura di orche e balene in Russia» — raccogliendo in una petizione circa 1,5 milioni di firme. «Per favore, firma la petizione qui sotto e, insieme a me, fai sentire la tua voce contro la cattura disumana di orche e balene beluga in Russia», questo il messaggio del 27 febbraio scorso firmato dal premio oscar Leonardo DiCaprio attraverso la piattaforma change.org. Tra le persone che si sono unite alla campagna, anche Pamela Anderson (testimonial Peta) che ha sollecitato il presidente russo Putin ad attivarsi per liberare gli animali, e Jean-Michel Cousteau, il famoso esploratore degli oceani, che si è anche offerto di dare assistenza per la preparazione e riabilitazione di questi animali una volta rimessi in libertà</p>
      <h4>L’intervento di Putin</h4>
      <p>Per liberare i cetacei catturati — in totale, 87 beluga e 11 orche – era intervenuto anche il presidente Vladimir Putin ordinando che il caso fosse indagato dalle agenzie statali competenti. Un tribunale locale stabilì così l’illegalità della cattura dei mammiferi marini e che le società responsabili della violazione sarebbero state multate per un totale di 150 milioni di rubli ($ 2,4 milioni). La promessa fatta da Presidente Putin in diretta TV davanti ai cittadini il 20 giugno, dove annunciava l’imminente liberazione degli animali, è il passo decisivo. A settembre, la dichiarazione del ministro russo dell’Ambiente Dmitry Kobylkin: nel 2020 il ministero non avrebbe più legalizzato la cattura di orche e beluga in acque russe. Gli acquari occidentali stanno gradualmente smettendo di ospitare cetacei in cattività (il Canada ha abolito la pratica). In Cina, invece, i delfinari con animali catturati in natura sono sempre più popolari: nel paese oggi ci sono 78 parchi marini e altri 26 sono in costruzione. La cattura di questi cetacei è permessa solo per motivi scientifici.</p>
    </article>
  </body>
</html>