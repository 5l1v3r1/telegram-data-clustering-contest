<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_12/siena-arrestati-estremisti-destra-colpire-moschea-col-tritolo-a72d6dac-058e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Siena, arrestati estremisti di destra: «Colpire la moschea col tritolo»"/>
    <meta property="og:description" content="Dodici indagati, tra loro un bancario e il figlio. Con la scusa di essere dei collezionisti, accumulavano armi di ogni tipo"/>
  </head>
  <body>
    <article>
      <h1>Siena, arrestati estremisti di destra: «Colpire la moschea col tritolo»</h1>
      <h2>Dodici indagati, tra loro un bancario e il figlio. Con la scusa di essere dei collezionisti, accumulavano armi di ogni tipo</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Marco Gasperetti</a></address>
      <p>FIRENZE — Da tempo si erano abituati a vivere una doppia vita. Quella tranquilla di tutti i giorni da impiegati di banca, autisti di autobus pubblici, piccoli imprenditori, negozianti. E quella inquieta ed eversiva nella quale nostalgie fasciste e naziste si mescolavano a piani per attentati alla moschea di Colle Val d’Elsa (facendo saltare in aria una condotta del gas), ad assalti «tirando pistolettate senza problemi perché la destra estrema è una filosofia di via» e ad azioni «di giustizia sommaria armi alla mano», come si raccontavano fieri nelle adunanze e nei messaggi via Internet. E intanto, con la scusa di essere collezionisti, <b>accumulavano armi di ogni tipo, silenziatori per pistole e persino esplosivi</b>. Che il capo, che amava farsi chiamare «il federale di Siena», al secolo <b>Andrea Chesi</b>, 60 anni, impiegato di banca Monte dei Paschi di Siena e il figlio <b>Yuri</b>, 22 anni, lavoro in un autosalone, raccoglievano da anni da residuati bellici. Estraevano <b>chili e chili di tritolo </b>da quelle vecchie bombe della Seconda guerra mondiale, rischiano la loro vita e quella degli altri, e poi conservavano quella polvere sognando chissà quale altra «eroica operazione» da compiere per onorare <b>Hitler e Mussolini</b>. Andrea e Yuri Chesi sono stati arrestati ieri sera per detenzione illegale di esplosivo e per aver costituito un’associazione di estrema destra a scopo eversivo. Un nucleo deviato del Mis, il <b>Movimento idea sociale</b>, fondato nel 2004 da <b>Pino Rauti</b>, storico esponente del Msi.<br/><br/>Dieci persone, tra cui altri due impiegati del Monte dei Paschi, sono state indagate. Nelle loro abitazioni, in cantine e capannoni, sono state trovate armi, documenti apologetici, <b>divise delle SS </b>conservate come reliquie e anche strampalati piani per agire contro «<b>l’invasione islamica</b> e dei negri». Tutti i sospettati per lo più cinquantenni, che si definivano al di là di <b>CasaPound</b> e <b>Forza Nuova</b>, hanno la fedina penale pulita. Una pericolosa associazione della destra eversiva o uno scellerato gruppo di nostalgici di mezza età? «L’inchiesta è solo all’inizio — spiega il procuratore della Repubblica di Firenze Giuseppe Creazzo — e per ora non abbiamo riscontri di collegamenti con formazioni politiche di estrema destra già esistenti».<br/><br/>Ma molto ancora c’è da indagare. Perché se il prospettato attentato all’odiatissimo moschea di Colle Val d’Elsa per fortuna non c’è stato perché il gruppo si sentiva spiato, nelle indagini e nelle intercettazioni della Digos di Firenze e Siena e Ucigos, i sospetti che ci si trovi di fronte a un nucleo di fanatici nazi-fascisti ci sono tutti. Un gruppo deciso a sparare e a far esplodere bombe ma anche a restare occultato «in standby sino a quando arriverà il momento di agire». In cerca di alleanze con «i camerati di tutta Italia» che si stanno raggruppando in una «piattaforma su Internet» chiamata <b>Ritorneremo</b>. Tutti pronti una volta addestrati a «arma alla mano senza chiamare le forze dell’ordine a fare giustizia sommaria», una sorta di «guardia nazionale repubblicana» addestrata perché «i nostri nipoti dovranno combattere con le armi il pericolo dell’Islam per difendere l’Italia e gli italiani».<br/><br/>Nel gruppo c’era anche chi millanta di lavorare nell’intelligence e in passato di aver avuto contatti con il Sismi e il Sisde. E chi offendeva il presidente della Repubblica <b>Sergio Mattarella</b>. «È questo un periodo difficile per la nostra democrazia, per la nostra società civile, per il clima che si respira e per i pericoli che incombono», ha scritto ieri <b>Liliana Segre </b>all’associazione «Punto Dritto» che ha promosso un manifesto in favore della senatrice. Poi ha aggiunto parole di speranza: «Il Paese per fortuna è ancora integro. Democratico, costituzionale, antifascista».</p>
    </article>
  </body>
</html>