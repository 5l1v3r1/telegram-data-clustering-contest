<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_12/fabrizio-corona-giudice-dovra-scontare-nuovo-9-mesi-carcere-395c5f62-053f-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Fabrizio Corona, il giudice: «Dovrà scontare di nuovo 9 mesi in carcere»"/>
    <meta property="og:description" content="Il Tribunale di Sorveglianza di Milano ha annullato il periodo che l’ex agente fotografico aveva scontato in affidamento, tra febbraio e novembre 2018. È detenuto da marzo scorso. Il suo legale: «Impugneremo la decisione»"/>
  </head>
  <body>
    <article>
      <h1>Fabrizio Corona, il giudice: «Dovrà scontare di nuovo 9 mesi in carcere»</h1>
      <h2>Il Tribunale di Sorveglianza di Milano ha annullato il periodo che l’ex agente fotografico aveva scontato in affidamento, tra febbraio e novembre 2018. È detenuto da marzo scorso. Il suo legale: «Impugneremo la decisione»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Redazione Milano online</a></address>
      <p>Il Tribunale di Sorveglianza di Milano ha annullato 9 mesi che Fabrizio Corona aveva scontato in affidamento, tra febbraio e novembre 2018, stabilendo che dovrà di nuovo scontarli e stavolta in carcere, dove l’ex agente fotografico è detenuto di nuovo da marzo. «Sono basito, senza parole — ha spiegato l’avvocato Ivano Chiesa, che assiste Corona assieme al legale Antonella Calcaterra —. Impugneremo la decisione in palese contrasto», tra le altre cose, «con una sentenza di assoluzione» <a href="https://milano.corriere.it/19_giugno_05/corona-stato-assolto-via-definitiva-soldi-trovati-controsoffitto-c6607cd8-8784-11e9-b851-9738da749704.shtml">sul caso dei contanti nel controsoffitto</a>.</p>
      <slideshow>
        <figure>
          <img src="https://images2-milano.corriereobjects.it/methode_image/2018/12/11/Milano/Foto%20Gallery/12014065_MGTHUMB-INTERNA.jpg"/>
          <figcaption>Fabrizio Corona e l?aggressione al bosco della droga di Rogoredo</figcaption>
        </figure>
        <figure>
          <img src="https://images2-milano.corriereobjects.it/methode_image/2018/12/11/Milano/Foto%20Gallery/12014059_MGTHUMB-INTERNA.jpg"/>
          <figcaption>Fabrizio Corona e l?aggressione al bosco della droga di Rogoredo</figcaption>
        </figure>
        <figure>
          <img src="https://images2-milano.corriereobjects.it/methode_image/2018/12/11/Milano/Foto%20Gallery/12014063_MGTHUMB-INTERNA.jpg"/>
          <figcaption>Fabrizio Corona e l?aggressione al bosco della droga di Rogoredo</figcaption>
        </figure>
        <figure>
          <img src="https://images2-milano.corriereobjects.it/methode_image/2018/12/11/Milano/Foto%20Gallery/soccor_MGTHUMB-INTERNA.jpg"/>
          <figcaption>Fabrizio Corona e l?aggressione al bosco della droga di Rogoredo</figcaption>
        </figure>
        <figure>
          <img src="https://images2-milano.corriereobjects.it/methode_image/2018/12/11/Milano/Foto%20Gallery/corona_MGTHUMB-INTERNA.PNG"/>
          <figcaption>Fabrizio Corona e l?aggressione al bosco della droga di Rogoredo</figcaption>
        </figure>
        <figcaption>Fabrizio Corona e l?aggressione al bosco della droga di Rogoredo</figcaption>
      </slideshow>
      <h4>A San Vittore</h4>
      <p>Nel giugno 2019 Fabrizio Corona è stato assolto in via definitiva. La Procura generale non aveva presentato ricorso in Cassazione su questa accusa, caduta in primo grado e in appello. <a href="https://milano.corriere.it/19_marzo_25/fabrizio-corona-torna-carcere-violate-disposizioni-tribunale-affido-sorveglianza-54afde1a-4f00-11e9-ad2b-d4651f1d6fda.shtml">Corona è a San Vittore dove deve scontare varie condanne definitive</a>: fine pena ad autunno 2022. Ma bisogna sommare, secondo il Tribunale di Sorveglianza, 9 mesi che aveva ottenuto in affidamento.</p>
      <slideshow>
        <figure>
          <img src="https://images2-milano.corriereobjects.it/methode_image/2015/03/29/Spettacoli/Foto%20Gallery/WCCOR2_0J9SVTAA_MGTHUMB-INTERNA.JPG"/>
          <figcaption>Fabrizio Corona, la fotostoria</figcaption>
        </figure>
        <figure>
          <img src="https://images2-milano.corriereobjects.it/methode_image/2015/03/29/Spettacoli/Foto%20Gallery/WCCOR1_0JF0BIBF_MGTHUMB-INTERNA.JPG"/>
          <figcaption>Fabrizio Corona, la fotostoria</figcaption>
        </figure>
        <figure>
          <img src="https://images2-milano.corriereobjects.it/methode_image/2015/03/29/Spettacoli/Foto%20Gallery/WCCOR2_0JBPXC8A_MGTHUMB-INTERNA.JPG"/>
          <figcaption>Fabrizio Corona, la fotostoria</figcaption>
        </figure>
        <figure>
          <img src="https://images2-milano.corriereobjects.it/methode_image/2015/03/29/Spettacoli/Foto%20Gallery/WCCOR2_0J9T12XA_MGTHUMB-INTERNA.JPG"/>
          <figcaption>Fabrizio Corona, la fotostoria</figcaption>
        </figure>
        <figure>
          <img src="https://images2-milano.corriereobjects.it/methode_image/2015/06/18/Milano/Foto%20Gallery/0GT0NI2C_MGTHUMB-INTERNA.jpg"/>
          <figcaption>Fabrizio Corona, la fotostoria</figcaption>
        </figure>
        <figcaption>Fabrizio Corona, la fotostoria</figcaption>
      </slideshow>
      <h4>L’affidamento terapeutico</h4>
      <p>A fine aprile la Sorveglianza aveva deciso di revocare l’affidamento terapeutico per curarsi dalla dipendenza dalla cocaina concesso all’ex agente fotografico nel febbraio 2018 e poi sospeso a fine marzo scorso, col ritorno in carcere. Scontare la pena in carcere, infatti, avevano scritto i giudici, è al momento la «soluzione non solo necessitata, ma anche adeguata» al «livello di consapevolezza» di Corona, perché un altro programma di cure all’esterno sarebbe «inadeguato», date le sue continue violazioni delle regole. I giudici avevano anche stabilito che l’ex agente fotografico, non solo deve restare a San Vittore, ma anche scontare nuovamente gli ultimi quasi cinque mesi passati in affidamento, in sostanza annullati dai giudici. E avevano salvato, però, quel periodo tra febbraio e novembre 2018, ma l’Avvocato generale Nunzia Gatto, numero due della Procura generale milanese, ha chiesto la revoca anche di quei nove mesi per Corona. Con l’impugnazione della Procura generale la Cassazione ha annullato con rinvio la prima decisione della Sorveglianza e oggi è arrivato il nuovo provvedimento che accoglie la richiesta della Procura generale. In udienza nei giorni scorsi i legali di Corona avevano spiegato che non c’erano «i presupposti di fatto» per annullare quei nove mesi, anche perché nella nota vicenda dei contanti trovati nel controsoffitto era arrivata un’assoluzione nel merito, confermata anche in appello e poi diventata definitiva.</p>
      <h4>Incassi non comunicati</h4>
      <p>La legge impone di assicurare «un capillare e continuativo controllo patrimoniale su soggetti ritenuti pericolosi», sottoposti a misure di prevenzione, per «verificare se le operazioni compiute siano correlate con attività illecite e ciò avviene mediante l’imposizione di un obbligo di comunicazione» sulle variazioni dei redditi. È questo il principio espresso da una sentenza della Cassazione, nei mesi scorsi, sul caso di Fabrizio Corona. In sostanza, in quel periodo del 2018, secondo i giudici, Corona, sottoposto alla misura di prevenzione della sorveglianza speciale, non avrebbe comunicato, come prevedevano le norme, variazioni sul patrimonio e, in particolare, redditi incassati. Una tesi contrastata, però, dalla difesa anche spiegando che per la nota vicenda dei soldi nel controsoffitto l’ex `re dei paparazzi´ nel merito è stato assolto e condannato a 6 mesi solo per un diverso illecito fiscale. La Cassazione, però, a maggio aveva stabilito che «i proventi derivanti dagli interventi televisivi e pubblici» costituiscono «reddito di impresa» e sono stati «fatturati» dalla società Athena, riconducibile a Corona. E questa società «di cui sono proprietari e amministratori dei soggetti palesemente interposti a Corona, svolge attività imprenditoriale mediante la commercializzazione dell’immagine del condannato». Lui, perciò, «è solo formalmente schermato da tale società di capitali nello svolgimento dell’attività imprenditoriale vietata e, del resto, occulta sotto di essa i redditi che percepisce».</p>
    </article>
  </body>
</html>