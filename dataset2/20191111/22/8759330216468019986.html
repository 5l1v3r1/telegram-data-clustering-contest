<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903428/-kaa-gent-is-de-grootste-titeluitdager-voor-club-brugge-dit-seizoen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Houdt Gent concurrent Club Brugge van de titel? &quot;De grootste uitdager&quot;"/>
    <meta property="og:description" content="De heenronde van de Jupiler Pro League zit er, op enkele wedstrijden na, helemaal op. Daarin wist Club Brugge te overtuigen met een bijna ongeslagen parcours. De Bruggelingen worden naar voren geschoven als dé titelkandidaat, al komt KAA Gent steeds dichterbij."/>
  </head>
  <body>
    <article>
      <h1>Houdt Gent concurrent Club Brugge van de titel? "De grootste uitdager"</h1>
      <address>
        <time datetime="2019-11-11T22:00:00+00:00">11 Nov 2019, 22:00</time>
      </address>
      <p>
        <b>De heenronde van de Jupiler Pro League zit er, op enkele wedstrijden na, helemaal op. Daarin wist Club Brugge te overtuigen met een bijna ongeslagen parcours. De Bruggelingen worden naar voren geschoven als dé titelkandidaat, al komt KAA Gent steeds dichterbij.</b>
      </p>
      <p>Bij KAA Gent mag men tevreden terugblikken op de voorbije weken. Ook afgelopen zondag overtuigde het met winst tegen KRC Genk. Gent wordt inmiddels ook gezien als een titelkandidaat, beseft ook voorzitter Ivan De Witte.</p>
      <p>Helemaal dromen wil De Witte echter nog niet. "Ik denk nog altijd dat Club Brugge torenhoog titelfavoriet is", gaf hij aan bij <a href="https://sporza.be/nl/2019/11/11/de-tribune-11112019/"><i>De Tribune</i></a>. "Zij hebben de beste ploeg en zijn de club met de beste professionele instelling. Als zij kampioen worden, zou dat verdiend zijn, vind ik."</p>
      <p>Al wil hij de titel zeker nog niet opgeven. "Maar hetzelfde wat voor Liverpool geldt in Engeland, geldt in België. Het is nog niet gespeeld. De wedstrijd op 22 december wordt een heel belangrijke. Dan ontvangen we Club Brugge. Als al onze kernspelers beschikbaar zijn, kijk ik daar erg naar uit", aldus De Witte.</p>
      <p><b>Wie houdt Club Brugge tegen?</b><br/>Volgens Peter Vandenbempt blijft Club Brugge ook de grote titelfavoriet. "Ik heb eerder al gezegd dat Club Brugge alleen zichzelf van de titel kan houden. Club moet al een vrij groot verval kennen om in de problemen te komen, denk ik", klinkt het.</p>
      <p>"Maar... ik herinner me dat ik in het verleden al een paar keer van bepaalde ploegen gezegd heb dat ze de punten door vier zouden moeten delen (bij het begin van de Play-off's) of ze zouden geen concurrentie meer hebben. Die ploegen zijn nooit kampioen geworden. Dus om die reden geeft ik Ivan De Witte gelijk dat we toch nog maar even een slag om de arm moeten houden."</p>
      <p>Wie houdt Club Brugge dan tegen? KAA Gent kan dat volgens Vandenbempt. "Maar gezien de wispelturigheid van de concurrentie, zoals ik Standard tegen KV Mechelen zag spelen, Anderlecht dat een vraagteken blijft, denk ik wel dat Gent misschien de grootste uitdager is. Zeker als ze resultaten kunnen halen buitenshuis", besluit hij.</p>
    </article>
  </body>
</html>