<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683661/si-tzinpingk-nea-afetiria-stis-scheseis-elladas-kinas-i-episkepsi"/>
    <meta property="og:site_name" content="enikos.gr"/>
    <meta property="article:published_time" content="2019-11-11T22:30:00+00:00"/>
    <meta property="og:title" content="Σι Τζινπίνγκ: Νέα αφετηρία στις σχέσεις Ελλάδας - Κίνας η επίσκεψη στην Αθήνα"/>
    <meta property="og:description" content="Ο Κινέζος πρόεδρος τόνισε ιδιαίτερα την εμβάθυνση της έμπρακτης συνεργασίας μεταξύ Ελλάδας και Κίνας, με πρότυπο το έργο της Cosco στο λιμάνι του Πειραιά..."/>
  </head>
  <body>
    <article>
      <h1>Σι Τζινπίνγκ: Νέα αφετηρία στις σχέσεις Ελλάδας - Κίνας η επίσκεψη στην Αθήνα</h1>
      <address>
        <time datetime="2019-11-11T22:30:00+00:00">11 Nov 2019, 22:30</time>
      </address>
      <p>Νέα αφετηρία για τις διμερείς σχέσεις Ελλάδας-Κίνας χαρακτήρισε ο Πρόεδρος της Λαϊκής Δημοκρατίας της Κίνας κ. Σι Τζινπίνγκ την επίσκεψή του στην Αθήνα και τις επαφές του με τον Πρόεδρο της Δημοκρατίας κ. <a href="http://www.enikos.gr/politics/683637/pavlopoulos-kina-kai-ellada-xekinoun-mia-nea-poreia-symporefsis-k%CE%A0%CF%81%CE%BF%CE%BA%CF%8C%CF%80%CE%B7%20%CE%A0%CE%B1%CF%85%CE%BB%CF%8C%CF%80%CE%BF%CF%85%CE%BB%CE%BF">Προκόπη Παυλόπουλο</a> και τον Πρωθυπουργό κ. Κυριάκο Μητσοτάκη, κατά την αντιφώνησή του, στο επίσημο δείπνο που παρέθεσε προς τιμήν του ο Έλληνας ομόλογός του στο Προεδρικό Μέγαρο.</p>
      <p>Ο κ. Σι, αφού εξέφρασε τις εγκάρδιες ευχαριστίες του προς τον Πρόεδρο της Δημοκρατίας, την ελληνική κυβέρνηση και τον ελληνικό λαό για την θερμή υποδοχή και φιλοξενία, επεσήμανε ότι ανοίγει μια νέα σελίδα συνεργασίας, η οποία στηρίζεται στον αμοιβαίο σεβασμό και την αλληλοκατανόηση και τόνισε ιδιαίτερα την εμβάθυνση της έμπρακτης συνεργασίας μεταξύ Ελλάδας και Κίνας, με πρότυπο το έργο της Cosco στο λιμάνι του Πειραιά, το οποίο, όπως είπε, έχει αποδώσει πλούσιους καρπούς.</p>
      <p>Μάλιστα, ευχήθηκε οι δυο χώρες να καταβάλουν κοινές προσπάθειες προκειμένου να προωθήσουν περαιτέρω την ανάπτυξη της συνολικής Στρατηγικής Εταιρικής Σχέσης, που εγκαθιδρύθηκε το 2006, στηριζόμενοι στην έμπρακτη συνεργασία και τον πολιτιστικό διάλογο.</p>
      <p>Αναφερόμενος στους πολιτιστικούς δεσμούς μεταξύ των δυο Λαών ο κ. Σι επισήμανε ότι η Ελλάδα αποτελεί την γενέτειρα του Δυτικού Πολιτισμού, ενώ έκανε ειδική αναφορά στα Ομηρικά Έπη, στους μύθους του Αισώπου, στον Ηρόδοτο και στον Θαλή, καθώς και στο Ολυμπιακό κίνημα και τις επιδράσεις του έως τις ημέρες μας.</p>
      <p>«Η βαθιά Ιστορία και ο πλούσιος Πολιτισμός δίνουν σοφία, θάρρος, επιμονή και ανοιχτό μυαλό στον ελληνικό Λαό», υπογράμμισε ο Κινέζος Πρόεδρος σημειώνοντας παράλληλα, ότι ο ελληνικός Πολιτισμός συνέβαλε καθοριστικά στην πρόοδο του Πολιτισμού της ανθρωπότητας.</p>
      <p>Επικαλούμενος το σύνθημα των Ολυμπιακών Αγώνων «Γρηγορότερα, ψηλότερα, δυνατότερα», ο κ. Σι τόνισε την ανάγκη να αδράξουμε την ευκαιρία και να προχωρήσουμε μπροστά θαρραλέα και ευχήθηκε ειρήνη, ανάπτυξη και κοινή ευημερία, υπενθυμίζοντας την μακραίωνη ιστορία και φιλία του Κινεζικού και Ελληνικού Λαού.</p>
      <p>Στο επίσημο δείπνο προς τιμήν του Προέδρου της Λαϊκής Δημοκρατίας της Κίνας κ. Σι Τζινπίνγκ στο Προεδρικό Μέγαρο παρευρέθηκαν επίσης ο Πρωθυπουργός κ. Κυριάκος Μητσοτάκης, ο Αρχηγός της Αξιωματικής Αντιπολίτευσης κ. Αλέξης Τσίπρας, αρκετά μέλη του Υπουργικού Συμβουλίου, μέλη του διπλωματικού σώματος, εκπρόσωποι του επιχειρηματικού και εφοπλιστικού χώρου, ακαδημαϊκοί, καθώς και μέλη της κινεζικής αντιπροσωπείας, που συνοδεύουν τον Κινέζο Πρόεδρο στην Ελλάδα.</p>
      <related>
        <h4>σχετικά άρθρα</h4>
        <a href="http://www.enikos.gr/politics/683533/mitsotakis-dievrynoume-ti-schesi-mas-me-tin-kina-si-tzinpingk-oi-%0A%20%20%20%20%0A"/>
        <a href="http://www.enikos.gr/politics/683525/si-tzinpingk-sti-synantisi-me-ton-mitsotaki-pistevo-oti-i-synerga%0A%20%20%20%20%0A"/>
        <a href="http://www.enikos.gr/politics/683519/oi-16-symfonies-pou-tha-ypografoun-kata-tin-episkepsi-tou-kinezou%0A%20%20%20%20%0A"/>
        <a href="http://www.enikos.gr/politics/683523/mitsotakis-se-si-tzinpingk-simantikos-stathmos-i-episkepsi-sas-gi%0A%20%20%20%20%0A"/>
        <a href="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato%0A%20%20%20%20%0A"/>
        <a href="http://www.enikos.gr/politics/683623/episkepsi-mitsotaki-kai-si-tzinpingk-stis-egkatastaseis-tis-cosco%0A%20%20%20%20%0A"/>
        <a href="http://www.enikos.gr/politics/683602/afti-einai-i-koini-diakiryxi-elladas-kinas%0A%20%20%20%20%0A"/>
        <a href="http://www.enikos.gr/politics/683591/ti-eipe-o-prothypourgos-ston-proedro-tis-kinas-gia-ta-glypta-tou-%0A%20%20%20%20%0A"/>
        <a href="http://www.enikos.gr/politics/683526/poioi-tha-parakathisoun-sto-gevma-tou-prothypourgou-ston-proedro-%0A%20%20%20%20%0A"/>
      </related>
    </article>
  </body>
</html>