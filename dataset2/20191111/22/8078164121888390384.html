<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/spagna-primo-accordo-socialisti-podemos-il-nuovo-governo-a1d780d2-0556-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Spagna, primo accordo tra socialisti e Podemos per il nuovo governo"/>
    <meta property="og:description" content="Conferenza stampa congiunta tra Sanchez e Iglesias. Ma i voti dei due partiti di sinistra non sono ancora sufficienti a raggiungere la maggioranza"/>
  </head>
  <body>
    <article>
      <h1>Spagna, primo accordo tra socialisti e Podemos per il nuovo governo</h1>
      <h2>Conferenza stampa congiunta tra Sanchez e Iglesias. Ma i voti dei due partiti di sinistra non sono ancora sufficienti a raggiungere la maggioranza</h2>
      <address>
        <time datetime="2019-11-11T22:00:00+00:00">11 Nov 2019, 22:00</time>
      </address>
      <p>Il leader socialista e premier uscente pedro sanchez e il capo politico di Podemos, Pablo Iglesias hanno raggiunto un accordo per la formazione di un governo progressista l’indomani delle elezioni di domenica scorsa. «Abbiamo raggiunto un preaccordo per formare un governo di coalizione progressista che combini l’esperienza del Psoe e il coraggio di Unidas Podemos». Lo ha detto il leader di Podemos Pablo Iglesias in conferenza stampa congiunta con Sanchez. Iglesias ha garantito che Pedro Sanchez potrà contare sulla lealtà di Unidas Podemos nel prossimo esecutivo e ha aggiunto che cercheranno l’appoggio necessario per superare il prossimo dibattito sulla fiducia. «Ciò che ad aprile era una opportunità storica - ha ripetuto Iglesias - è diventata una necessità storica».</p>
      <p>L’intesa tra i due partiti di sinistra rappresenta un primo passo in avanti ma non è al momento sufficiente a garantire la maggioranza in Parlamento per formare un governo. Psoe e Podemos dovranno cercare altri voti per raggiungere la metà dei 350 voti necessari al varo dell’esecutivo. L’appoggio mancante potrebbe arrivare dai partiti indipendentisti della Catalogna; più tortuosa la strada che porta a una vasta coalizione con il Partido popular di centrodestra.</p>
    </article>
  </body>
</html>