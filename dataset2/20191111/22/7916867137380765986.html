<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134542-lskl-cempionate-zemaicio-trigubas-dublis-rezultatyvumo-rekordas-ir-pergale69-tasku-persvara.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-11T22:11:00+00:00"/>
    <meta property="og:title" content="LSKL čempionate – Žemaičio trigubas dublis, rezultatyvumo rekordas ir pergalė 69 taškų persvara"/>
    <meta property="og:description" content="Lietuvos studentų krepšinio lygos (LSKL) trečiajame ture pergales iškovojo trys Kauno ekipos: Vytauto Didžiojo universitetas (VDU), Lietuvos sporto universitetas (LSU), Kauno kolegija (KK) ir studentai iš Klaipėdos, LCC tarptautinis universitetas. Per rungtynes – 146 LSU taškai Rezultatyviausias sezono rungtynes sužaidė ir bene didžiausiu skirtumu savo komandos istorijoje pergalę iškovojo LSKL vicečempionai Lietuvos sporto universiteto (LSU) krepšininkai. Edo Nickaus ..."/>
  </head>
  <body>
    <article>
      <h1>LSKL čempionate – Žemaičio trigubas dublis, rezultatyvumo rekordas ir pergalė 69 taškų persvara</h1>
      <address>
        <time datetime="2019-11-11T22:11:00+00:00">11 Nov 2019, 22:11</time>
      </address>
      <p>Nuotr.: LSKL</p>
      <figure>
        <a href="https://www.basketnews.lt/paveikslelis-206482-any1000x1000.jpg">
          <img src="https://www.basketnews.lt/paveikslelis-206482-any630x500.jpg"/>
        </a>
      </figure>
      <p>Nuotr. LSKL</p>
      <p>Lietuvos studentų krepšinio lygos (LSKL) trečiajame ture pergales iškovojo trys Kauno ekipos: Vytauto Didžiojo universitetas (VDU), Lietuvos sporto universitetas (LSU), Kauno kolegija (KK) ir studentai iš Klaipėdos, LCC tarptautinis universitetas.</p>
      <p>
        <b>Per rungtynes – 146 LSU taškai</b>
      </p>
      <p>Rezultatyviausias sezono rungtynes sužaidė ir bene didžiausiu skirtumu savo komandos istorijoje pergalę iškovojo LSKL vicečempionai Lietuvos sporto universiteto (LSU) krepšininkai. Edo Nickaus auklėtiniai savo žiūrovų akivaizdoje be gailesčio net 69 taškų skirtumu – <b>146:77</b> (35:7, 35:29, 33:25, 43:16) sutrypė Vilniaus kolegijos (VK) studentus.</p>
      <p>Jau rungtynių pradžia VK ekipai nežadėjo nieko gero – pirmosios minutės pralaimėtos 0:11, o po pirmojo kėlinio LSU ekipos pranašumas buvo net 28 taškai (35:7). Tačiau kauniečiai nemažino tempo ir su kiekvienu kėliniu vis labiau triuškino savo varžovus.</p>
      <p>LSU komandą į pergalę vedė Rokas Mačiulis, pelnęs 31 tašką (6/8 dvit., 5/7 trit., 4/4 baudos, 6 atk. kam., 6 rez. perd.) ir surinkęs 40 naudingumo balų. Gvidas Galinauskas prie pergalės pridėjo 26 taškus (8/9 dvit., 2/6 trit., 4/4 baud., 10 atk. kam., 6 rez. perd., 38 naud. bal.).</p>
      <p>Trigubu dubliu pasižymėjo Kristupas Žemaitis: pelnė 22 taškus, po krepšiais atkovojo 10 kamuolių ir atliko 17 rezultatyvių perdavimų (45 naud. bal.). 17 taškų pelnė Laurynas Balkūnas ir Žygimantas Jocys (5/9 trit.).</p>
      <p>VK nuo dar didesnio sutriuškinimo bandė gelbėti 17 taškų pelnęs Tadas Užolinskas, 16 taškų surinkęs Tauras Ulevičius ir po 14 taškų surinkę Mindaugas Gružys ir Edvinas Lebeckas.</p>
      <p>LSU triuškinamai laimėjo kovą po krepšiais dėl atšokusių kamuolių – 58-28.</p>
      <p>„Specialiai triuškinti varžovų tikrai neketinome ir to nedarėme. Tiesiog dėsningai susiklostė toks rezultatas, mano vaikinai į kiekvienas rungtynes stengiasi žvelgti profesionaliai, kovėsi pagal savo jėgas tiek gynyboje, tiek puolime.</p>
      <p>Per daug į rezultatą nesižvalgėme, o stengėmės iš šių rungtynių pasisemti kuo daugiau patirties. Mūsų žaidėjai – aukštesnio lygio, tad ir toks rezultatas“, – po dvikovos kalbėjo LSU treneris Edas Nickus.</p>
      <p>Tačiau netrukus jis pripažino, kad 69 taškų tarp komandų skirtumas – vienas iš didesnių jo karjeroje.</p>
      <p>Tai rezultatyviausios šio sezono LSKL rungtynės, tačiau praėjusį sezoną sausio 21 dieną LSKL čempionai VDU namuose į VDU-Žemės ūkio akademijos (VDU-ŽŪA) krepšį buvo įmetę net 164 taškus, tačiau patys varžovams leido pelnyti taip pat gana daug – 122 taškus.</p>
      <p>Tiesa, tąkart rungtynės išsiskyrė ir tuo, kad iš 164 taškų net 159 taškai buvo pelnyti tritaškiais (pataikyti net 53 tolimi metimai) ir dar pridėti 5 baudos metimai. Tąkart VDU žaidimo metu iš vidutinio nuotolio nemėtė nė karto.</p>
      <p>
        <b>LCC iškovojo pirmąją pergalę</b>
      </p>
      <p>LCC tarptautinio universiteto krepšininkai po nesėkmių pirmuose dvejuose turuose pagaliau atėjo į pergalių kelią – namuose po gana atkaklios kovos <b>77:73</b> (19:18, 26:28, 12:17, 20:10) nugalėjo Vilniaus Gedimino technikos universiteto (VGTU) komandą.</p>
      <p>VGTU rungtynes pradėjo 7:0, tačiau LCC dar pirmajame kėlinyje persvėrė rezultatą – 17:16, vėliau per rungtynes svarstyklės 2-4 taškais pakrypdavo tai į vienos, tai į kitos ekipos pusę. VGTU po trijų kėlinių buvo priekyje 63:57, bet lemiamą ketvirtį tiksliau sužaidė aikštės šeimininkai, kurie ir šventė pergalę.</p>
      <p>LCC gretose išsiskyrė 15 taškų pelnęs Ernestas Jaškus, 13 taškų (13 atk. kam., 8 rez. perd.) pridėjo Ginas Mulevičius, Wamulundi Simwinga – 12, Paulius Piktuižis – 11.</p>
      <p>VGTU komandai Džiugas Maslenikas pelnė 16 taškų, Jurgis Šventickas – 15, Julius Jasiulis – 14, Povilas Mackevičius – 10.</p>
      <p>LCC ekipos pagrindinis raktas į pergalę – kur kas geresnė kova dėl atšokusių kamuolių: klaipėdiečiai po krepšiais sugriebė 61, o VGTU – 35 kamuolius.     </p>
      <p>„Tai labai laukta ir norėta pergalė. Abi ekipos, tiek mes, tiek VGTU, neturi krepšinio žvaigždžių, tad buvo tikras studentiškų ekipų mūšis. Daug kokybės nebuvo, bet noro netrūko ir tuo labai džiaugiuosi“, – po dvikovos kalbėjo LCC komandos treneris Marius Tamolis.</p>
      <p>LCC per kiekvienas rungtynes stengiasi savo žiūrovams sukurti tikrą šventę ir krepšinio dvikovas pritraukia prie kokių nors akcijų ar renginių.  </p>
      <p>„Šįkart mūsų universitete buvo švenčiama kultūrinė diena. Mūsų ekipoje rungtyniauja net septynių skirtingų šalių krepšininkai, tad visus juos pristatėme iškiliai su skirtingomis vėliavomis. Tai juos dar labiau paskatino stengtis, kadangi norėjo kuo geriau atstovauti ne tik universitetui, bet ir savo gimtajai šaliai“, – pasakojo Tamolis. </p>
      <p>
        <b>Čempionai namuose vargo su KU</b>
      </p>
      <p>LSKL čempionai Vytauto Didžiojo universiteto (VDU) krepšininkai savo žiūrovų akivaizdoje turėjo paprakaituoti dvikovoje su Klaipėdos universiteto (KU) ekipa. Arūno Juknevičiaus treniruojama VDU komanda pergalę šventė po banguojančios kovos vos 4 taškų skirtumu – <b>89:85</b> (24:14, 16:24, 23:19, 26:28).</p>
      <p>Nors VDU jau po pirmojo kėlinio susikrovė dviženklę persvarą – 24:14, tačiau jos išlaikyti nepavyko, mat iki didžiosios pertraukos skirtumas ištirpo vos iki 2 taškų – 40:38.</p>
      <p>Prieš lemiamą ketvirtį VDU pranašumas taip pat buvo nedidelis – 63:57, tačiau po kelių rezultatyvių atakų VDU jau pirmavo 11 taškų skirtumu – 70:59. Jau atrodė, kad jiems pavyks perlaužti rungtynių eigą, bet klaipėdiečaii spardėsi ir priartėjo – 71:74.</p>
      <p>Netrukus VDU vėl šoktelėjo į priekį (83:71) ir tada klaipėdiečiai jau kilo į lemiamą šturmą – augiausiai Herkaus Kumpio ir Mato Vaitkaus pastangomis vėl kvėpavo VDU ekipai į nugarą, tačia pakreipti įvykius savo naudai jau klaipėdiečiams pritrūko laiko. </p>
      <p>VDU komandą į pergalę vedė 21 tašką pelnęs Vitalijus Kozys (14 atk. kam., 28 naud. balai.), Rokas Stnkevičius pridėjo 20 taškų, Erikas Venskus – 19, Julius Liesis – 12.</p>
      <p>KU komandos gretose išsiskyrė po 17 taškų surinkę Eimantas Žilius (14 atk. kam.) ir Herkus Kumpys, 16 – Matas Vaitkus, 15 – Ernestas Bružas, 12 (10 rez. perd.) – Jonas Dumašius.</p>
      <p>Klaipėdiečius į neviltį varė klaidos: Mindaugo Stašio auklėtiniai suklydo 20 kartų, o VDU sąskaitoje – 13 klaidų.</p>
      <p>
        <b>Kauno derbyje – KK ekipos pergalė</b>
      </p>
      <p>Kauno komandų, Kauno kolegijos (KK) ir LSU-2, mūšyje pergalę rezultatu <b>85:74</b> (27:27, 24:12, 13:21, 21:14) iškovojo namuose rungtyniavę KK studentai.</p>
      <p>KK gretose po 13 taškų prie pergalės pridėjo Margiris Vaznaitis ir Arminas Žagelis, Rytis Sasnauskas pelnė 12 taškų, Martynas Špokas – 11.</p>
      <p>LSU-2 komandos gretose išsiskyrė 17 taškų pelnęs Eimantas Maksvytis, 15 taškų surinko Ernestas Bartkus, 12 – Edvinas Kurinkus, 11 – Robertas Balčius.</p>
      <p>KK ekipa suklydo net 27 kartus, tačiau tai jiems iškovoti pergalės nesutrukdė. LSU-2 ekipos sąskaitoje – 12 klaidų. Tačiau KK studentai už klaidas atsigriebė kovodami dėl atšokusių kamuolių: po krepšiais sugriebė 46 kamuolius, o LSU-2 studentai – 32 kamuolius.      </p>
      <p>KK ekipai tai buvo pirmoji šio LSKL sezono pergalė, o LSU-2 krešininkai, treniruojami gerai žinomo krepšinio specialisto, buvusio Lietuvos vyrų krepšinio rinktinės vyr. trenerio Ramūno Butauto kol kas LSKL čempionate pergalės skonio nėra pajutę.</p>
      <p>
        <b>Pirmauja VU ir KTU</b>
      </p>
      <p>LSKL komandos kaunasi suskirstytos į du divizionus – Vakarų ir Rytų.</p>
      <p>Vakarų divizione rungtyniauja keturios Kauno komandos – Vytauto Didžiojo universitetas, Kauno technologijos universitetas, antroji Lietuvos sporto universiteto komanda ir Kauno kolegija bei viena pajūrio ekipa – Klaipėdos universitetas.</p>
      <p>Rytų divizione varžosi trys Vilniaus komandos – Vilniaus Gedimino technikos universitetas, Vilniaus universitetas, Vilniaus kolegija ir po vieną Kauno ir Klaipėdos komandą – Lietuvos sporto universitetas ir LCC tarptautinis universitetas.</p>
      <p>Kol kas Rytų divizione pirmauja po dvi pergales iškovojusios VU ir LSU ekipos, o Vakarų divizione taip pat po dvi pergales savo sąskaitoje turi VDU ir KTU. Visos kitos komandos yra iškovojusios po vieną pergalę arba patyrusios du-tris pralaimėjimus.    </p>
      <p> </p>
      <h3>
        <a href="https://www.basketnews.lt/zaidejai/11113-kristupas-zemaitis.html">Kristupas Žemaitis</a>
      </h3>
      <figure>
        <img src="https://www.basketnews.lt/paveikslelis-117632-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200341-crop100x150.jpg"/>
      </figure>
      <ul>
        <li>MIN: 17.12</li>
        <li>PTS: 4.67 (46.15%)</li>
        <li>REB: 2.33</li>
        <li>AS: 2.67</li>
        <li>ST: 1</li>
        <li>BS: 0</li>
        <li>TO: 1</li>
        <li>GM: 3</li>
      </ul>
      <h3>
        <a href="https://www.basketnews.lt/zaidejai/11113-kristupas-zemaitis.html">Kristupas Žemaitis</a>
      </h3>
      <figure>
        <img src="https://www.basketnews.lt/paveikslelis-200341-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/606-siauliu-siauliai.html">Šiaulių Šiauliai</a></li>
        <li>Pozicija: PG</li>
        <li>Amžius: 23</li>
        <li>Ūgis: 192 cm</li>
        <li>Svoris: 89 kg</li>
        <li>Gimimo vieta: Kaunas, Lietuva</li>
      </ul>
    </article>
  </body>
</html>