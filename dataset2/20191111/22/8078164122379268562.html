<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_12/02-spettacoli-azerocorriere-web-sezioni-1665264a-0573-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Sergio Castellitto: «Il mio Vanni è un bravo artigiano, ma padre fallito»"/>
    <meta property="og:description" content="L’attore è protagonista della serie tv «Pezzi Unici», in onda su Rai1 dal 17 novembre in sei puntate, regia di Cinzia Th Torrini. Nel cast, Giorgio Panariello e Irene Ferri"/>
  </head>
  <body>
    <article>
      <h1>Sergio Castellitto: «Il mio Vanni è un bravo artigiano, ma padre fallito»</h1>
      <h2>L’attore è protagonista della serie tv «Pezzi Unici», in onda su Rai1 dal 17 novembre in sei puntate, regia di Cinzia Th Torrini. Nel cast, Giorgio Panariello e Irene Ferri</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Emilia Costantini</a></address>
      <p>FIRENZE - Un uomo duro, tutto d’un pezzo, ferito profondamente. Il suo figlio morto in circostanze misteriose. Cinque ragazzi difficili, tossicodipendenti. Si intitola «Pezzi unici» la serie tv in sei puntate, su Rai1 in prima serata dal 17 novembre con la regia di Cinzia Th Torrini. Protagonista Sergio Castellitto, nel ruolo di Vanni, artigiano fiorentino del legno che, nella ricerca ossessiva della verità sulla morte del figlio, apparentemente suicida, dovrà confrontarsi nella propria bottega con il gruppo dei giovani problematici, ex compagni del figlio, segnati da traumi personali e accolti da una casa famiglia: lui il maestro, loro gli allievi. Una storia di buoni sentimenti, con risvolti thriller, ambientata a Firenze tra i vicoli della tradizione artigiana.</p>
      <p><b>«Vanni è un uomo ruvido, con i calli alle mani </b>- esordisce Castellitto - un grande talento nel lavoro, ma un fallito nella vita privata, come padre e marito. E forse la morte del suo ragazzo, Lorenzo, dipendente dalla droga, è dovuta proprio alla sua durezza, alla sua incapacità di comprendere le ragioni degli altri. I nodi del legno, che è capace di sciogliere da bravo intagliatore, sono la metafora dei nodi della vita con cui deve fare i conti. E trovandosi davanti a quella accolita di “avanzi di galera”, come vengono definiti, ai quali deve trasmettere la sua arte, capirà che insegnare significa imparare ad ascoltare gli altri». Il suo amico, vicino di bottega, è il fabbro Marcello, impersonato da Giorgio Panariello: «Sono una specie di Mastro ciliegia, sempre pronto a brontolare, non gli garba mai niente, è burbero ma dentro ha un cuore di panna. Abituato a fare il comico, questo ruolo mi ha regalato due nuovi mestieri: lavorare il ferro e fare l’attore con risvolti drammatici». Nella fiction, coprodotta da Rai Fiction, Indiana Production e Cassiopea Film, anche Irene Ferri, Fabrizia Sacchi, con una partecipazione di Loretta Goggi.</p>
      <p><b>«Sono nata a Firenze - racconta Torrini </b>- e sin da ragazzina, quando andavo a scuola, passavo davanti alle tante botteghe artigiane. Molte sono ormai chiuse ed è per questo che spero, con questa serie, di risvegliare l’attenzione su di un patrimonio che si sta perdendo, soprattutto per farlo conoscere ai giovani, per farli appassionare alla manualità creativa». La scelta del capoluogo toscano non è casuale: «Firenze è la perfetta sintesi dell’identità italiana - spiega Andreatta direttore Rai Fiction - Il suo artigianato rappresenta i valori fondamentali della maestria artistica». Castellitto sottolinea: «Oggigiorno, tra computer e iPhone, non tocchiamo più gli oggetti, ci limitiamo a sfiorare gli schermi. Non stringiamo le cose, non ci sporchiamo più le mani, stiamo perdendo il rapporto fisico con la materia. L’artigiano, invece, è chi ha contatto diretto con la materia. Perdere un figlio, come lo perde il mio personaggio - conclude l’attore che di figli ne ha quattro - significa dover rispondere a una domanda inquietante: dove ho sbagliato? E alla fine Vanni comprenderà che i veri “pezzi unici” sono i cinque ragazzi che gli vengono affidati».</p>
    </article>
  </body>
</html>