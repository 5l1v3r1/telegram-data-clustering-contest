<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/profesii/urmeaza-zf-raiffeisen-branduri-romanesti-piatra-neamt-joi-14-noiembrie-invata-de-la-antreprenorii-locali-din-judetul-neamt-cum-se-construieste-un-brand-puternic-in-business-18569664"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T22:05:00+00:00"/>
    <meta property="og:title" content="Urmează ZF/ Raiffeisen Branduri româneşti, Piatra-Neamţ joi 14 noiembrie. Învaţă de la antreprenorii locali din judeţul Neamţ cum se construieşte un brand puternic în business"/>
    <meta property="og:description" content="♦ Primele 10 companii din judeţul Neamţ după cifra de afaceri domină 20% din afacerile totale ale judeţului Neamţ ♦ Companiile româneşti domină judeţul, 80% din businessuri fiind locale."/>
  </head>
  <body>
    <article>
      <h1>Urmează ZF/ Raiffeisen Branduri româneşti, Piatra-Neamţ joi 14 noiembrie. Învaţă de la antreprenorii locali din judeţul Neamţ cum se construieşte un brand puternic în business</h1>
      <address><time datetime="2019-11-11T22:05:00+00:00">11 Nov 2019, 22:05</time> by <a rel="author" href="https://www.zf.ro/autor/georgiana-mihalache" target="_blank">Georgiana Mihalache</a></address>
      <p>♦ Primele 10 companii din judeţul Neamţ după cifra de afaceri domină 20% din afacerile totale ale judeţului Neamţ ♦ Companiile româneşti domină judeţul, 80% din businessuri fiind locale.</p>
      <p>Antreprenorii locali, care au construit branduri puternice în judeţul Neamţ, mizând pe intrarea în lumea businessului în urmă cu câteva decenii, vin la con­ferinţa Branduri româ­neşti, organizată de ZF în parte­neriat cu Raiffeisen Bank România.</p>
      <p>Evenimentul organizat joi 14 noiembrie la Piatra-Neamţ adună cei mai mari antreprenori din judeţ, care vor povesti despre cum au ajuns să pună pe piaţă o afacere pornind de la o idee.</p>
      <p>Cât durează să construieşti un brand şi cât costă să menţii renumele companiei pe piaţă, care sunt provocările pentru brandurile româneşti sunt câteva dintre întrebările la care vor răspunde antreprenorii prezenţi la conferinţă.</p>
      <p>La eveniment va fi prezentă Maria Tătaru, marketing manager Autonom rent-a-car, care va vorbi despre cum a reuşit să ajungă la brand pe o nişă nouă. Povestea companiei de închirieri de maşini Autonom Services a luat naştere în anul 2006 după ce fraţii Marius şi Dan Ştefan au decis ca după terminarea studiilor în Franţa, respectiv SUA să intre în afaceri.</p>
      <p>Dorin Căpitanu, acţionar la Dolinex, va vorbi despre cum se poate crea un brand în comercializarea de echipamente pentru instalaţii termice şi sanitare, o nişă din care compania face 30 mil. lei în 2018.</p>
      <p>Cel mai bine reprezentate domenii de activitate ale primilor 10 jucători din judeţ după cifra de afaceri sunt producţia şi comerţul.</p>
      <p>Cât investesc antrepre­norii în branduri şi cât de importantă este pentru aceştia promovarea, dar şi care este profilul consu­matorului român în prezent sunt printre temele de discuţie propuse de Ziarul Financiar la conferinţa Bran­duri româneşti.</p>
      <p>Care sunt trendurile pe care pariază companiile noi şi dacă se adaptează acestea mai uşor schimbărilor din piaţă sunt alte două întrebări la care vor răspunde reprezentanţii „noilor generaţii“ în business.</p>
      <p>Judeţul Neamţ ocupă locul 25 în clasamentul celor mai mari judeţe după cifra de afaceri a companiilor în 2017, cu afaceri totale de 11 miliarde de lei, potrivit lucrării „Capitalul privat românesc“, realizată de ZF cu sprijinul PIAROM.</p>
      <p>Conferinţa ajunge astfel în al optulea oraş - Piatra-Neamţ - în turneul pornit de Ziarul Financiar şi Raiffeisen Bank România în căutarea brandurilor româneşti şi a poveştilor antreprenorilor locali. Evenimente asemănătoare au început în 2018 în Cluj-Napoca, după care au urmat oraşele Iaşi, Constanţa, Timişoara, Galaţi, Oradea şi Piteşti.</p>
    </article>
  </body>
</html>