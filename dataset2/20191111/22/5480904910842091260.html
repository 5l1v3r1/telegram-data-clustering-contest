<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zverev-porazil-na-turnaji-mistru-nadala-tsitsipas-medvedeva/1819504?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T22:54:00+00:00"/>
    <meta property="og:title" content="Zverev porazil na Turnaji mistrů Nadala, Tsitsipas Medveděva"/>
    <meta property="og:description" content="Londýn - Obhájce titulu Alexander Zverev vstoupil vítězně do tenisového Turnaje mistrů. Němec dnes v Londýně porazil prvního hráče světového žebříčku Rafaela Nadala 6:2, 6:4 a radoval se nad Španělem z premiérové výhry. Souboj debutantů na Masters předtím zvládl lépe Řek Stefanos Tsitsipas, který ve skupině Andreho Agassiho porazil finalistu US Open Daniila Medveděva z Ruska 7:6, 6:4."/>
  </head>
  <body>
    <article>
      <h1>Zverev porazil na Turnaji mistrů Nadala, Tsitsipas Medveděva</h1>
      <address><time datetime="2019-11-11T22:54:00+00:00">11 Nov 2019, 22:54</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Obhájce titulu Alexander Zverev vstoupil vítězně do tenisového Turnaje mistrů. Němec dnes v Londýně porazil prvního hráče světového žebříčku Rafaela Nadala 6:2, 6:4 a radoval se nad Španělem z premiérové výhry. Souboj debutantů na Masters předtím zvládl lépe Řek Stefanos Tsitsipas, který ve skupině Andreho Agassiho porazil finalistu US Open Daniila Medveděva z Ruska 7:6, 6:4.</p>
      <slideshow>
        <figure>
          <img src="https://i3.cn.cz/6/1573508004_P201911111003201.jpg"/>
        </figure>
        <figure>
          <img src="https://i3.cn.cz/6/1573507915_P201911111002701.jpg"/>
        </figure>
        <figure>
          <img src="https://i3.cn.cz/6/1573486045_P201911110717401.jpg"/>
        </figure>
        <figure>
          <img src="https://i3.cn.cz/6/1573485298_P201911110704701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Nadalova prohra znamená, že pokud Srb Novak Djokovič vyhraje Turnaj mistrů bez porážky, ukončí pošesté v kariéře rok na postu světové jedničky a vyrovná rekord Američana Peta Samprase. Jednu výhru už si Djokovič ve skupině připsal a další může přidat v úterý, kdy hraje s Rakušanem Dominicem Thiemem.</p>
      <p>Nadal se na Masters kvalifikoval popatnácté, ale hraje teprve poosmé. Většinou byl na konci sezony zraněný a i letos měl před startem problémy. Před cestou do Londýna měl potíže s břišními svaly, šetřil se v tréninku na podání a právě servis byl jeho nejslabší stránkou v duelu se Zverevem.</p>
      <p>Němec od stavu 1:2 rozhodl zápas šňůrou sedmi her. Sám podával výtečně, dal jedenáct es a nečelil ani jednomu brejkbolu. "Tohle vítězství pro mě moc znamená," řekl Němec po utkání na kurtu. Nadala porazil poprvé po předchozích pěti prohrách.</p>
      <p>Jednadvacetiletý Tsitsipas se v Londýně radoval z premiérové výhry hned dvakrát, o dva roky staršího Medveděva totiž dokázal v šestém vzájemném zápase porazit poprvé. "Dohodl jsem se sám se sebou, že to budu zkoušet tak dlouho, dokud to nevyjde. A povedlo se to v nejlepší možný okamžik," řekl.</p>
      <p>Úvodní sadu získal Tsitsipas za 55 minut v tie-breaku 7:5, v devátém gamu druhého setu se mu pak podařil jediný brejk zápasu a duel dopodával.</p>
      <p>Po utkání první řecký tenista na Turnaji mistrů vysvětloval, proč nemá Medveděva v oblibě. "Každý jsme z jiného těsta. Neznamená to, že ho nenávidím, ale na večeři spolu nepůjdeme, jak řekl. Určitě ho respektuji," řekl Tsitsipas.</p>
      <h3>Tenisový Turnaj mistrů v Londýně</h3>
      <p>
        <i>(tvrdý povrch, dotace 9 milionů dolarů):</i>
      </p>
      <p>
        <b>Dvouhra:</b>
      </p>
      <p>
        <b>Skupina Andreho Agassiho:</b>
      </p>
      <p>A. Zverev (7-Něm.) - Nadal (1-Šp.) 6:2, 6:4, Tsitsipas (6-Řec.) - Medveděv (4-Rus.) 7:6 (7:5), 6:4. </p>
      <p>
        <b> </b>
      </p>
      <p>
        <b>Čtyřhra:</b>
      </p>
      <p>
        <b>Skupina Maxe Mirného:</b>
      </p>
      <p>Herbert, Mahut (7-Fr.) - Cabal, Farah (1-Kol.) 6:3, 7:5, Krawietz, Mies (3-Něm.) - Rojer, Tecau (6-Niz./Rum.) 7:6 (7:3), 4:6, 10:6.</p>
    </article>
  </body>
</html>