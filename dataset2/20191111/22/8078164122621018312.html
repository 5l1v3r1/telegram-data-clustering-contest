<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_12/napoli-de-magistris-batte-raggi-cambiati-33-assessori-rimpasto-record-giunta-7a9310f0-0528-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Napoli, de Magistris batte Raggi: cambiati 33 assessori, rimpasto record in giunta"/>
    <meta property="og:description" content="Il sindaco «arancione» vara l’ennesima svolta. Della prima giunta è rimasta solo la responsabile della scuola. A Roma cambiati «solo» 13 assessori"/>
  </head>
  <body>
    <article>
      <h1>Napoli, de Magistris batte Raggi: cambiati 33 assessori, rimpasto record in giunta</h1>
      <h2>Il sindaco «arancione» vara l’ennesimo rimpasto in vista delle Regionali 2020. Della prima giunta è rimasta solo la responsabile della scuola. A Roma cambiati «solo» 13 assessori</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Claudio Bozza</a></address>
      <p>Dica trentatré. A Napoli il sindaco Luigi de Magistris vara il decimo rimpasto di giunta da quando è stato eletto per la prima volta, nel giugno 2011. In otto anni il magistrato sceso in politica ha cambiato 33 assessori e cambiato tre vicesindaci: un turbinio di rimpasti di deleghe, raccontati dal Corriere del Mezzogiorno, in una città che stenta a ripartire. Dalla prima giunta arancione, il colore del movimento civico di «Dema», è sopravvissuta soltanto un’assessora: Annamaria Palmieri, responsabile della Scuola.</p>
      <p><b>Si tratta di un record, imbattibile e imbattuto, </b>visto che il primo cittadino partenopeo ha battuto di gran lunga, e in proporzione, persino la sindaca Virginia Raggi, che a Roma ha cambiato 13 assessori in 3 anni e mezzo. L’ultimo rimpasto in Campidoglio è stato varato a settembre, ad un anno e mezzo dalla fine del primo mandato e con la prospettiva più che concreto che non ce ne sarà un secondo.</p>
      <p><b>L’ultima svolta fatta scattare da de Magistris </b>è stata pensata in prospettiva delle imminenti elezioni regionali: nel 2020 si voterà in Campania (a Napoli nel 2021), ma nel fronte di centrosinistra il quadro delle candidature è ancora piuttosto incerto. Ce la farà il discusso governatore uscente Vincenzo De Luca (Pd), mai andato d’accordo con «Dema», a correre per un secondo mandato?</p>
    </article>
  </body>
</html>