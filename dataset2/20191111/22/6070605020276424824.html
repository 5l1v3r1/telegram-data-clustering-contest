<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Radars-pedagogics-velocitat-Sant-Antoni_0_2342765743.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:38:15+00:00"/>
    <meta property="og:title" content="Radars pedagògics contra l’excés de velocitat a la superilla de Sant Antoni"/>
    <meta property="og:description" content="Alguns vehicles travessen pel mig la ‘plaça’ pacificada del carrer Parlament"/>
  </head>
  <body>
    <article>
      <h1>Radars pedagògics contra l’excés de velocitat a la superilla de Sant Antoni</h1>
      <h2>Alguns vehicles travessen pel mig la ‘plaça’ pacificada del carrer Parlament</h2>
      <address>
        <time datetime="2019-11-11T22:38:15+00:00">11 Nov 2019, 22:38</time>
      </address>
      <p>Cotxes que circulen a molta més velocitat dels deu quilòmetres per hora establerts a tocar de les noves zones de joc infantil dibuixades a terra. Furgonetes que col·lapsen el carrer Comte Borrell fora de l’horari fixat per a la càrrega i descàrrega. I vehicles de tota mena, des de patinets elèctrics fins a taxis, que fan cas omís de la línia contínua i travessen pel mig les noves <i>places </i>creades com a espais de trobada al carrer. El<a href="https://www.ara.cat/societat/superilla-Sant-Antoni-expandeix_0_2163383808.html"> barri de Sant Antoni s’està fent seva la superilla</a> que va néixer a l’entorn del nou mercat i que després es va expandir i, amb elements no fixos, com ara pintura a terra o jardineres, va crear una <i>plaça </i>a la confluència dels carrers Borrell i Parlament. Però l’adaptació al nou espai no és ben bé com s’esperaven els veïns. Després de les queixes per la velocitat a què circulen molts cotxes per l’interior d’aquesta zona, l’Ajuntament s’ha compromès a fer-hi millores, com ara posar ressalts a terra o instal·lar-hi radars pedagògics.</p>
      <figure>
        <img src="https://www.ara.cat/2017/10/30/societat/segona-superilla-Colau-Sant-Antoni_1897020360_67324297_117x66.png"/>
      </figure>
      <p>
        <a href="https://www.ara.cat/societat/segona-superilla-Colau-Sant-Antoni_0_1895210631.html">La segona superilla de Colau pren forma a Sant Antoni</a>
      </p>
      <p>Aquests aparells només informen de la velocitat a la qual se circula, però no penalitzen amb sancions els infractors. A Barcelona es van provar per primer cop el 2013 a l’avinguda Foix, sota el pont de Reina Elisenda, perquè hi coincidien la sortida dels Ferrocarrils i diversos camins escolars i, segons l’Ajuntament, van servir per reduir un 10% la velocitat mitjana i un 20% la velocitat punta. El consistori en té dos que instal·la durant una temporada en ubicacions que considera sensibles, com ara passos de vianants no semaforitzats. Ara els posarà a la superilla de Sant Antoni durant tres setmanes. Un al carrer Borrell a l’alçada de la Gran Via, que és on comença la zona pacificada, i l’altre a la part d’urbanització tàctica de la superilla, per sota del carrer Parlament.</p>
      <h3>Nova ‘plaça’</h3>
      <p>La nova plaça creada a la confluència d’aquest carrer amb Borrell és, de fet, un dels punts que genera més crítiques de veïns i comerciants de la zona. Sobretot perquè, tot i que hi ha elements per a l’estada a la zona central, no hi ha cap estructura física que impedeixi el pas dels cotxes perquè s’ha de garantir l’accés dels vehicles d’emergència. I alguns conductors hi passen esquivant els obstacles.</p>
      <figure>
        <img src="https://www.ara.cat/2018/11/01/societat/Eixample-hi-creixen-superilles_2117198540_57965762_117x66.png"/>
      </figure>
      <p>
        <a href="https://www.ara.cat/societat/Eixample-hi-creixen-superilles_0_2117788210.html">A l’Eixample hi creixen superilles</a>
      </p>
      <p>“És perillós, perquè aquí hi ha nens jugant i, de cop, passa un cotxe o un patinet elèctric a tota velocitat pel mig”, lamenta el Toni, que treballa en una botiga a la mateixa cruïlla i està cansat de sortir a cridar l’atenció de conductors. “És com una gran improvisació, com si ho haguessin fet tot corrent”, afegeix l’Hortènsia, que treballa en una botiga del carrer Borrell.</p>
      <p>Membres de l’àrea d’Urbanisme es van reunir fa dues setmanes amb representants de l’equip impulsor de la <a href="https://www.ara.cat/societat/superilles-sestoven_0_1968403160.html">superilla</a>, les entitats que van contribuir a dibuixar el projecte, i es van comprometre a aplicar-hi algunes millores encaminades a reduir la velocitat del trànsit i fer més fàcil la convivència en els nous espais pacificats. A banda dels ressalts i dels radars, es va anunciar que es reforçarà la presència de la Guàrdia Urbana i es millorarà la senyalització -ara ja hi ha cartells que informen del límit de velocitat i de l’horari de càrrega i descàrrega- i també la neteja. El govern municipal remarca que la posada en marxa d’aquests nous espais implica un període d’adaptació, perquè tothom s’acostumi a les restriccions i a fer un ús adequat dels nous espais.</p>
      <figure>
        <img src="https://www.ara.cat/2018/02/25/societat/superilles-sestoven_1967813516_51473812_117x66.png"/>
      </figure>
      <p>
        <a href="https://www.ara.cat/societat/superilles-sestoven_0_1968403160.html">Les superilles s’estoven</a>
      </p>
      <p>El president de l’Associació de Veïns de Sant Antoni, Pep Sala, assegura que el gruix de les queixes són perquè hi ha massa cotxes i no pel projecte de la superilla en si. “Encara no és prou amable per deixar que els nens hi juguin”, lamenta.</p>
    </article>
  </body>
</html>