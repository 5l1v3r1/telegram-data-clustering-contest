<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/sectors-economics-clamen-perque-govern-eleccions-generals-novembre-2019_0_2342765730.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T22:07:06+00:00"/>
    <meta property="og:title" content="El sectors econòmics clamen perquè es formi un govern"/>
    <meta property="og:description" content="Patronals i sindicats apel·len al diàleg per evitar noves eleccions"/>
  </head>
  <body>
    <article>
      <h1>El sectors econòmics clamen perquè es formi un govern</h1>
      <h2>Patronals i sindicats apel·len al diàleg per evitar noves eleccions</h2>
      <address>
        <time datetime="2019-11-11T22:07:06+00:00">11 Nov 2019, 22:07</time>
      </address>
      <p>L’Íbex-35 va tancar la sessió d’ahir, la primera després de les eleccions del 10-N, pràcticament plana, amb un imperceptible descens del 0,06%. El selectiu de la Borsa espanyola, per tant, no acusava el complex resultat electoral i les dificultats que hi pot haver per formar govern a Espanya, malgrat que els agents econòmics sempre agraeixen l’estabilitat política. Els resultats de les eleccions suggereixen que hi haurà un govern en minoria liderat pel PSOE com a escenari més probable, va apuntar l’agència de qualificació DBRS Morningstar.</p>
      <p>Però, malgrat aquest escenari probable, els principals agents de l’economia espanyola, les grans patronals i els grans sindicats, van sortir en tromba amb un argument comú: cal un govern estable a Espanya com abans millor.</p>
      <p>El primer de dir-ho va ser el president de la gran patronal espanyola, la CEOE. Antonio Garamendi va recordar a la classe política que “ha arribat el moment de les grans responsabilitats” i va posar deures als partits: la formació d’un govern en el termini d’un mes. De manera implícita, la gran patronal s’abonava a la tesi dels que reclamen una gran coalició, un govern del PSOE i el PP. “En altres països europeus hi ha transversalitat i probablement caldrà que n’hi hagi aquí”, va dir. El president de la CEOE va reclamar també als polítics espanyols que deixin de banda les seves diferències i parlin del que els uneix i no del que els separa. “Espanya necessita estabilitat per als pròxims quatre anys”, va concloure.</p>
      <p>Garamendi no va estalviar crítiques als polítics. “Hi ha hagut un fracàs col·lectiu”, va apuntar, i va advertir contra el perill que es quedin atrapats en el que va definir com “el dia de la marmota”. També va enumerar les exigències dels empresaris: rigor pressupostari i estabilitat econòmica.</p>
      <p>És el mateix discurs que va defensar la CEOE en un comunicat conjunt amb la patronal de petites i mitjanes empreses d’Espanya, la Cepyme. El text reclama responsabilitat als polítics i assenyala que “les empreses i la societat espanyola no es poden permetre unes noves eleccions”. Els patrons aprofitaven el document per reclamar al futur govern de l’Estat reformes estructurals en aspectes com la formació, la innovació, la digitalització, les pensions, la internacionalització de l’economia i la sostenibilitat. I, com és habitual, aprofitaven per reclamar, implícitament, una rebaixa d’impostos. Ho feien apel·lant a una “tributació més competitiva”.</p>
      <p>La patronal de grans empreses de Catalunya, Foment del Treball, que presideix l’exdiputat de CiU Josep Sánchez Llibre, es va abonar també a les tesis de la CEOE i, apel·lant a la cultura del pacte i la moderació, va dir en un comunicat que és “urgent” que les forces polítiques mostrin la seva “actitud de responsabilitat i compromís per facilitar la governabilitat a Espanya en un context de fragmentació parlamentària”. Foment considera “imprescindible” que el partit més votat, el PSOE, “busqui aliances que permetin formar un govern de l’Estat estable i moderat” que pugui tirar endavant l’aprovació dels pressupostos generals de l’Estat.</p>
      <p>Si en alguna cosa es van posar d’acord totes les patronals ahir és que cal evitar unes noves eleccions generals. Pimec, la patronal de petites i mitjanes empreses de Catalunya, va demanar explícitament que no hi hagi noves eleccions malgrat que els resultats del 10-N “fan encara més difícil la governabilitat”. Pimec va reclamar diàleg i compromís als partits per trobar una solució.</p>
      <h3>Pressió sindical a les esquerres</h3>
      <p>Els sindicats també es van sumar a la petició d’un acord. El secretari general de CCOO, Unai Sordo, va apostar clarament per un govern d’esquerres que inclogui el PSOE i Unides Podem i va demanar als dos partits que no repeteixin “els vells errors perquè aquests últims sis mesos han sigut un despropòsit”. “No es pot permetre un nou bloqueig polític”, va etzibar el dirigent sindical. Per la seva banda, el secretari general de la UGT, Pepe Álvarez, va reclamar un acord dels partits “que van des de l’esquerra fins al centre” i els va demanar un esforç “per configurar un govern de progrés amb un programa econòmic que reparteixi la riquesa”. Álvarez també va reclamar als partits “més diàleg sobre Catalunya”.</p>
    </article>
  </body>
</html>