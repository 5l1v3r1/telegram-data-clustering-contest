<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/cronaca/cards/mangiare-bene-milano-meno-35-euro-ecco-sei-consigli-guida-michelin/cucina-frigoriferi-milanesi_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Dove mangiare a Milano spendendo poco (meno di 35 euro): ecco i sei consigli della Guida Michelin"/>
    <meta property="og:description" content="«Bib Gourmand» è la selezione della Rossa con il miglior rapporto qualità/prezzo, per piatti di qualità spendendo meno di 35 euro: c'è anche una new entry, il cinese «Le nove scodelle»"/>
  </head>
  <body>
    <article>
      <h1>Dove mangiare a Milano spendendo poco (meno di 35 euro): ecco i sei consigli della Guida Michelin</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Laura Vincenti</a></address>
      <p>Non solo stellati: ogni anno la Michelin segnala anche i «Bib Gourmand», ovvero i ristoranti che, per citare letteralmente la guida, rappresentano una «piacevole esperienza gastronomica a meno di 32 euro (35 euro nelle città capoluogo o turistiche importanti): buoni prodotti ben valorizzati, un conto ragionevole, una cucina con un eccellente rapporto qualità/prezzo». A Milano, che adesso vanta migliaia di indirizzi dedicati al cibo, sono sei. Tra questi, da anni c’è «La Cucina dei Frigoriferi Milanesi» in via Piranesi, dove una volta c’era il Palazzo del ghiaccio. Racconta lo chef Marco Tronconi: «Sinceramente preferisco essere tra i Bib Gourmand piuttosto che tra gli stellati: questo è un locale alla portata di tutti, può venire chiunque, dalle famiglie ai giovani». La cucina propone un menù completo a 33 euro, bevande escluse. «Tra le specialità che non mancano mai c’è il riso croccante», commenta lo chef, che definisce la sua cucina «creativa ma regionale: non stravolgo mai troppo il piatto». «In Italia i Bob Gourmand non sono molto conosciuti – continua lo chef - al contrario di quanto avviene all’estero, invece: tutti gli stranieri che vengono qui è perché ci trovano tramite la guida. Io stesso quando viaggio con la mia famiglia scelgo sempre i Bib Gourmand piuttosto che gli stellati, anche perché ho una bambina di nove anni e quindi preferisco un posto dove mangiare bene ma comunque informale». Via Piranesi 10, www.lacucinadeifrigoriferimilanesi.it.</p>
      <figure>
        <img src="https://images2-milano.corriereobjects.it/methode_image/2019/11/06/Milano/Foto%20Milano/la%20cucina%20dei%20frigoriferi%20milanesi.jpg?v=201911121029"/>
        <figcaption>La cucina dei frigoriferi milanesi</figcaption>
      </figure>
      <aside>Scheda 1 di 7<br/><br/>INDIETRO<a href="https://milano.corriere.it/cronaca/cards/mangiare-bene-prezzo-giusto-ecco-sei-ristoranti-milanesi-guida-michelin/trippa.shtml"> AVANTI</a></aside>
    </article>
  </body>
</html>