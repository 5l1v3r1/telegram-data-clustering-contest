<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621044/%D8%B1%D9%88%D8%B3%DB%8C%D9%87-%D9%87%D8%B1%DA%AF%D8%B2-%D8%A7%D8%B2-%D9%85%D8%B9%D8%A7%D9%87%D8%AF%D9%87-%D8%A2%D8%B3%D9%85%D8%A7%D9%86%E2%80%8C%D8%A8%D8%A7%D8%B2-%D8%AE%D8%A7%D8%B1%D8%AC-%D9%86%D9%85%DB%8C%E2%80%8C%D8%B4%D9%88%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T22:09:00+00:00"/>
    <meta property="og:title" content="روسیه: هرگز از معاهده «آسمان‌باز» خارج نمی‌شویم"/>
    <meta property="og:description" content="معاون وزیر خارجه روسیه اعلام کرد: علیرغم خروج احتمالی آمریکا از معاهده «آسمان‌باز»؛ ما هرگز از آن خارج نمی شویم."/>
  </head>
  <body>
    <article>
      <h1>روسیه: هرگز از معاهده «آسمان‌باز» خارج نمی‌شویم</h1>
      <address>
        <time datetime="2019-11-11T22:09:00+00:00">11 Nov 2019, 22:09</time>
      </address>
      <p>
        <i>معاون وزیر خارجه روسیه اعلام کرد: علیرغم خروج احتمالی آمریکا از معاهده «آسمان‌باز»؛ ما هرگز از آن خارج نمی شویم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرگئی ریابکوف معاون وزیر خارجه روسیه امروز دوشنبه در سخنانی اعلام کرد: علیرغم خروج احتمالی آمریکا از معاهده «آسمان‌باز»؛ ما هرگز از آن خارج نمی شویم.</p>
      <p>به گزارش اسپوتنیک، معاون وزیر خارجه روسیه در این خصوص گفت: توافق مذکور را مهم می دانیم. این توافق به ویژه در برهه زمانی کنونی موجب ثبات در بسیاری از موضوعات خواهد شد.</p>
      <figure>
        <img src="https://aftabnews.ir/files/fa/news/1398/8/20/358049_412.jpg"/>
      </figure>
      <p>وی در این باره افزود: البته در این خصوص گزینه های زیادی وجود دارد؛ اما خروج از این معاهده هرگز توسط ما انجام نخواهد شد.</p>
      <p>گفتنی است، وال استریت ژورنال چندی پیش به نقل از دو منبع در دولت آمریکا نوشته بود: ترامپ رئیس جمهوری آمریکا سندی را درباره قصد این کشور برای خروج از پیمان آسمان باز امضاء کرده است.</p>
      <p>این روزنامه در ادامه می نویسد که هنوز تصمیم نهایی در این مورد اتخاذ نشده است.</p>
      <p>مخالفان پیمان آسمان باز در دولت آمریکا معتقدند که این پیمان موجب می شود تا روسیه اطلاعات شناسایی را از ایالات متحده جمع آوری کند.</p>
      <p>این نشریه همچنین با استناد به منابع، ادعا کرد که روسیه در ۲۰ سپتامبر ۲۰۱۹ مانع از انجام پروازهای شناسایی آمریکا و کانادا تحت پیمان آسمان باز در بخش اروپایی روسیه شد.</p>
      <p>توافقنامه‌ای آسمان باز توافقی بین ۳۴ کشور جهان است که در مورد اجازه پرواز هواپیماهای جاسوسی و تجسسی بر فراز مناطق کشورهای عضو این معاهده می‌باشد.</p>
      <p>معاهده آسمان‌های باز یکی از بزرگ‌ترین تلاش‌های بین‌المللی برای هرچه شفاف‌تر کردن فعالیت‌های نظامی است.</p>
      <p>پیش‌بینی می‌شود تصمیم ترامپ برای خروج از این پیمان با محکومیت هر دو حزب عمده آمریکا همراه باشد.</p>
      <p>پیش از این دولت ترامپ از چندین پیمان، توافقنامه و معاهده بین‌المللی دیگر از جمله توافق هسته‌ای ایران و پیمان آب و هوایی پاریس خارج شده بود.</p>
      <p>گفتنی است معاهده جهانی آسمان باز در سال ۱۹۹۲ تصویب شد؛ اما در سال ۲۰۰۲ به طور کامل به اجرا درآمد.</p>
    </article>
  </body>
</html>