<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/cards/rigori-fuorigioco-falli-mano-tutte-zone-d-ombra-var-regolamento/rigore-falli-mano-naturalezza-braccio_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Rigori, fuorigioco e falli di mano: tutte le zone d’ombra della Var e del regolamento"/>
    <meta property="og:description" content="Perché l’arbitro a volte non va a rivedere l’azione? Quando è fallo di mano? Chi giudica il contatto da rigore? I punti da chiarire"/>
  </head>
  <body>
    <article>
      <h1>Rigori, fuorigioco e falli di mano: tutte le zone d’ombra della Var e del regolamento</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Guido De Carolis</a></address>
      <p>Martedì 19 novembre si svolgerà a Roma un incontro formativo tra arbitri, allenatori e capitani di A, proprio per migliorare la conoscenza del regolamento internazionale e il protocollo Var attualmente in vigore. Sono molte infatti le zone d’ombra che continuano a far discutere. Partiamo dal rigore e dai falli di mano. Prima regola: la Var può entrare in funzione per un rigore dato o non dato. Detta così dovrebbe essere semplice, il problema è la varietà dei casi che comporta: fallo di mano, contatto, battuta del calcio di rigore stesso, movimento del portiere. Il fallo di mano è il più contestato, poiché non tutti vanno puniti con il rigore. La volontarietà non è più una discriminante, c’è differenza poi tra attaccante e difendente. Il fallo di mano dell’attaccante è in generale quasi sempre punito perché lo avvantaggia, quello del difendete ha tante variabili. Tra i casi più discussi il penalty non concesso al Bologna contro la Juve per fallo di mano di De Ligt. Decisione giusta non dare il rigore perché l’olandese tenta di giocare il pallone. Caso specifico a parte, arbitro e Var hanno un compito ingrato perché in un minuto devono scorrere mentalmente tutto il regolamento e i suoi casi che sono oggettivamente troppi, con troppe variabili e troppe interpretazioni. Si parla in generale di «principio della naturalezza della posizione del braccio». Una definizione che resta interpretabile e lascia molte zone d’ombra. L’errore è naturale e neppure il video può chiarire: aiuta, ma non è definitivo.</p>
      <figure>
        <img src="https://images2.corriereobjects.it/methode_image/2019/11/11/Sport/Foto%20Sport%20-%20Trattate/AFP_1LK5Z9-kCmH-U3150793781439Z7F-593x443@Corriere-Web-Sezioni.jpg?v=201911121050"/>
        <figcaption>Il difensore olandese Matthijs De Ligt (Afp)</figcaption>
      </figure>
      <aside>Scheda 1 di 6<br/><br/>INDIETRO<a href="https://www.corriere.it/sport/cards/rigori-fuorigioco-espulsioni-var-zone-d-ombra-perche-l-arbitro-non-sempre-rivede/rigore-contatti-battuta-portiere.shtml"> AVANTI</a></aside>
    </article>
  </body>
</html>