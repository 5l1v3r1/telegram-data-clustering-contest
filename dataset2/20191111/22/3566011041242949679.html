<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546590.html/%D8%B9%D8%B1%D8%A7%D9%82%DA%86%DB%8C--%D8%BA%D8%B1%D8%A8%DB%8C-%D9%87%D8%A7-%D8%A8%D9%87-%D8%AA%D8%B9%D9%87%D8%AF%D8%A7%D8%AA-%D8%AE%D9%88%D8%AF-%D8%AF%D8%B1-%D8%A8%D8%B1%D8%AC%D8%A7%D9%85-%D8%B9%D9%85%D9%84-%D9%86%DA%A9%D8%B1%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T22:07:00+00:00"/>
    <meta property="og:title" content="عراقچی: غربی‌ها به تعهدات خود در برجام عمل نکردند"/>
    <meta property="og:description" content="معاون وزیر امور خارجه ایران روز دوشنبه در مصاحبه‌ای گفت که غربی‌ها به تعهدات خود در برجام عمل نکردند."/>
  </head>
  <body>
    <article>
      <h1>عراقچی: غربی‌ها به تعهدات خود در برجام عمل نکردند</h1>
      <address>
        <time datetime="2019-11-11T22:07:00+00:00">11 Nov 2019, 22:07</time>
      </address>
      <p>معاون وزیر امور خارجه ایران روز دوشنبه در مصاحبه‌ای گفت که غربی‌ها به تعهدات خود در برجام عمل نکردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «عباس عراقچی» معاون وزیر امور خارجه ایران روز دوشنبه گفت که کشورهای غربی به تعهدات خودشان در توافق هسته‌ای عمل نکردند.</p>
      <p>وی که با شبکه خبری راشاتودی مصاحبه می‌کرد، افزود: «کشورهای غربی به وعده‌های خودشان در عدم اشاعه تسلیحات هسته‌ای نیز عمل نکرده‌اند.»</p>
      <p>معاون وزیر امور خارجه ایران اضافه کرد: «مذاکراتی درباره برنامه‌ هسته‌ای خود انجام دادیم تا نگرانی‌ها درباره آن را برطرف کنیم و هیچ کس نباید در مقاصد صلح آمیز برنامه هسته‌ای ایران تردید کند.»</p>
      <p>عراقچی افزود: «وضعیت تنگه هرمز و منطقه خلیج فارس برای ما مهم بوده و آماده همکاری با کشورهای منطقه در این زمینه هستیم.»</p>
      <p>کشورهای اروپایی بعد از خروج یک‌جانبه آمریکا از برجام در اردیبهشت سال گذشته وعده دادند که می‌توانند اثرات خروج واشنگتن را جبران کرده و ایران را از مزایای وعده‌داده‌شده در برجام برخوردار کنند. با این حال، این وعده‌ها با گذشت نزدیک به ۱۸ ماه عملی نشده‌اند.</p>
      <p>جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. جمهوری اسلامی ایران تا کنون در چهار گام از تعهدات خود نسبت به برجام کاسته است.</p>
      <p>انتهای پیام/</p>
    </article>
  </body>
</html>