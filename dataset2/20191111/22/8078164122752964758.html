<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/messico-nave-italiana-attaccata-pirati-fuoco-contro-l-equipaggio-due-feriti-c6d156be-0520-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Messico, nave italiana attaccata dai pirati: fuoco contro l’equipaggio, due feriti"/>
    <meta property="og:description" content="Il commando era composto da 7-8 pirati. Due passeggeri sarebbero stati colpiti: nessuno è in pericolo di vita"/>
  </head>
  <body>
    <article>
      <h1>Messico, nave italiana attaccata dai pirati: fuoco contro l’equipaggio, due feriti</h1>
      <h2>Il commando era composto da 7-8 pirati. Due marittimi sarebbero stati colpiti: nessuno è in pericolo di vita. L'Unità di Crisi del ministero degli Esteri segue con la massima attenzione il caso</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Silvia Morosi</a></address>
      <p>Attacco di un commando di<a href="https://www.corriere.it/esteri/19_novembre_12/i-pirati-che-razziano-petrolio-golfo-messico-centinaia-assalti-2017-e9b8398e-0527-11ea-a1df-d75c93ec44da.shtml"> pirati nel Golfo del Messico </a>contro una nave italiana. <a href="https://www.corriere.it/NewsletterCorriere/america-cina/beac6a1e-052f-11ea-a1df-d75c93ec44da_nl_AmericaCina.html">Due marittimi italiani sono rimasti feriti nell’assalto</a>, uno colpito da un oggetto contundente alla testa e uno ferito da un colpo d’arma da fuoco al ginocchio: nessuno dei due è in pericolo di vita.</p>
      <h4>Equipaggio derubato</h4>
      <p>Il commando era composto da 7-8 pirati. Il commando composto da 7/8 pirati che ha assaltato una motonave italiana nel Golfo del Messico la scorsa notte ha raggiunto la «Remas» — di proprietà della Micoperi, azienda con base a Ravenna che rappresenta uno dei maggiori contractor dell'industria offshore — a bordo di due barchini veloci e, dopo essere salito a bordo, ha aperto il fuoco contro l’equipaggio, derubandolo di quanto possibile. Quindi i pirati hanno abbandonato la nave e si sono allontanati. Al momento dell’assalto, sulla nave si trovavano 35 persone (9 in totale gli italiani, ndr), compreso un ufficiale della Marina mercantile messicana, che ha poi coordinato i contatti con le autorità locali.</p>
      <h4>I feriti trasferiti a Ciudad del Carmen</h4>
      <p>I due feriti sono stati sbarcati nel porto di Ciudad del Carmen, dove la «Remas» è arrivata scortata da una unità militare messicana e dove si trovava il personale medico allertato per soccorrere i due marittimi. Già il 4 novembre scorso altri pirati avevano attaccato una piattaforma petrolifera nella stessa zona. L'Unità di Crisi del ministero degli Esteri «segue con la massima attenzione e in raccordo con l'ambasciata d'Italia a Città del Messico».</p>
      <h4>Il precedente 10 anni fa</h4>
      <p>La «Remas» è una nave di rifornimento per le piattaforme petrolifere offshore, è lunga 75 metri e con un tonnellaggio di 2.600 tonnellate. È stata costruita nel 2011 in Turchia e al momento naviga con bandiera italiana. Non è la prima volta che un'imbarcazione dell'armatore viene presa di mira da gruppi armati: nell'aprile del 2009 ad essere assaltata era stata la «Buccaneer», nel Golfo di Aden, al largo della Somalia. I 16 membri dell'equipaggio furono presi in ostaggio per 4 mesi.</p>
    </article>
  </body>
</html>