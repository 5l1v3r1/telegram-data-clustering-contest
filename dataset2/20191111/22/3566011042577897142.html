<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546568.html/%D8%AA%D8%B5%D9%85%DB%8C%D9%85%D8%A7%D8%AA-%D8%A8%D8%AF%D9%88%D9%86-%D8%A2%DB%8C%D9%86%D8%AF%D9%87-%D9%86%DA%AF%D8%B1%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A7%D9%85%DB%8C%D8%B1%D8%A7%D9%84%D9%85-%D9%85%D9%86%DB%8C%D9%86-%D8%B1%D8%A7-%D8%A8%D9%87-%D8%AA%D8%B9%D8%B7%DB%8C%D9%84%DB%8C-%DA%A9%D8%B4%D8%A7%D9%86%D8%AF-%D8%B3%D9%86%D8%AF-%D9%85%D9%84%DA%A9%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%87%D9%86%D9%88%D8%B2-%D9%85%D9%86%D8%AA%D9%82%D9%84-%D9%86%D8%B4%D8%AF%D9%87-%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T22:34:00+00:00"/>
    <meta property="og:title" content="تصمیمات بدون آینده‌نگری بیمارستان امیرالمؤمنین را به تعطیلی کشاند/سند ملکی بیمارستان هنوز منتقل نشده است!"/>
    <meta property="og:description" content="یک روز با بی‌مهری‌ها و بدون تأمل، تفکر و دوراندیشی های مسئولان، اولین و باسابقه ترین بیمارستان دیار سیدجمال الدین اسدآبادی حذف شد و امروز گویی همانان به خود آمده اند تا دوباره آن را احیاء کنند."/>
  </head>
  <body>
    <article>
      <h1>تصمیمات بدون آینده‌نگری بیمارستان امیرالمؤمنین را به تعطیلی کشاند/سند ملکی بیمارستان هنوز منتقل نشده است!</h1>
      <h2>گزارشی از وضعیت احیاء اولین بیمارستان اسدآباد؛</h2>
      <address>
        <time datetime="2019-11-11T22:34:00+00:00">11 Nov 2019, 22:34</time>
      </address>
      <p>یک روز با بی‌مهری‌ها و بدون تأمل، تفکر و دوراندیشی های مسئولان، اولین و باسابقه ترین بیمارستان دیار سیدجمال الدین اسدآبادی حذف شد و امروز گویی همانان به خود آمده اند تا دوباره آن را احیاء کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31200">عصر همدان</a>؛ شهرستان اسدآباد تا قبل از سال ۸۹ که عملیات ساخت دومین بیمارستان این شهر به نام حضرت “قائم” آغاز شد، تنها دارای یک بیمارستان “امیرالمؤمنین” بود که نه تنها مردم این شهرستان را تحت پوشش داشت، بلکه به دلیل قرار گرفتن در مسیر عبوری بسیاری از مسافران و حتی زائران، خدمات بهداشتی درمانی ارائه می داد.</p>
      <p>و این در حالی بود که مسئولان به دور از تأمل، تفکر و آینده نگری، با احداث بیمارستان حضرت قائم(عج) در این شهر، بیمارستان دیگر را به بهانه نداشتن چارت سازمانی و فرسودگی به تعطیلی کشاندند.</p>
      <p>
        <b>مسئولان سه سال پیش صدای رسانه ها و مردم را نشنیدند</b>
      </p>
      <p>از سال ۹۵ تا به امروز حدود سه سالی می‌گذرد که گویی مسئولان به خود آمدند و آن زمان که باید صدای رسانه ها و مردم را می‌شنیدند که بیمارستان امیرالمؤمنین حداقل نیاز مردم آن منطقه است و میتواند در مسیر عبور مسافران مفید فایده باشد، گوش شنوایی نبود و امروز شاهدیم که همان مسئولان در پی آنند این بیمارستان بار دیگر احیاء شود.</p>
      <p>البته در ایام اربعین امسال این بیمارستان به دلیل قرار گرفتن در مسیر عبوری زائران، خدمات عمومی پزشکی را ارائه داد اما این خدمات گذرا بود و مردم در انتظار احیاء کامل این بیمارستان هستند.</p>
      <p>
        <b>احیاء دوباره بیمارستان امیرالمؤمنین منوط به انتقال سندزمین است</b>
      </p>
      <p>اما وعده افزایش تخت بیمارستانهای اسدآباد و احیاء دوباره بیمارستان امیرالمؤمنین(ع) در راستای تحقق این وعده، منوط به برطرف شدن مشکل سند زمینی که به نام هلال احمر است و این ادعای دانشکده علوم پزشکی اسدآباد است که باید این زمین در تصرف دانشکده قرار بگیرد تا بتوانند ساخت و ساز جدیدی در آن داشته و دوباره آن را راه اندازی کند.</p>
      <p>به نقل از یکی از کانال‌های تلگرامی سرپرست دانشکده علوم پزشکی شهرستان اسدآباد اعلام کرده که “مشکل سند مِلکی بیمارستان امیرالمومنین ع حل شده و پس از انجام امورات اولیه ساخت فاز جدید در آن شروع خواهد شد و درمانگاه شبانه ی امیرالمومنین ع کماکان پابرجا و آماده ی ارائه خدمت به همشهریان است”؛ این درحالی است که بنا بر شنیده ها هنوز سند ملکی این بیمارستان به نام هلال احمر است و براساس گفته ها انتقال آن ممکن نیست و برخی از مسئولان هلال احمر هم اعلام کردند که در صورت پرداخت مبلغی این زمین واگذار می شود؛ این موضوع را در گفتگویی با مسئولان پیگیری کردیم.</p>
      <p>
        <b>هلال احمر مالک زمین بیمارستان امیرالمؤمنین(ع) است</b>
      </p>
      <p>مدیرعامل جمعیت هلال احمر استان همدان در گفت‌وگو با خبرنگار عصر همدان، با بیان اینکه زمین و سند مالکیت بیمارستان امیرالمؤمنین(ع) به نام هلال احمر است، اظهار کرد: هنوز اتفاقی برای واگذاری سند و یا زمین این بیمارستان به دانشکده علوم پزشکی اسدآباد رخ نداده است و از تهران در حال رایزنی هستند که می‌توان تعاملی به آنها واگذار کرد.</p>
      <p>بهروز کارخانه‌ای گفت: البته تنها زمین بیمارستان امیرالمؤمنین(ع) اسدآباد نیست که مالکیت آن با هلال احمر است، بلکه بیش از ۲۰۰ بیمارستان در سطح کشور وجود دارد که اینگونه هستند.</p>
      <p>علوم پزشکی می‌تواند زمین را هلال احمر بخرد یا اجاره کند</p>
      <p>وی در پاسخ به این سؤال که آیا این اتفاق خواهد افتاد سند مالکیت از هلال احمر به علوم پزشکی منتقل شود؟، اذعان داشت: علوم پزشکی می‌تواند این زمین را از هلال احمر بخرد و یا اجاره کند، و مشکلی ندارد، مانند هر ملکی اما باید بهای آن را پرداخت کنند و همه اینها در صوت توافقات است.</p>
      <p>مدیرعامل جمعیت هلال احمر استان همدان گفت: مالکیت بیمارستان امیرالمؤمنین(ع) متعلق به هلال احمر است و کسی نمی‌تواند آن را تصرف کند، حتی مجلس شورای اسلامی هم نمی‌تواند بگوید این زمین را به دانشکده علوم پزشکی بدهید چرا که قانونا” مالک آن هلال احمر است.</p>
      <p>
        <b>مجلس هم نمی تواند بگوید زمین را در اختیار علوم پزشکی قرار دهید</b>
      </p>
      <p>وی گفت: هر سازمانی حساب و کتابی دارد و ممکن است که استانداری هم، ساختمان‌های اداراتی که اضافه هستند، بفروشد، مشکلی ندارد و این بیمارستان نیز ملک هلال احمر است و می‌تواند بفروشد.</p>
      <p>سرپرست دانشکده علوم پزشکی شهرستان اسدآباد هم با خبرنگار عصر همدان، اظهار کرد: طبق گفته های آقای رنجبرزاده نماینده مجلس طی جلسات و مذاکراتی که با اعضای شورای هلال احمر در تهران داشتند، این مسئله مطرح و تأییدیه آن گرفته شده که قرار است صورتجلسه شده و اعلام کنند زمین را علنا” به ما واگذار می کنند.</p>
      <p>بهنام‌رضا مخصوصی افزود: ممکن است که زمین بیمارستان یا به صورت اجاره به شرط تمدید به ما می‌دهند و یا می‌فرشند و یا تفاهنامه ای را با وزارت بهداشت امضا خواهند داشت که ما بتوانیم از آن بهره برداری کنیم.</p>
      <p>وی در پاسخ به این سؤال که شما در پیامی در کانال تلگرامی از حل شدن مشکل سند مِلکی بیمارستان امیرالمومنین ع خبر داده اید، آیا اسنادی دال بر این صحبت شما وجود دارد، گفت: اسناد به عنوان صورتجلسه فی مابین وزارت بهداشت و هلال احمر می‌شود که اگر امضاء شود در اختیار مردم قرار خواهیم داد.</p>
      <p>ما زمین بیمارستان را نخریدیم که سند داشته باشیم</p>
      <p>سرپرست دانشکده علوم پزشکی شهرستان اسدآباد با بیان اینکه ما زمین بیمارستان را خریداری نکرده ایم که سند ملکی داشته باشیم، افزود: ما فقط گفتیم مشکل زمین حل شده حالا برخی کانالهای تلگرامی معاند هستند و سوء برداشت از صحبتهای ما دارند و در واقع این کانالها از حرف ما ، استفاده به مطلوب کرده اند؛ آن روز عرض کردم که مشکل زمین بیمارستان طبق گفته آقای رنجبرزاده حل شده و الان هم این حرف را تکرار می‌کنم.</p>
      <p>وی گفت: مطالعات فاز جدید بیمارستان امیرالمؤمنین(ع) را با اخذ اعتبارات اولیه به مبلغ ۵ میلیارد تومان شروع کرده ایم و در واقع اعتبارات ساخت آن هم در بودجه سال ۹۸ لحاظ شده که قطعا” در سال ۹۹ نیز این اعتبارات لحاظ خواهد شد و البته به تصویب مجلس شورای اسلامی رسیده است و باید هر سال اعتبارات ملی برای آن اختصاص داده شود.</p>
      <p>
        <b>کانالهای تلگرامی از حرف ما استفاده به مطلوب کرده اند</b>
      </p>
      <p>مخصوصی افزود: زمین این بیمارستان وقفی مربوط به مرحوم بکایی بوده و واقف نظرش بر این بوده که کاربری درمانی داشته باشد؛ هلال احمر بعدها این زمین را این واقف خریدار کرده و مبادلاتی هم بین خود آنها بوده است، البته اکنون هم خانواده مرحوم واقف نظرشان برای است که به صورت درمانی استفاده شود.</p>
      <p>وی گفت: بعداز مطالعات و ارائه طرح اولیه آن کلنگ عملیات اجرایی آن را خواهیم زد و قطعا” تا قبل از عید نوروز این امر انجام خواهد شد.</p>
      <p>
        <b>سیاه نمایی و سیاه کاری در فضای مجازی زیاد است</b>
      </p>
      <p>سرپرست دانشکده علوم پزشکی شهرستان اسدآباد گفت: برخی ها در فضای مجازی سیاه‌کاری می‌کنند و افکار مسموم دارند، بنده نمی‌خواهم وارد حاشیه شوم و آنچه واقعیت باشد را می‌گویم؛ ما آماده ایم که خدمتی را ارائه دهیم؛ امیدواریم با کمک شما رسانه ها این سیاه نمایی ها را کم کنیم.</p>
      <p>وی بیان اینکه به اینگونه نیست که سندهای بیمارستان همه به نام یک نفر باشد و بسیاری از آنها سند وقفی و یا مشترک دارند، گفت: اسنادی دال بر اینکه بودجه بیمارستان امیرالمؤمنین(ع) جزء اعتبارات سال ۹۸ قرار گرفته، وجود دارد و موافقتنامه دولت و مجلس را هم دارد و موافقت نامه سال۹۹ نیز را دریافت می‌کنیم و ۹۹ درصد با هلال احمر به توافق رسیده ایم و تنها امضا نهایی آن رسیده است.</p>
      <p>بنا به گفته مسئولان هلال احمر استان واگذاری زمین بیمارستان امیرالمؤمنین (ع) در صورت خریداری و یا اجاره به علوم پزشکی منتقل می شود و هنوز این امر محقق نشده؛ بنابراین نباید آنچه را که مردم نمی ببنند و یا لمس می کنند، شعار داد.</p>
      <p>انتهای پیام/</p>
    </article>
  </body>
</html>