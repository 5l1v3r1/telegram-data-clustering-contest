<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/wPkjkG/gutt-saaret-i-ny-skyteepisode-i-malmoe"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T22:25:06+00:00"/>
    <meta property="og:title" content="Gutt såret i ny skyteepisode i Malmö"/>
    <meta property="og:description" content="To personer er pågrepet i forbindelse med at en gutt under 18 år ble funnet såret etter en ny skyteepisode i Malmö, opplyser svensk politi."/>
  </head>
  <body>
    <article>
      <h1>Gutt såret i ny skyteepisode i Malmö</h1>
      <h2>To personer er pågrepet i forbindelse med at en gutt under 18 år ble funnet såret etter en ny skyteepisode i Malmö, opplyser svensk politi.</h2>
      <address><time datetime="2019-11-11T22:25:06+00:00">11 Nov 2019, 22:25</time> by <a rel="author">NTB-TT</a></address>
      <p>Politiet fikk melding i 18-tiden mandag og rykket ut med mannskaper til et område som heter Eriksfält. Her fant de en bil med kulehull, men ingen personer.</p>
      <p>Om lag en halv time senere fant politiet en gutt under 18 år med skuddskader. Senere mandag kveld var skadeomfanget fortsatt uklart, men politiet opplyste at tilstanden ikke er livstruende, skriver <a href="https://www.aftonbladet.se/nyheter/a/2GgA9x/pojke-skadad-i-skottlossning-i-malmo--tva-gripna">Aftonbladet</a>.</p>
      <p>De antatte gjerningsmennene ble sett flyktende fra stedet i en bil. To personer ble pågrepet senere på kvelden i tilknytning til saken. Politiet opplyser at saken etterforskes som drapsforsøk.</p>
      <p>Lørdag ble en 15 år gammel gutt drept mens en annen tenåring ligger kritisk såret på sykehus etter at ukjente gjerningspersoner skjøt inn i en pizzarestaurant i Malmö. Ingen er pågrepet i denne saken.</p>
      <p>Det er foreløpig ikke kjent om mandagens skyteepisode har forbindelse til lørdagens drap og drapsforsøk.</p>
      <p>Skyteepisodene ryster nok en gang Malmö, som har vært herjet av vold og kriminalitet i lang tid.</p>
      <p>De to guttene som ble skutt, var kjenninger av politiet, opplyste Malmös politimester Stefan Sintéus på en pressekonferanse tidligere på mandagen. Han sa at politiet nå vil gjøre visse omprioriteringer og jobbe mot det åpne hasjmarkedet i Malmö, samt mot konkrete kriminelle individer.</p>
      <p>– Dette markedet er en av grunnene til det vi ser av sprenginger og skytinger i Malmö, sier politimesteren.</p>
      <p>Politiet i Malmö får nå forsterkninger fra både regionalt og nasjonalt nivå.</p>
    </article>
  </body>
</html>