<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/psoe-podemos-insieme-governo-ma-programma-vago-ampio-ca3c95a4-056e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Psoe e Podemos insieme al governo ma il programma è vago e ampio"/>
    <meta property="og:description" content="La maggioranza assoluta è 176. I socialisti ne hanno 120, il partito di Iglesias 35. Il piano è aggregare i tre di Mas Pais, i dieci di Ciudadanos, più i 7 baschi moderati e altri tre"/>
  </head>
  <body>
    <article>
      <h1>Psoe e Podemos insieme al governo ma il programma è vago e ampio</h1>
      <h2>La maggioranza assoluta è 176. I socialisti ne hanno 120, il partito di Iglesias 35. Il piano è aggregare i 3 di Mas Pais, i 10 di Ciudadanos, più i 7 baschi moderati e altri tre</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Aldo Cazzullo, inviato a Madrid</a></address>
      <p>Sarà — meglio forse dire «sarebbe» — il governo del Pueblo unido. Sigillato dall’abbraccio fraterno tra due leader che si sono detestati e combattuti per quattro elezioni: Pedro Sánchez, che dopo aver tentato di distruggere Podemos si è rassegnato a sceglierlo come alleato, e Pablo Iglesias, che entrerebbe come secondo vicepresidente (la prima deve essere donna).</p>
      <p><b>Il programma è talmente vasto</b> e talmente vago da presentare squarci di autentico umorismo. Testualmente: «Più crescita e più lavoro», ovviamente «degno, stabile e di qualità»; come se qualcuno potesse auspicare un lavoro indegno, instabile, squalificato. Inoltre: «Rigenerazione e lotta contro la corruzione». «Casa come diritto e non come merce». Qualche riga sotto si specifica che è un diritto pure la cultura, così come «una morte degna e l’eutanasia». Aumento delle pensioni. «Trattamento degno degli animali» (Pablo Iglesias ha tre cani). Mens sana in corpore sano: «Sviluppo dello sport come garanzia di salute, integrazione e qualità di vita». Ovviamente, lotta al cambio climatico, protezione della biodiversità, e per non farsi mancare nulla «creazione di ricchezza e benessere», ma anche «digitalizzazione». Mancano solo due dettagli: i numeri, intesi sia come cifre – a prendere ogni cosa sul serio servirebbe raddoppiare la spesa pubblica: ma con quali soldi? -, sia come seggi in Parlamento. La maggioranza assoluta è 176. I socialisti ne hanno 120, Podemos 35: insieme alle ultime elezioni ne hanno persi dieci; sarebbe stato più saggio accordarsi prima. Il piano è aggregare i tre di Mas Pais, i dieci di Ciudadanos che sarebbero di destra ma sono considerati pronti a tutto, più i 7 baschi moderati, i due deputati delle Canarie, quello del Blocco galiziano e il preziosissimo rappresentante di «Teruel existe», eletto con 19 mila voti, cui è dedicato il punto 8 del piano di governo: lottare contro lo spopolamento della Spagna profonda. Per arrivare a 176 non ci si può permettere nemmeno un raffreddore, ma alla seconda votazione è prevista la maggioranza semplice; e soprattutto si conta sull’astensione dei separatisti catalani.</p>
      <p><b>Nel patto </b>– ovviamente una base teorica in vista dei negoziati veri - della Catalogna si dice tutto e il contrario di tutto. Dialogo, ma «sempre dentro la Costituzione», quindi senza referendum sull’indipendenza. «Convivenza e normalizzazione», ma garantendo «l’uguaglianza di tutti gli spagnoli», i ricchi catalani come i poveri andalusi.</p>
      <p><b>Basterà a far vivere il governo?</b> Le due sinistre – quella riformista, quasi centrista del Psoe, e quella massimalista, quasi rivoluzionaria di Podemos – possono stare insieme? La cravatta di Sanchez e il codone da tanguero di Iglesias? L’ambizione è fare della Spagna il luogo più avanzato d’Europa, il Paese dei diritti politici e sociali. I ceti produttivi, la Chiesa, l’Europa, la Germania – che controlla il debito pubblico spagnolo – assistono sgomenti. Un governo socialista con l’astensione dei popolari a parole viene scartato da entrambi i grandi partiti; ma resterebbe la soluzione più logica.</p>
    </article>
  </body>
</html>