<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_12/harry-meghan-archie-natale-stati-uniti-sarebbe-l-ennesimo-sgarbo-regina-a3a7ffb0-0540-11ea-984b-655bd4c60a7c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Harry, Meghan e Archie, Natale negli Stati Uniti? Sarebbe l’ennesimo sgarbo alla Regina"/>
    <meta property="og:description" content="Secondo la rivista «Hello!» i duchi di Sussex potrebbero decidere di non andare a Sandringham da Elisabetta II, ma di trascorrere le festività in California"/>
  </head>
  <body>
    <article>
      <h1>Harry, Meghan e Archie, Natale negli Stati Uniti? Sarebbe l’ennesimo sgarbo alla Regina</h1>
      <h2>Secondo la rivista «Hello!» i duchi di Sussex potrebbero decidere di non andare a Sandringham da Elisabetta II, ma di trascorrere le festività in California</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Simona Marchetti</a></address>
      <p>Se l'indiscrezione sarà confermata, si tratterebbe dell'ennesimo sgarbo alle tradizioni reali che ha come protagonisti il principe Harry e Meghan Markle, nonché la conferma di una rottura sempre più evidente (e a questo punto probabilmente quasi insanabile) con il resto della royal family. A originare questa nuova tensione sarebbe il prossimo viaggio negli Stati Uniti dei duchi di Sussex, che rientra nell'ambito delle sei settimane di stop dai doveri di Corte che Harry e Meghan avrebbero intenzioni di prendersi a breve. Secondo quanto riporta infatti la rivista «Hello!» (<a href="https://www.dailymail.co.uk/femail/article-7672645/Meghan-Harry-spend-Archies-Christmas-Doria-Hello-magazine-reports.html">ripresa dal «Daily Mail»)</a>, una volta festeggiato il Ringraziamento in California con Doria Ragland (il 28 novembre), la coppia potrebbe decidere di non rientrare nel Regno Unito, bensì di rimanere negli States anche per Natale.</p>
      <slideshow>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda/05%20-%20meg.jpg"/>
        </figure>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda%20-%20Trattate/00%20-%20meg-kCXG-Rk6H8vQYaJ20fuS1FvJKsfM-590x445@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda/06%20-%20meghan.jpg"/>
        </figure>
        <figcaption>Come vestirsi di nero dalla testa ai piedi, con le regole di Meghan Markle</figcaption>
      </slideshow>
      <h4>La prassi reale</h4>
      <p>Il che significherebbe che Harry, Meghan e il piccolo Archie non passerebbero le tradizionali festività al castello di Sandringham con la Regina, come prassi reale invece impone, ma nell'assolata Los Angeles. Contando poi che, dopo la nascita del bambino lo scorso maggio, il prossimo sarebbe anche il primo Natale del baby Sussex insieme alla bisnonna Elisabetta II, è indubbio che un'eventuale assenza di Harry e Meghan da Norfolk farebbe parecchio rumore. E non meno scalpore creerebbe pure la ventilata decisione dei duchi di trasferirsi negli States per una parte dell'anno, per sfuggire alla pressione dei media. Per ora sono solo illazioni, ma in questi mesi si è capito che ogni desiderio di Meghan viene sempre esaudito dal marito: sarà così anche questa volta?</p>
    </article>
  </body>
</html>