<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/02-esteri-azero1corriere-web-sezioni-a423ffe0-0584-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="L’ex generale dei Marines:«Italiani preziosi in IraqL’Isis senza califfo resta forte»"/>
    <meta property="og:description" content="John Allen, già comandante delle forze Nato in Afghanistan e inviato Usa contro Daesh, dice che il nostro Paese deve essere «fiero» delle forze dei cinque feriti vicino Kirkuk - Giudica «terribile» l’abbandono dei curdi deciso da Trump e spiega i danni dei traumi di guerra subiti in Siria da bambini e ragazzi"/>
  </head>
  <body>
    <article>
      <h1>L’ex generale dei Marines:<br/>«Italiani preziosi in Iraq<br/>L’Isis senza califfo resta forte»</h1>
      <h2>John Allen, già comandante delle forze Nato in Afghanistan e inviato Usa contro Daesh, dice che il nostro Paese deve essere «fiero» delle forze dei cinque feriti vicino Kirkuk - Giudica «terribile» l’abbandono dei curdi deciso da Trump e spiega i danni dei traumi di guerra subiti in Siria da bambini e ragazzi</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Maurizio Caprara</a></address>
      <p>«Non credo che cambi molto», risponde il generale John Rutherford Allen quando gli si domanda quali effetti avrà nella lotta allo «Stato Islamico» la recente morte di Abu Bakr al Baghdadi, il principale capo dell’organizzazione. Lo dice con un disincanto dovuto ai vari ruoli ricoperti in passato: comandante di 150 mila militari in Afghanistan tra truppe americane e forze della Nato, inviato speciale del presidente statunitense Barack Obama per consolidare la coalizione internazionale contro i fondamentalisti musulmani di Daesh, o Isis, marine arrivato in alto nelle gerarchie che diresse operazioni in Iraq.</p>
      <p>Adesso Allen presiede la Brookings Institution, uno dei principali centri di studi e riflessione americani su un mondo meno ordinato di prima. In questa intervista esclusiva parla di attività delle forze speciali in teatro di guerra senza illudersi che bastino le armi a garantire vittorie. Occorreranno grandi sforzi, è convinto, per riparare i traumi inferti da quasi un decennio di combattimenti al popolo e alla gioventù siriana, a cominciare dai bambini.</p>
      <p>Signor generale, lei è al corrente del ferimento di cinque militari italiani vicino Kirkuk. Gran parte del nostro Paese prima di domenica non sapeva neppure che abbiamo ancora militari in Iraq. Di certo non sa che cosa fanno le forze speciali alle quali appartengono i cinque uomini colpiti da una bomba nascosta. Del resto, le azioni di queste unità sono per lo più segrete. Lei che le ha conosciute può spiegare se sono utili nella lotta a Daesh e perché?</p>
      <p>«L’Italia è stato uno dei primissimi Paesi a impegnare forze, i carabinieri, per sostenere gli iracheni nel rimettere in piedi la loro polizia. Lo Stato Islamico la aveva devastata. Ma a un altro livello abbiamo avuto anche una coalizione di operatori speciali. Da tanti anni addestriamo militari iracheni e curdi, i peshmerga».</p>
      <p>Vengono addestrati in che cosa?</p>
      <p>«Nel difendere le loro aree ed eliminare la presenza dello Stato Islamico. La sua domanda è importante perché il popolo italiano dovrebbe essere fiero di quello che i carabinieri e le vostre forze speciali hanno fatto. Anche grazie a loro gli iracheni e i curdi sono stati capaci di difendersi. Non so quanto si resterà in Iraq, ma la coalizione è lì finché gli iracheni non saranno in grado di affrontare Daesh da soli».</p>
      <p>Un mestiere duro.</p>
      <p>«Le persone delle forze speciali vivono in un mondo molto duro. É un mondo spesso nell’ombra, è importante che nessuno sappia chi sono e che cosa stanno facendo. L’altro lato della medaglia è che gli iracheni da addestrare sono quelli tenuti a combattere direttamente lo Stato Islamico. Il contributo dell’Italia e degli altri Paesi della coalizione comporta due cose. La prima: gli iracheni alla fine recupereranno l’integrità territoriale. La seconda: il successo dell’Iraq contro lo Stato Islamico non dovrà preoccuparvi di dover combattere i suoi uomini in Italia. Conta».</p>
      <p>La fine di al Baghdadi, morto in ottobre durante un’azione di unità speciali americane in Siria, cambia qualcosa nella lotta all’Isis?</p>
      <p>«Non credo che cambi molto. Presi il comando delle forze in Afghanistan subito dopo la morte di Osama bin Laden. Si ripeteva che da allora la storia sarebbe cambiata, che al Qaeda sarebbe svanita. Ciò che accade con questi gruppi è che velocemente si dotano di un nuovo leader, il quale diventa la invisibile guida spirituale dell’organizzazione».</p>
      <p>In Siria e Iraq Daesh ha perso il controllo di territori. Perché resta pericoloso?</p>
      <p>«Rimane molto pericoloso in Iraq e Siria. Lo Stato Islamico ha tre teste. Una è la presenza sul terreno laggiù. La seconda è la dimensione provinciale: anche in Nord Africa, con Boko Ahram in Nigeria, nel Sinai, in Afghanistan, Pakistan, nel Sud Est asiatico. La terza testa è su Internet: recluta e raccoglie danaro».</p>
      <p>Dunque dopo al Baghadi?</p>
      <p>«Qualcuno ne prenderà il posto. Morto bin Laden, toccò ad Ayman al-Zawahiri. Dunque dobbiamo tenere alta la pressione».</p>
      <p>Il presidente statunitense Donald Trump, che nel ritirare forze americane dal Nord della Siria ha permesso l’offensiva turca contro i curdi, riceve oggi a Washington il presidente della Turchia Recep Tayyp Erdogan. Quale accoglienza prevede?</p>
      <p>«Da parte di Congresso e popolo, mista. É stato terribile l’abbandono dei curdi, alleati preziosi. I soldati americani hanno sgomberato postazioni sotto lanci di verdura, poi sono entrati i russi. Mai visto nulla di simile. E frutta e verdura venivano tirate contro i nostri perché la gente riteneva di essere stata abbandonata».</p>
      <p>Negli Stati Uniti, in seguito alla sanguinosa offensiva voluta da Erdogan contro i curdi, la Camera dei rappresentanti ha approvato una risoluzione che riconosce come genocidio il massacro di armeni compiuto dalla Turchia nella prima parte del XX secolo. Secondo lei quali sono le vere intenzioni del presidente Trump, piuttosto ondivago verso Ankara anche se a contare è stato il suo sostanziale via libera agli attacchi turchi?</p>
      <p>«Ciò che a me è evidente sono i precedenti».</p>
      <p>Quali?</p>
      <p>«Nel 2014 e nel 2015 in Siria non avevamo scelte. Lo Stato Islamico aveva sequestrato i territori dopo il confine con la Turchia. Allora ero impegnato in negoziati diretti con il governo turco. Avevamo davvero poche opzioni. Il primo vero sfondamento fu la battaglia di Kobane. Era un villaggio di curdi, una piccola città proprio dopo il confine turco. L’intento dello Stato islamico? Cacciarli. Fu il momento in cui il presidente Obama, penso molto con molto coraggio, scelse di proteggerli. Impiegammo forze speciali e la combinazione tra i nostri operatori speciali e i curdi in Kobane ci dette risultati. Improvvisamente...».</p>
      <p>Improvvisamente?</p>
      <p>«Improvvisamente ci rendemmo conto che avevamo un alleato. Cominciammo a lavorare con vari gruppi nel Nord della Siria finché divennero noti come Forze democratiche siriane. In gran parte erano formate da curdi, ma c’erano anche arabi, cristiani, siriani. Tutti contro lo Stato islamico, e avrebbero dovuto decidere più avanti che cosa avrebbero fatto rispetto a l presidente siriano Bashar el Assad. Fu un notevole risultato. Non privo di costi».</p>
      <p>Quali costi ha in mente?</p>
      <p>«I curdi subirono la morte di circa 12 mila di loro. Caduti nel combattere contro lo Stato Islamico che furono i curdi, in definitiva, capaci di spazzare via. L’idea di un numero molto piccolo di operatori speciali che accelera e ingrandisce gli effetti di quanto compiuto da curdi e Forze democratiche siriane fu un grande successo. La regione cominciò a stabilizzarsi. I bambini tornavano a scuola, riaprivano gli ospedali, le donne gettavano via il burqa. É stato un momento magnifico. Poi ci siamo svegliati con la decisione del presidente di mandare via le nostre forze , passo che ha permesso le operazioni militari turche contro le Forze democratiche siriane. Un momento terribile. Terribile per i curdi e per noi perché stavamo abbandonando un alleato sul serio prezioso. Non erano poi solo i curdi, ma anche i cristiani, i siriani. É stato così confuso».</p>
      <p>Perché lo ritiene anche confuso?</p>
      <p>«Perché il presidente Trump ha cominciato a minacciare Erdogan, poi Erdogan ha avuto un incontro con il presidente russo Vladimir Putin. Questi ultimi due hanno deciso: io, Putin, adesso che gli americani sono andati via fornirò truppe russe per aiutare a guarnire quell’area che voi turchi aprirete mandando via i curdi. Gli americani hanno sgomberato le proprie postazioni e i russi sono entrati dentro».</p>
      <p>Generale, che cosa di altro non vediamo della guerra in Siria? Di certo gli aspetti non palesi di una guerra civile diventata anche internazionale sono numerosi. Lei ne ha presente uno in particolare?</p>
      <p>«Nel parlare di ricostruzione della Siria in genere si pensa a strade, ponti, città. Ma il danno alla dimensione umana è stato incommensurabile: anni e anni nei quali i bambini sono stati impossibilitati ad andare a scuola, tanti soffrono di malnutrizione e disordine da stress post-traumatici. Non credo che oggi possiamo immaginare quanto drammatici saranno gli effetti sulla popolazione siriana. Metà è sfollata, ha dovuto abbandonare la casa o il Paese, e questo è di per sé drammatico. In più larghi settori della popolazione hanno visto la guerra in modo molto serio, i bambini non hanno ricevuto le cure necessarie. Tanti vivono in campi profughi nei quali gli uomini non ci sono più e quelli che restano si danno da fare per radicalizzarli».</p>
      <p>Ossia renderli islamici ostili ad altri musulmani e all’Europa, agli Stati Uniti, ad altri Paesi.</p>
      <p>«Numerosi di questi bambini sono privi di cittadinanza. Sono cresciuti privi di ogni senso dell’ordine che possiamo avere io, lei o altri italiani. Alcuni sono la prossima generazione dello Stato Islamico. Occorrerà ricostruire la popolazione, dobbiamo porre molta enfasi su come sarà ricostruita la popolazione».</p>
      <p>Sarebbe indispensabile, quando la guerra sarà finita, una grande offensiva civile a sostegno della ricostruzione.</p>
      <p>«Sì».</p>
      <p>Finita al momento è l’intervista. Ci si saluta. A entrambi è chiaro che quella offensiva civile, con la sua capacità di fornire aiuti e progetti per la rinascita della Siria, non è certa per niente. A esistere, oggi, è innanzitutto l’estesa quantità di dolore descritta da quest’uomo che di guerre ne ha conosciute.</p>
    </article>
  </body>
</html>