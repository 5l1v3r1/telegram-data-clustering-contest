<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18568137-recomandare-de-la-oms-activitatile-culturale-si-artistice-sunt-benefice-pentru-sanatate"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Recomandare de la OMS: Activităţile culturale şi artistice sunt benefice pentru sănătate"/>
    <meta property="og:description" content="Activităţile culturale şi artistice, precum dansul, muzica şi vizitarea muzeelor, au efecte benefice asupra sănătăţii fizice şi mintale, potrivit oficiului regional pentru Europa al Organizaţiei Mondiale a Sănătăţii (OMS), citat de Mediafax."/>
  </head>
  <body>
    <article>
      <h1>Recomandare de la OMS: Activităţile culturale şi artistice sunt benefice pentru sănătate</h1>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18568137/2/muzica-unsplash.jpg"/>
      </figure>
      <p>Activităţile culturale şi artistice, precum dansul, muzica şi vizitarea muzeelor, au efecte benefice asupra sănătăţii fizice şi mintale, potrivit oficiului regional pentru Europa al Organizaţiei Mondiale a Sănătăţii (OMS), citat de Mediafax.</p>
      <p>De exemplu, muzica şi interpretarea vocală s-au dovedit a fi utile în îmbunătăţirea atenţiei şi memoriei în cazul persoanelor suferind de demenţă, potrivit organizaţiei.</p>
      <p>Concluziile sunt bazate pe o analiză a peste 900 de publicaţii unde au apărut articole care au avut ca subiect beneficiile artei asupra sănătăţii, din copilărie până la vârsta înaintată.</p>
      <p>"Exemplele citate arată modul în care arta poate fi benefică în cazul unor provocări complexe din punct de vedere al sănătăţii, precum diabetul, obezitatea şi maladiile mintale", a spus Piroska Ostlin, director interimar al Health Evidence Network.</p>
      <p>Muzica poate fi utilă, de exemplu, în controlarea nivelului de glucoză din sânge în timpul unor situaţii stresante sau obişnuite, în cazul persoanelor care suferă de diabet, dar şi al celor care nu au fost diagnosticate cu această boală.</p>
      <p>De asemenea, copiii cărora părinţii le-au citit poveşti înainte de culcare au dormit mai mult noaptea şi au avut o mai mare capacitate de concentrare la şcoală.</p>
      <p>Muzica şi lucrul manual pot fi utile şi în clinici, putând fi folosite ca activităţi complementare tratamentelor medicale. Potrivit anumitor studii, acestea pot ajuta la reducerea "efectelor secundare ale tratamentelor anticancer, inclusiv somnolenţa, lipsa poftei de mâncare, problemele de respiraţie şi starea de vomă".</p>
      <p>Cele cinci categorii de arte studiate au fost cele performative (muzică, dans, interpretare vocală, teatru), vizuale (meşteşuguri, pictură, fotografie), literatură (scris, citit), cultură (vizitarea muzeelor, concerte, spectacole de teatru) şi online.</p>
      <p>Analiza a vizat articole apărute în perioada ianuarie 2000 - mai 2019 în publicaţii în limbile engleză şi rusă.</p>
      <p>Raportul Health Evidence Network (HEN) a fost lansat luni la Helsinki, în Finlanda.</p>
      <related>
        <a href="https://www.descopera.ro/cultura/18450639-marvel-acuzati-ca-ar-fi-furat-muzica-de-pe-genericul-seriei-x-men-dintr-un-serial-maghiar"/>
      </related>
      <related>
        <a href="https://www.descopera.ro/lumea-digitala/18169785-inteligenta-artificiala-ar-putea-fi-folosita-pentru-a-crea-muzica"/>
      </related>
      <related>
        <a href="https://www.descopera.ro/lumea-digitala/18169785-inteligenta-artificiala-ar-putea-fi-folosita-pentru-a-crea-muzica"/>
      </related>
      <related>
        <a href="https://www.descopera.ro/stiinta/18104817-muzica-clasica-actioneaza-precum-un-analgezic"/>
      </related>
      <related>
        <a href="https://www.descopera.ro/natura/18020453-muzica-proteja-impotriva-muscaturilor-tantari"/>
      </related>
      <related>
        <a href="https://www.descopera.ro/dnews/17873517-efectul-neasteptat-muzicii-asupra-noastra"/>
      </related>
      <related>
        <h4>Citeşte şi</h4>
        <a href="https://www.descopera.ro/cultura/18450639-marvel-acuzati-ca-ar-fi-furat-muzica-de-pe-genericul-seriei-x-men-dintr-un-serial-maghiar"/>
        <a href="https://www.descopera.ro/dnews/18277788-pentru-prima-data-un-astronaut-mixeaza-muzica-in-spatiu-pentru-o-petrecere-din-ibiza"/>
        <a href="https://www.descopera.ro/lumea-digitala/18169785-inteligenta-artificiala-ar-putea-fi-folosita-pentru-a-crea-muzica"/>
        <a href="https://www.descopera.ro/stiinta/18104817-muzica-clasica-actioneaza-precum-un-analgezic"/>
      </related>
    </article>
  </body>
</html>