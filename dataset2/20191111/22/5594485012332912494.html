<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/zhestok-udar-po-ribarite_news708731.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-11T22:31:00+00:00"/>
    <meta property="og:title" content="Жесток удар по рибарите"/>
    <meta property="og:description" content="Част от язовирите държавна собственост, които досега бяха разрешени за любителски риболов, вече ще се използват за питейни нужди"/>
  </head>
  <body>
    <article>
      <h1>Жесток удар по рибарите</h1>
      <h2>Част от язовирите държавна собственост, които досега бяха разрешени за любителски риболов, вече ще се използват за питейни нужди</h2>
      <address>
        <time datetime="2019-11-11T22:31:00+00:00">11 Nov 2019, 22:31</time>
      </address>
      <p>https://blitz.bg/obshtestvo/zhestok-udar-po-ribarite_news708731.html Blitz.bg</p>
      <figure>
        <img src="https://static.blitz.bg/documents/thumbnails/730/201907/1562050584-20190629-193320.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>Част от язовирите държавна собственост, които досега бяха разрешени за любителски риболов, вече ще се използват за питейни нужди или за стопанска дейност, съобщава "<a href="https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d1%80%d0%b8%d0%b1%d0%be%d0%bb%d0%be%d0%b2%d0%b0-%d0%b2-%d1%87%d0%b0%d1%81%d1%82-%d0%be%d1%82-%d1%8f%d0%b7%d0%be%d0%b2%d0%b8%d1%80%d0%b8/">Труд</a>".</b><br/><br/>Промяната е заложена в наредбата за ползване на държавните язовири и правилата за тяхното ползване, предложена за обществено обсъждане.<br/><br/>Пълна забрана за риболов ще има за язовирите Брягово, 40-те извора, Каменец, Мандра, Овча могила, Пампорово, Стойковци, Телиш – 2, Шишманов.<br/><br/>От водоеми за любителски риболов те стават такива за отглеждане на аквакултури. Една от причините за промяната, посочена от земеделското министерство, е да бъде премахнато съществуващото ограничение за свободното отглеждане на риба в тях.<br/><br/>По искане на жителите на Враца и организации в язовир Дъбника се разрешава любителският риболов и той вече няма да е определен като водоем за аквакултури.<br/><br/>Язовирите Батак, Белмекен, Голям Беглик, Калин, Кричим, Чаира пък вече ще за питейно-битово водоснабдяване. В тях риболовът ще бъде разрешен извън санитарно охранителната зона.<br/><br/>В същото време водоемите Георги Трайков (Цонево) и Тракиец, които досега се ползваха за питейни нужди, вече ще бъдат изцяло за задоволяване на страстта на рибарите.<br/><br/>Пълната забрана за риболов в язовир Ясна поляна отпада и в него вече може да се лови риба в определена зона.<br/><br/>Язовирите Среченска бара и Пловдивци също стават основно за водоснабдяване, но и при тях ще има зона за риболов.<br/><br/>Тези предложения подлежат на промяна, някои могат да отпаднат, ако има аргументирани становища от граждани или организации, уточни доц. д-р Галин Николов, изпълнителен директор на Изпълнителната агенция по рибарство и аквакултури.<br/><br/>Целта ни е да опазим язовирите, които са за питейни нужди, защото видяхте какво се случи в Перни и язовир Студена, допълни той. Николов уточни, че се обмисля да падне пълната забрана за риболов в язовир Тича и там да се обособи зона за такъв.</p>
    </article>
  </body>
</html>