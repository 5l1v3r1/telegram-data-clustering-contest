<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/sex/shcho-treba-znati-pro-vaginu-50052792.html"/>
    <meta property="og:site_name" content="НВ"/>
    <meta property="article:published_time" content="2019-11-11T22:06:00+00:00"/>
    <meta property="og:title" content="П’ять речей, які варто знати про вагіну"/>
    <meta property="og:description" content="Волосся на лобку росте не просто так, а вагіна здатна самостійно очищатися. Ці та інші речі пояснює відомий гінеколог."/>
  </head>
  <body>
    <article>
      <h1>П’ять речей, які варто знати про вагіну</h1>
      <h2>Волосся на лобку росте не просто так, а вагіна здатна самостійно очищатися. Ці та інші речі пояснює відомий гінеколог.</h2>
      <address>
        <time datetime="2019-11-11T22:06:00+00:00">11 Nov 2019, 22:06</time>
      </address>
      <p>Соціальні мережі сповнені міфів та хибних уявлень про вагіну, однак знайшлася жінка, яка поставила перед собою завдання виправити це.</p>
      <p>Лікарка Дженніфер Гантер була практикуючим акушером-гінекологом у США і Канаді протягом 25 років. Вона — затята захисниця здоров’я жінок, а нині активно навчає їх у соцмережах, тому її ще називають «штатним гінекологом» Twitter.</p>
      <p>Нещодавно Дженніфер спростувала заяви про те, що введення нефритових яєць у вагіну нормалізує «гормональний баланс, менструальний цикл і роботу сечового міхура». Вона пояснила, що ця ідея не була частиною стародавньої китайської традиції, як стверджують її адепти, і не має жодної наукової підтримки.</p>
      <ul>
        <li>
          <a href="https://www.bbc.com/ukrainian/features-47586117?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">«У мене постійно болить вагіна». Життя із загадковим синдромом</a>
        </li>
        <li>
          <a href="https://www.bbc.com/ukrainian/news-46453987?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Жінка вперше народила дитину після пересадки матки від мертвого донора</a>
        </li>
      </ul>
      <p>Остання книга Гантер «Біблія вагіни» стала бестселером у декількох країнах. Вона містить багато практичних порад, покликаних розширити можливості жінок і допомогти їм дбати про своє здоров’я. Ось деякі факти, які, на її думку, має знати кожна жінка.</p>
      <figure>
        <img src="https://c.files.bbci.co.uk/11DF4/production/_109540237_questionmark.jpg"/>
      </figure>
      <h3>1. Не плутайте вагіну з вульвою</h3>
      <p>Вагіна знаходиться всередині тіла — це м’язовий канал, який з'єднує матку із зовнішнім світом. Те, що ви можете бачити ззовні, частина, яка торкається вашого одягу, — це вульва.</p>
      <p>Пані Гантер каже, що важливо знати і вживати правильну термінологію.</p>
      <p>«Якщо ви не можете вимовити слова „вагіна“ або „вульва“, то складається враження, що в цьому є щось брудне або ганебне», — говорить гінеколог.</p>
      <p>Вона зауважує, що медичний термін pudenda, який описує зовнішню сторону вульви, походить від латинського pudet, що означає «соромно».</p>
      <p>Лікарка вважає, що використання таких ярликів шкодить жінці не лише на емоційному, а й на медичному рівні, оскільки пацієнти не можуть точно описати те, що з ними відбувається, і не отримують правильного лікування.</p>
      <h3>2. Здатна до самоочищення</h3>
      <p>Гінеколог помітила, що за останні 10 років дуже змінилося ставлення жінок до інтимної гігієни.</p>
      <p>Багато хто прагне позбутися вагінального запаху. Так, лише минулого року у Північній Америці близько 57% жінок пройшли через процедуру «очищення» вагіни, і більшість з них кажуть, що до цього їх заохочують сексуальні партнери.</p>
      <p>«Однак, піхва жінки не потребує додаткового очищення, — пояснює Дженніфер Гантер. — Вона здатна самостійно очищатися».</p>
      <p>Вагінальні клітини відновлюються кожні 96 годин — набагато швидше, ніж інші частини шкіри — тому вагіна є природно регенеративним органом.</p>
      <p>Пані Гантер особливо застерігає від спринцювання парфумованими спреями. Вони ніби-то покликані додати піхві аромату, насправді ж ефект буде протилежним.</p>
      <p>«Це вагіна, а не піна колада, — пояснює вона — і спринцювання діють на неї як сигарети».</p>
      <p>Навіть вода може порушити чутливу «інтимну» екосистему, збільшуючи ризик зараження інфекціями, що передаються статевим шляхом.</p>
      <p>Інша новомодна процедура — розпарювання. Вона не лише зайва, але й може призвести до опіків.</p>
      <p>Мити потрібно лише те, що розташоване зовні. За потреби можна використовувати м’який очищувальний засіб.</p>
      <p>Але навіть мило може порушити баланс рН або знищити природну бактеріальну флору вагіни.</p>
      <ul>
        <li>
          <a href="https://www.bbc.com/ukrainian/vert-fut-44397342?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чи слід змінити назви жіночих органів?</a>
        </li>
        <li>
          <a href="https://www.bbc.com/ukrainian/features-46428712?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Чи можна створювати генетично модифікованих дітей?</a>
        </li>
      </ul>
      <p>Окрема тема — менопауза.</p>
      <p>Гормональні зміни можуть супроводжуватися сухістю і неприємними відчуттями у піхві. У таких випадках лікар радить використовувати щось на зразок кокосової або оливкової олії.</p>
      <figure>
        <img src="https://c.files.bbci.co.uk/75DD/production/_109537103_garden.jpg"/>
      </figure>
      <h3>3. «Інтимний сад»</h3>
      <p>У жіночій піхві мешкає ціла армія «хороших» бактерій, які допомагають зберегти її здоров’я.</p>
      <p>«Мікробіом вагіни нагадує сад, де різні види бактерій діють разом, щоб підтримувати здорову вагінальну екосистему», — розповідає гінеколог Гантер.</p>
      <p>Корисні бактерії створюють слабокисле середовище, яке зупиняє дію будь-яких шкідливих бактерій, а також сприяє утворенню слизу, що змащує вагіну і шийку матки.</p>
      <p>Багато хто переконаний, що використання антибактеріальних серветок допомагає підтримувати природний pH баланс і зменшує запах під час менструації. Однак, це не зовсім так. Антибактеріальні серветки можуть призвести до дисбалансу і розвитку вагінальної інфекції.</p>
      <p>Джен Гантер також радить не використовувати фен для сушіння вульви: шкіра там має бути вологою.</p>
      <figure>
        <img src="https://c.files.bbci.co.uk/C3FD/production/_109537105_waxing.jpg"/>
      </figure>
      <h3>4. Волосся росте «там» не просто так</h3>
      <p>Гінеколог також помітила, що останнім часом набирає обертів мода видаляти лобкове волосся. Наслідками епіляції - воскової або цукрової - є численні мікротравми, і навіть пошкодження геніталій.</p>
      <p>«Порізи, подряпини, інфекції - це те, з чим ми стикаємося після лобкової епіляції», — розповідає пані Гантер.</p>
      <p>Якщо ж ви вирішили видалити волосся, переконайтесь, що майстер дотримується норм гігієни.</p>
      <p>Під час гоління підготуйте шкіру і рухайтесь в напрямку росту волосся, щоб уникнути ризику врослого волосся і пов’язаних з цим інфекцій.</p>
      <p>Але головне правило — це чиста бритва.</p>
      <p>Людина має розуміти всі наслідки і робити свідомий вибір, вважає гінеколог</p>
      <p>«Лобкове волосся — це своєрідний захисний бар'єр, якого не варто позбавлятися, — відмічає вона. — Воно також впливає на статеве функціонування. Кожна лобкова волосина прикріплена до нервового закінчення — тому й так боляче її видаляти».</p>
      <h3>5. Час безжальний</h3>
      <p>З віком жіноча репродуктивна функція погіршується — яєчники виснажуються і припиняють утворювати яйцеклітини.</p>
      <p>Рівень гормонів, які впливають на фертильність, також знижується. Починається менопауза, і це не може не позначитись на вагіні та вульві.</p>
      <p>Тканини, що колись зберігали природну вологість, атрофуються, тому під час сексу можуть виникати неприємні відчуття, сухість і біль.</p>
      <p>У такій ситуації Дженніфер Гантер радить звернутися до лікаря. Однак, деякі жінки вирішують цю проблему за допомогою лубриканту (гелю-змазки), який продають без рецепта.</p>
      <p>«Гадаю, жінки мають знати про це, — говорить вона. — Вони не повинні страждати».</p>
      <p>Існує ще один міф, що секс лікує все. Але це, звичайно, не так.</p>
      <p>Проти мікротравм вагінальних тканин, які можуть зробити їх уразливими для інфекцій, безсилий навіть секс.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>