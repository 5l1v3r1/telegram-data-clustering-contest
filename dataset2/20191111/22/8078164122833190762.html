<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_12/olivia-colman-regina-the-crown-elisabetta-piu-femminista-f1063f64-053c-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Olivia Colman, regina di The Crown:«Elisabetta è la più femminista»"/>
    <meta property="og:description" content="L’attrice che dà il volto alla sovrana nella serie (prima di lei l’amatissima Claire Foy): «Porta a casa la pagnotta, il principe le cammina dietro»"/>
  </head>
  <body>
    <article>
      <h1>Olivia Colman, regina di The Crown:<br/>«Elisabetta è la più femminista»</h1>
      <h2>L’attrice che dà il volto alla sovrana nella popolare serie alla terza stagione (prima di lei l’amatissima Claire Foy): «Porta a casa la pagnotta, il principe le cammina dietro»</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Luigi Ippolito</a></address>
      <p>La regina Elisabetta? La «femminista definitiva». Parola di Olivia Colman, l’attrice premio Oscar che darà il volto alla sovrana nella terza serie di The Crown, in arrivo su Netflix nel weekend. Un seguito attesissimo che sta già suscitando controversie. Ma la Colman non ha dubbi: da «monarchica di sinistra» piena di conflitti, come si autodefinisce, ha finito per apprezzare sempre più quella «donna straordinaria» che è stata chiamata a interpretare.</p>
      <p><b>«È Elisabetta che porta a casa la pagnotta»,</b> ha sottolineato l’attrice in un’intervista, «Lei è quella sulle monete e le banconote. Il principe Filippo deve camminare dietro di lei. Riparava le macchine durante la seconda guerra mondiale. Ha insistito per mettersi al volante col re dell’Arabia saudita, un Paese dove le donne non sono autorizzate a guidare. Non è una mammoletta». Ma c’è anche un risvolto politico della monarchia: perché «molti Paesi non hanno la continuità che abbiamo noi, e certe cose estreme qui non possono accadere proprio perché lei è lì».</p>
      <p><b>Non è stato facile per Olivia Colman raccogliere </b>il testimone di Claire Foy, l’applauditissima Elisabetta delle prime due serie. E addirittura Charles Moore, l’ex direttore del conservatore Daily Telegraph, le ha rinfacciato di non essere adatta al ruolo perché avrebbe «una faccia di sinistra». «Cosa diavolo è una faccia di sinistra?», ha replicato la Colman, «è assurdo». La terza serie di The Crown ripercorre le vicende della famiglia reale fra il 1964 e il 1977: anni pieni di fermenti, che vedono irrompere sulla scena pubblica i figli di Elisabetta. Ma la stessa sovrana non è esente da illazioni: la serie tv adombra una sua relazione con Lord Porchester, il suo manager delle corse di cavalli (in pratica, lo scudiero). Mentre la principessa Anna viene dipinta come una assetata mangiauomini. Tutti dettagli che non hanno certo suscitato entusiasmi a Palazzo: i consiglieri della regina hanno sottolineato di non aver dato alcun sigillo di approvazione a The Crown e neppure di aver collaborato alla sua fattura, come era stato suggerito dai giornali. Ma si dice che Elisabetta sia un grande fan della serie: ci sarà anche lei domenica sera, accanto alla stufetta, davanti al televisore. E chissà che non si diverta.</p>
      <slideshow>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda/mo10.jpg"/>
        </figure>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda%20-%20Trattate/mo1_1573470986092-kA6C-RFxfBAVsjfvGeF6hldn1YwJ-590x445@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/11/Moda/Foto%20Moda/mo1.png"/>
        </figure>
        <figcaption>L’amante della Regina e la principessa Anna «mangiatrice di uomini». Bufera sulla terza stagione di «The Crown»</figcaption>
      </slideshow>
    </article>
  </body>
</html>