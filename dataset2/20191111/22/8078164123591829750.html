<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_12/denise-capezza-maitresse-natalia-baby-che-parla-turco-ama-teatro-1999b47e-052e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Denise Capezza, la maitresse Natalia di Baby che parla turco e ama il teatro"/>
    <meta property="og:description" content="L’attrice napoletana, lanciata da Gomorra e appena trentenne, si sta consacrando come una delle più interessanti del panorama odierno: “Mi piacciono i personaggi complessi”"/>
  </head>
  <body>
    <article>
      <h1>Denise Capezza, la maitresse Natalia di Baby che parla turco e ama il teatro</h1>
      <h2>L’attrice napoletana, lanciata da Gomorra e appena trentenne, si sta consacrando come una delle più interessanti del panorama odierno: “Mi piacciono i personaggi complessi”</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Francesca Angeleri</a></address>
      <p>«Mi sono sempre schierata apertamente sui miei social contro Erdogan. Istanbul è una città fantastica piena di gente che si oppone con tutte le sue forze a questa dittatura. Ho tanti amici artisti che si ribellano ogni giorno. La mia migliore amica si chiama Sarha ed è una ragazza turca con origini curde, come ce ne sono tantissime in Turchia. Istanbul e Smirne sono centri nevralgici dell’opposizione». Come faccia la Marinella di Gomorra o la Natalia della seconda stagione di Baby (la serie di Netflix, al secondo posto per gradimento del pubblico, che narra la storia delle baby prostitute dei Parioli) a esprimersi con tanta lucidità e veemenza sul tema Turchia è presto detto. Denise Capezza ha compiuto 30 anni da pochi giorni ma il suo curriculum è quello di un’attrice rodata con alle spalle scelte radicali.</p>
      <h4>L’esperienza in Turchia</h4>
      <p>Dopo una giovinezza che sembrava destinata alla danza, un incidente al ginocchio la costrinse a cercare un’altra prospettiva. Iniziò a studiare a Napoli al Teatro Elicantropo per poi spostarsi a Roma al Teatro Blu di Beatrice Bracco. Dopo pochissimo tempo venne selezionata da una produzione turca (svelato l’arcano) per la serie «Ucurum» durata due stagioni e distribuita in diversi paesi. «Interpretavo una ragazza moldava istigata alla prostituzione-racconta Denise-le nostre lingue hanno delle assonanze essendo di matrice latina. Ho imparato il turco in tre mesi perché dovevo e volevo recitare in lingua». Da lì partirono molte parti per altri film e altre cose televisive. In breve diventò una stella, «avevo 21 anni ed è stata un’esperienza pazzesca. Anche molto dura perché laggiù una serie è costituita da almeno 20 puntate, ero sempre sul set. Non dormivo la notte per la paura di non ricordarmi tutto. Poi una produzione cui avevo partecipato (che riguardava tra l’altro una vicenda turco-curda incentrata sul superamento dei conflitti) non trovò la distribuzione e colsi l’occasione per ritornare in Italia. Volevo dimostrare ciò che sapevo fare anche nel mio paese e la mia agenzia italiana mi aveva procurato un provino per Gomorra».</p>
      <h4>«Marinella, un colpo di fulmine»</h4>
      <p>L’incontro con il ruolo di Marinella è stato da subito un colpo di fulmine: «Dal primo momento in cui lessi la sceneggiatura pensai che doveva essere mio. Era meraviglioso e toccante. Anche se si trattava di un ruolo secondario, infatti, il pubblico ci si è affezionato molto. Ancora mi fermano parlandomi di Marinella». Non è successa la stessa cosa con la parte di Natalia la «maîtresse» che circuisce Chiara e Ludovica, le protagoniste di baby, «è un personaggio contraddittorio e ambiguo. In qualche momento dimostra quasi di voler proteggere le ragazze dal destino che invece ha spazzato via la sua di vita, ma non si capisce mai veramente cosa ci sia dietro i suoi comportamenti. La sua complessità ha reso l’interpretazione molto interessante». In attesa di capire quando ci sarà una terza serie, dal 21 dicembre sarà in scena al teatro Sannazzaro di Napoli con la commedia «After the end» dell’inglese Dennis Kelly.</p>
    </article>
  </body>
</html>