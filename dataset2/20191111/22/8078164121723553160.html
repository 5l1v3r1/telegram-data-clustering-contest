<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_12/matteo-salvini-ha-aperto-profilo-tiktok-5fc38336-056e-11ea-a1df-d75c93ec44da.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-11T22:00:00+00:00"/>
    <meta property="og:title" content="Matteo Salvini ha aperto un profilo su TikTok"/>
    <meta property="og:description" content="&amp;#171;In Italia si arriva con i documenti e se si ha il permesso di arrivare&amp;#46; Altrimenti si torna da dove si &amp;#232; partiti&amp;#46; Cos&amp;#236; funziona un Paese civile&amp;#187;&amp;#46; E..."/>
  </head>
  <body>
    <article>
      <h1>Matteo Salvini ha aperto un profilo su TikTok</h1>
      <h2>Dopo il successo del tormentone «Io sono Giorgia», il leader della Lega è sbarcato sul social network della cinese Bytedance</h2>
      <address><time datetime="2019-11-11T22:00:00+00:00">11 Nov 2019, 22:00</time> by <a rel="author">Martina Pennisi</a></address>
      <p>«In Italia si arriva con i documenti e se si ha il permesso di arrivare. Altrimenti si torna da dove si è partiti. Così funziona un Paese civile». E «onore alle nostre forze dell’ordine».<b> Matteo Salvini</b> ha scelto questi due concetti, a tempo di musica, per provare a sfruttare un’altra piazza virtuale. Quella del momento: <a href="https://www.corriere.it/economia/consumi/19_marzo_18/perche-tiktok-fa-paura-vecchi-social-network-378f2f92-495c-11e9-bd93-d4c05434d013.shtml">TikTok</a>. Ne parlano tutti (compreso il governo americano, che <a href="https://www.corriere.it/tecnologia/19_novembre_02/tiktok-minaccia-sicurezza-nazionale-indagine-governo-americano-6a5aad1e-fd90-11e9-8a58-4dee50fcf96c.shtml">vuole vederci chiaro su come gestisce i dati e modera i contenuti</a>), e può diventare l’ennesima freccia all’arco digitale della comunicazione politica. Per due motivi: <br/><br/>• è l’app a essere arrivata più rapidamente a <b>un miliardo di utenti</b> nella storia dei social network (chiarissimo <a href="https://www.ft.com/content/dd7234e8-fcb9-11e9-98fd-4d6c20050229">questo grafico del Financial Times</a>), nonché l’unica in grado di minare lo strapotere delle iconcine di Menlo Park (Facebook, Messenger, Instagram e Whatsapp). <br/><br/>• Poi: al netto di celebrità, Millennial e (ok) boomer che ci si stanno riversando sopra (<a href="https://www.corriere.it/economia/aziende/19_ottobre_28/anno-qualche-mese-tiktok-italia-fiorello-l-inter-sfide-moderazione-privacy-4f30ac92-f74a-11e9-9ad7-81cfe71b7fb2.shtml">qui il punto dopo un anno e poco più di attività in Italia</a>), è terreno della <b>generazione Z</b>. I ragazzini, dunque. Anzi, le ragazzine, soprattutto, perché la maggior parte dell’utenza è di sesso femminile (il 65 per cento in Italia). Gli elettori e le elettrici di domani. In Italia, secondo i dati <a href="https://vincos.it/2019/02/01/tiktok-oltre-24-milioni-di-italiani-le-opportunita-per-le-aziende/">pubblicati da Vincenzo Cosenza</a> ma non confermati dalla società, gli iscritti sono 2,4 milioni. <br/><br/>Certo, presentarsi con l’hashtag <b>#primagliitaliani</b> — che oltre a quella di Salvini non ha altre citazioni, al momento — in un contesto popolato da una generazione che si distingue dalle precedenti per un maggior rispetto per le identità altrui e per come contrasta razzismo od omofobia (<a href="https://www.mckinsey.com/industries/consumer-packaged-goods/our-insights/true-gen-generation-z-and-its-implications-for-companies">come dice McKinesey</a>) potrebbe non essere così efficace, ma questo è un altro discorso.</p>
      <p>Salvini su Facebook conta 3,8 milioni di Mi piace, su Instagram ne ha raccolti un milione e 800 mila e su Twitter ha un milione e 200 mila follower. Sull’applicazione di proprietà della cinese Bytedance, società valutata <a href="https://www.hurun.net/EN/Article/Details?num=A38B8285034B">75 miliardi di dollari</a>, per ora ne ha intercettati 900 (alle 20:20 di martedì). Non solo è il <b>primo leader italiano </b><a href="https://www.tiktok.com/@matteosalviniufficiale?language=it&amp;sec_uid=MS4wLjABAAAAmHWcvrzz4D8f1Fqr-8zCLobY4CQUmXUUbE4U0WpNjll8xPMWHAn0LCs6Tn7X5hKP&amp;u_code=cm1kehd6hbg0jg&amp;utm_campaign=client_share&amp;app=musically&amp;utm_medium=ios&amp;user_id=6532366013411890176&amp;tt_from=copy&amp;utm_source=copy&amp;enter_from=h5_m">a iscriversi</a>, ma ha anche anticipato il presidente degli Stati Uniti Donald Trump e la deputata americana Alexandria Ocasio-Cortez, per citare due fra i più attivi e rilanciati online (come detto, gli States per ora sono scettici, quantomeno a livello istituzionale), o il presidente francese Emmanuel Macron, che ha preferito iniziare a <a href="https://www.snapchat.com/add/emmanuelmacron">presidiare Snapchat</a>. <b><br/></b><b><br/></b><b>Fra i primi commenti</b> ai due post di esordio dell’ex ministro dell’Interno c’è qualche (pochi) «ben arrivato Capitano!» e molti «ok, boomer», meme con cui i giovanissimi zittiscono le generazioni precedenti. <a href="https://www.corriere.it/rassegna-stampa/2019/10/31/stabilizzazioni-ad-amazon-fascino-brexit-airbnb-fantasma-compleanno-miliardario-rivincita-giornalisti-online-state-zitti-baby-0aaf9cd4-fbfc-11e9-9c72-2ef647a878f6.shtml">Tipo: «Taci, boomer»</a>. Per Salvini, e per gli altri che — c’è da giurarci — arriveranno a cascata, vale comunque la pena correre il rischio. Come mostrano <a href="https://ghostdata.io/report/Instagram_TikTok_GD.pdf">i dati di Ghostdata</a>, mentre la popolarità di TikTok cresce — anche (e soprattutto, <a href="https://www.corriere.it/tecnologia/19_ottobre_01/facebook-non-perde-utenti-zuckerberg-non-teme-tiktok-spezzatino-senatrice-warrent-8e9cacfa-e426-11e9-ae1a-c38fc044b2b3.shtml">dice Mark Zuckerberg</a>) grazie agli investimenti di Bytedance, che ha messo mano al portafoglio per un miliardo di dollari nel solo 2019 — quella di Instagram cala, con la percentuale di utenti che ha pubblicato almeno una Storia in 21 giorni che è passata dal 25 per cento del 2018 al 13,4 per cento odierno. Ad appassionare il leader della Lega e <a href="https://www.corriere.it/dataroom-milena-gabanelli/matteo-salvini-la-bestia-come-catturare-4-milioni-fan-social-facebook-twitter-instagram/a00069d2-f33f-11e9-ad64-4488d500d2a2-va.shtml">la sua squadra dedicata ai social</a>, pur nella consapevolezza che sull’app non si possono sponsorizzare contenuti legati alla politica (<a href="https://www.corriere.it/tecnologia/19_ottobre_30/twitter-elimina-pubblicita-politica-tutto-mondo-fondatore-dorsey-ci-sono-troppi-rischi-2e49ad20-fb51-11e9-b1c6-a381abba5d9f.shtml">come su Twitter</a>), deve anche essere stato il tormentone <a href="https://video.corriere.it/spettacoli/mss-keta-concerto-tormentone-io-sono-giorgia-fa-impazzire-fan/c7a58bbe-03b8-11ea-a09d-144c1806035c">Io sono Giorgia</a>. <a href="https://milano.corriere.it/notizie/cronaca/19_novembre_12/io-sono-giorgia-meloni-video-virale-parlano-autori-tormentone-mem-j-inno-prossimo-gay-pride-70d1f9fa-0532-11ea-a1df-d75c93ec44da.shtml">Partito come sfottò a Giorgia Meloni</a>, è diventato (anche su TikTok) così popolare da giovare alla leader di Fratelli d’Italia (non ci sono ovviamente prove che <a href="https://tg.la7.it/politica/il-sondaggio-politico-di-luned%C3%AC-11-novembre-2019-11-11-2019-144281">la crescita nei sondaggi</a> abbia a che fare con il tormentone, ma a livello di esposizione mediatica <a href="https://www.corriere.it/video-articoli/2019/11/12/remix-video-parodie-quando-sfotto-social-rende-politico-pop/0d2b3364-0576-11ea-a1df-d75c93ec44da.shtml">il ritorno è stato innegabile</a>). Purché se ne parli e se ne canti, insomma. Soprattutto su TikTok.</p>
    </article>
  </body>
</html>