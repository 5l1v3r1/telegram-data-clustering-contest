<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741086"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T08:15:00+00:00"/>
    <meta property="og:title" content="อุทาหรณ์!หมอผ่าตัดนิ่ว เจอเม็ดคล้าย'ไข่มุก'กว่า800ก้อน"/>
    <meta property="og:description" content="ผอ.รพ.สิชล โพสต์ภาพเป็นอุทาหรณ์ผ่าตัดนิ่วในถุงน้ำดีเจอเม็ดคล้ายไข่มุกในชานม พร้อมแนะวิธีป้องกัน และปัจจัยเสี่ยงทำให้เกิดนิ่ว"/>
  </head>
  <body>
    <article>
      <h1>อุทาหรณ์!หมอผ่าตัดนิ่ว เจอเม็ดคล้าย'ไข่มุก'กว่า800ก้อน</h1>
      <address>
        <time datetime="2019-11-11T08:15:00+00:00">11 Nov 2019, 08:15</time>
      </address>
      <figure>
        <img src="https://www.dailynews.co.th/admin/upload/20191111/news_gWEfGsZTJH144643_533.jpg?v=20191111161"/>
      </figure>
      <p>
        <b>ผอ.รพ.สิชล โพสต์ภาพเป็นอุทาหรณ์ผ่าตัดนิ่วในถุงน้ำดีเจอเม็ดคล้ายไข่มุกในชานม พร้อมแนะวิธีป้องกัน และปัจจัยเสี่ยงทำให้เกิดนิ่ว</b>
      </p>
      <p><b>เมื่อวันที่ 11 พ.ย. ผู้สื่อข่าวรายงานว่า นพ.อารักษ์ วงศ์วรชาติ ผอ.โรงพยาบาลสิชล จ.นครศรีธรรมราช </b>โพสต์เคสคนไข้รายหนึ่งเพื่อเป็นอุทาหรณ์ มาผ่าตัดเอานิ่วในถุงน้ำดีออกแต่ปรากฏว่า นิ่วมีลักษณะเป็นเม็ดสีดำคล้ายไข่มุกจำนวนมาก ผ่านเฟซบุ๊กส่วนตัวที่ใช้ชื่อว่า<b> Arak Wongworachat </b>โดยระบุว่า</p>
      <figure>
        <img src="https://www.dailynews.co.th/admin/upload/20191111/news_NsVjibaCzX144642_533.jpg?v=20191111161?v=1855"/>
      </figure>
      <p><b>“ #นิ่วในถุงน้ำดีและท่อน้ำดี #ไข่มุกชานม</b><br/>ตลึงหลังผ่าเอาถุงน้ำดีออกเจอก้อนนิ่วเหมือนไข่มุกสีดำที่เป็นอาหารยอดฮิตใส่ในชานม กาแฟนมประเภทต่างๆ นับได้กว่า800ก้อนจนเบื่อที่จะนับต่อ เพราะมีก้อนเล็กก้อนน้อยอีกจำนวนมาก<br/>เป็นผู้ป่วย มาโรงพยาบาลสิชลด้วยอาการเป็นไข้ ปวดท้องชายโครงขวา ตาเหลือง เบื่ออาหาร อ่อนเพลีย ปวดหัว แน่นท้อง อืดท้อง คนไข้บอกรู้สึกอืดท้องมานาน แต่คิดว่าเป็นโรคกะเพาะอาหารอักเสบ ไปหาหมอก็บอกแบบนี้ หมอให้ตรวจคนไข้ก็บอกขอยาไปกินก่อน ห่วงงานที่บ้าน มารอบนี้อาการหนัก หมอจับนอนโรงพยาบาล ตรวจชุดใหญ่ แค่อัลตราซาวด์ในท้องก็เห็นแล้ว เห็นแบบนี้คงสงสัยกันว่าทนอยู่ได้อย่างไร ถุงน้ำดีอักเสบมีหนอง ใกล้จะแตกเต็มทีแล้ว ถ้าแตกหนองเต็มท้อง ก็เป็นเรื่องโอกาสเสียชีวิตมีสูงมาก เพราะคนไข้ก็อายุมากแล้ว แต่รายนี้รอดครับ ค่าใช้จ่ายหลักแสน แต่ไม่ต้องจ่ายใช้สิทธิ์หลักประกันสุขภาพถ้วนหน้า<br/>การตรวจง่ายนิดเดียว อัลตราซาวด์ก็เห็นแล้ว ในชีวิตก็หาโอกาสไปพบแพทย์ซาวด์ในท้องสักครั้งก็ยังดีครับ ใครที่ชอบกินไข่มุกชานม กาแฟนม คงเบื่อไปหลายวัน"<br/><br/>นอกจากนี้ <b>นพ.อารักษ์</b> ยังให้ความรู้เพิ่มเติมด้วยว่า  สาเหตุของนิ่วในถุงน้ำดีนั้นเกิดจากการตกผลึกของสารประกอบในน้ำดี 2 ชนิด ได้แก่ คอเลสเตอรอล และบิลิรูบิน นิ่วที่เกิดจากคอเลสเตอรอล (cholesterol gallstones) จะพบได้บ่อยกว่า และมีลักษณะเป็นก้อนสีขาว เหลือง หรือเขียว ในขณะที่นิ่วที่เกิดจากบิลิรูบิน (pigment gallstones) จะมีสีน้ำตาลหรือดำ ดังนั้น ปัจจัยที่เพิ่มความเสี่ยงต่อการเกิดนิ่วในถุงน้ำดี จึงได้แก่ ภาวะที่น้ำดีมีคอเลสเตอรอลมากเกินไป ซึ่งอาจเกิดจากร่างกายมีคอเลสเตอรอลสูง ตับจึงขับคอเลสเตอรอลออกมาในน้ำดีมาก โดยเฉพาะในผู้ที่มีน้ำหนักเกิน เป็นเบาหวาน ไขมันในเลือดสูง หรือกล้ามเนื้อถุงน้ำดีไม่สามารถบีบตัวนำคอเลสเตอรอลออกมาได้ ทำให้มีคอเลสเตอรอลตกค้างอยู่ โดยภาวะที่น้ำดีมีบิลิรูบินมากเกินไป อาจเกิดจากโรคที่ทำให้ตับสร้างบิลิรูบินมาก เช่น โรคตับแข็ง โรคตับอักเสบ หรือเกิดจากการแตกทำลายของเม็ดเลือดแดงจำนวนมาก เช่น ในภาวะโลหิตจาง หรือโรค G6PD เป็นต้น ภาวะที่น้ำดีมีความเข้มข้นมาก ทำให้คอเลสเตอรอลและบิลิรูบิน มีโอกาสตกตะกอนและรวมตัวกับสารอื่นๆ ในน้ำดีกลายเป็นก้อนนิ่วได้สูง</p>
      <figure>
        <img src="https://www.dailynews.co.th/admin/upload/20191111/news_daBfgCfiKQ144643_533.jpg?v=20191111161?v=1314"/>
      </figure>
      <p>สำหรับผู้ที่มีนิ่วในถุงน้ำดี บางคนอาจจะไม่มีอาการเลย หรือมีอาการบางอย่าง ดังต่อไปนี้โดยไม่จำเป็นต้องมีครบทุกอาการ ได้แก่<br/>- ท้องอืด<br/>- แน่นท้องหลังรับประทานอาหาร โดยเฉพาะหลังรับประทานอาหารที่มีไขมันมาก<br/>- ปวดท้องใต้ชายโครงขวาเป็นครั้งคราว<br/>- ปวดท้องรุนแรง และปวดร้าวไปถึงสะบักด้านขาว<br/>- ไข้สูงเฉียบพลัน ถ้ามีการอักเสบของถุงน้ำดีอย่างเฉียบพลัน<br/>- ตัวเหลือง ตาเหลือง ปัสสาวะสีเข้ม<br/> ปัจจัยเสี่ยงที่ทำให้เกิดนิ่ว<br/>- ความอ้วน คนอ้วนจะเกิดนิ่วที่มีคอเลสเตอรอล เนื่องจากการบีบตัวของถุงน้ำดีลดลง<br/>- การได้ฮอร์โมนเอสโตรเจนจากการรับประทานหรือตั้งครรภ์ทำให้ระดับคอเลสเตอรอลในน้ำดีสูง<br/>- การได้ยาลดไขมันบางชนิดทำให้คอเลสเตอรอลในน้ำดีสูง<br/>- ผู้ป่วยโรคเบาหวานที่มีระดับไขมันชนิดไตรกลีเซอไรด์ในเลือดสูงมากๆ<br/>- การลดน้ำหนักอย่างรวดเร็ว ทำให้ร่างกายละลายไขมันมากไป<br/><br/>อย่างไรก็ตาม การป้องกันนิ่วในถุงน้ำดี วิธีง่ายๆคือการควบคุมน้ำหนัก และระดับไขมันในเลือดให้อยู่ในเกณฑ์ปกติ โดยการออกกำลังกายและควบคุมอาหาร เพื่อป้องกันไม่ให้มีการหลั่งคอเลสเตอรอลในน้ำดีมากเกินไป หากต้องการลดน้ำหนัก ควรลดอย่างถูกวิธีและค่อยเป็นค่อยไป เพราะการที่น้ำหนักลดลงอย่างรวดเร็ว จะทำให้ตับหลั่งคอเลสเตอรอลในน้ำดีมากกว่าปกติ<br/><br/>ขอบคุณภาพและข้อมูลจากเฟซบุ๊ก Arak Wongworachat</p>
    </article>
  </body>
</html>