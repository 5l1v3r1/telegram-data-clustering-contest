<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/situaciya-na-donbasi-travmovano-chetvero-viyskovih-329169_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T08:35:00+00:00"/>
    <meta property="og:title" content="Ситуація на Донбасі: травмовано четверо військових"/>
    <meta property="og:description" content="Бойовики знову застосовують заборонену зброю.  "/>
  </head>
  <body>
    <article>
      <h1>Ситуація на Донбасі: травмовано четверо військових</h1>
      <h2>Бойовики знову застосовують заборонену зброю.  </h2>
      <address>
        <time datetime="2019-11-11T08:35:00+00:00">11 Nov 2019, 08:35</time>
      </address>
      <p>Збройні формування Російської Федерації у неділю, 10 листопада, 11 разів порушили режим припинення вогню. Противник обстрілював позиції підрозділів Об'єднаних сил із заборонених Мінськими домовленостями мінометів калібру 82 мм, зенітних установок, гранатометів різних систем та стрілецької зброї, з великокаліберними кулеметами включно, повідомили в понеділок вранці в штабі Операції об'єднаних сил.</p>
      <p>На східному напрямку ворог здійснив сім обстрілів:</p>
      <p>двічі поблизу Новогнатівки – з протитанкового ракетного комплексу;</p>
      <p>два рази біля Красногорівки – з мінометів калібру 82 мм, автоматичних гранатометів та великокаліберних кулеметів;</p>
      <p>у районі Пісків – з мінометів калібру 82 мм;</p>
      <p>поблизу Березового – зі станкових протитанкових гранатометів;</p>
      <p>неподалік Лебединського – з великокаліберних кулеметів та іншої стрілецької зброї.</p>
      <p>Чотири обстріли російські окупаційні війська здійснили в районі відповідальності оперативно-тактичного угруповання "Північ":</p>
      <p>біля Майорська та Південного – із зенітної установки ЗУ-23-2, станкових протитанкових гранатометів та великокаліберних кулеметів;</p>
      <p>неподалік Новотошківського – з гранатометів різних систем і стрілецької зброї.</p>
      <p>поблизу Луганського – з ручних протитанкових гранатометів та великокаліберних кулеметів.</p>
      <p>"Внаслідок обстрілів, мінно-вибухові травми отримали чотири військовослужбовці Об'єднаних сил. Пошкоджено автомобіль. Загрози життю наших захисників немає. З початку цієї доби російські окупаційні війська вогневої активності не проявляли. Втрат не зафіксовано, - зазначили в штабі.</p>
      <p>У неділю окупаційні війська <a href="https://dt.ua/UKRAINE/protitankova-raketa-vrazila-ural-zsu-chetvero-poranenih-329149_.html"><b> ударили із протитанкового ракетного комплексу  по вантажівці "Урал"</b></a> Збройних сил України поблизу Новгнатівки на Донеччині. Поранення отримали четверо військовослужбовців 128-ї гірсько-штурмової бригади. У штабі ООС повідомили, що поранених бійців оперативно доставили до госпіталю, і загрози їхнім життям немає.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>