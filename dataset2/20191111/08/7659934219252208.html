<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1986206/%E2%80%8Bdea%C5%9F-%C5%9F%C3%BCphelisi-3-kad%C4%B1n-fransa%E2%80%99ya-d%C3%B6nmek-istiyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-11T08:30:00+00:00"/>
    <meta property="og:title" content="​DEAŞ şüphelisi 3 kadın Fransa’ya dönmek istiyor"/>
    <meta property="og:description" content="Suriye’nin kuzeyinde terör örgütü DEAŞ şüphelilerinin tutulduğu kamptan kaçan Fransa vatandaşı 3 kadın, ülkelerine dönmek istediklerini ve Fransa’dan, DEAŞ ile bağlantısı olan kişilere uygulanan yasal işleme tabi tutulmayı talep ettiklerini söyledi."/>
  </head>
  <body>
    <article>
      <h1>​DEAŞ şüphelisi 3 kadın Fransa’ya dönmek istiyor</h1>
      <address>
        <time datetime="2019-11-11T08:30:00+00:00">11 Nov 2019, 08:30</time>
      </address>
      <p>Suriye’nin kuzeyinde terör örgütü DEAŞ şüphelilerinin tutulduğu kamptan kaçan Fransa vatandaşı 3 kadın, ülkelerine dönmek istediklerini ve Fransa’dan, DEAŞ ile bağlantısı olan kişilere uygulanan yasal işleme tabi tutulmayı talep ettiklerini söyledi.<br/><br/>Fransız vatandaşı kadınlar, Türkiye destekli muhalif gruplar tarafından kontrol edilen Suriye’nin kuzeyindeki Suluk kasabasında kendileri ile yapılan görüşmede, geçtiğimiz ay yapılan Türk askeri operasyonu sırasında kaçarak ülkelerine dönme ümidiyle Türk birliklerine teslim olduklarını söyledi. İsmini vermek istemeyen kadınlar, çocukları için Fransa’ya dönmek istediklerini belirterek, ABD destekli Suriye Demokratik Güçleri (SDG) tarafından kontrol edilen Ayn İsa kampındaki yaşam koşullarının son derece zor olduğunu dile getirdi.<br/><br/>Bahsi geçen üç kadın, gözaltına alınmadan önceki hayatları hakkında bilgi vermedi. Fransız vatandaşı kadınların, Irak ve Suriye’deki hezimetin ardından öldürülen veya yakalanan DEAŞ üyelerinin eşleri olduğu düşünülüyor. Türk operasyonunun başlamasının ardından, bölgede yeniden DEAŞ’ın canlanmasından endişelenen ABD ve Avrupa, NATO müttefiki olan Ankara’ya kızgın. Avrupa ülkeleri, özellikle DEAŞ unsurları ve Avrupa’ya geri dönen bu unsurların yetişkin akrabaları hakkında endişe ediyor.<br/><br/>Fransa, Suriye ve Irak’taki DEAŞ üyesi vatandaşlarının suç işledikleri yerde yargılanması gerektiğini belirtirken, Türkiye, geçtiğimiz Pazartesi günü, gözaltında olan DEAŞ’lıların vatandaşlıktan çıkarılsa dahi ülkelerine geri gönderileceklerini açıkladı. DEAŞ üyesi olduğundan şüphe edilen bu 3 kadın da Fransa’ya dönmeyi tercih ediyor.<br/><br/>Kadınlardan biri, çocuklarının hayatlarına devam edebilmeleri için ülkelerine geri dönmek istediklerini söyledi. Bir diğer kadın ise, hızlı bir şekilde Fransa’ya dönmek istediklerini, Fransa mahkemelerinin vereceği karara boyun eğeceklerini ifade etti.<br/><br/>Gözaltında yaşamın zor olduğunu söyleyen bir kadın, çocukların hastalandığını, yeterince yiyecek olmadığını ve bu sebeple oğlu ile birlikte Fransa’ya dönmek istediğini söyledi. Bir diğer kadın ise, “Fransa’da herhangi bir kişiyle sorunlarının olmadığını” dile getirerek, bu sebeple Türkiye’ye teslim olduklarına dikkati çekti.<br/><br/>Türkiye, ABD’nin Suriye’nin kuzeyindeki birlikleri geri çekme kararın ardından YPG’ye karşı askeri operasyon başlattı. Operasyon, bölgedeki cezaevlerinde tutulan DEAŞ’lıların kaderleriyle ilgili endişeleri arttırdı. ABD ve koalisyon ülkelerinin de desteğiyle DEAŞ’ı mağlup eden SDG’nin ana omurgasını oluşturduğu YPG, Suriye’nin kuzeydoğusundaki cezaevlerinde binlerce militanı tutuyor.</p>
    </article>
  </body>
</html>