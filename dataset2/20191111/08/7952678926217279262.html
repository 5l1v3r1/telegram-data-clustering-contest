<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=327816&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-11T08:19:00+00:00"/>
    <meta property="og:title" content="מעשה ב-21 שניות: &quot;סיפור האליפות גמור&quot;"/>
    <meta property="og:description" content="הפנדל שלא נשרק, שער הבזק מנגד והתחזית. ליברפול-סיטי, סוף"/>
  </head>
  <body>
    <article>
      <h1>מעשה ב-21 שניות: "סיפור האליפות גמור"</h1>
      <h2>הפנדל שלא נשרק, שער הבזק מנגד והתחזית. ליברפול-סיטי, סוף</h2>
      <address><time datetime="2019-11-11T08:19:00+00:00">11 Nov 2019, 08:19</time> by <a rel="author">מערכת אתר ערוץ הספורט</a></address>
      <p>חודש נובמבר עדיין בחיתוליו, עד לסיום העונה נותרו 26 מחזורים, אבל התחושה היא כי אמש (ראשון) באנפילד נפל דבר: <a href="http://www.sport5.co.il/team.aspx?FolderID=5406&amp;lang=HE">ליברפול</a> ניצחה 1:3 את מנצ'סטר סיטי ופתחה פער של תשע נקודות מיריבתה הגדולה (עם כל הכבוד לצ'לסי וללסטר סיטי, אותן מקדימה המוליכה בשמונה נקודות) במאבק על האליפות;</p>
      <p>באנגליה, כמובן, לא נותרו אדישים למקדמה המשמעותית שהשיגה החבורה הנהדרת של <a href="http://www.sport5.co.il/Tags/%d7%99%d7%95%d7%a8%d7%92%d7%9f+%d7%a7%d7%9c%d7%95%d7%a4">יורגן קלופ</a>. ז'וזה מוריניו, אחד שראה דבר או שניים בכדורגל בכלל ובפרמיירליג בפרט, משוכנע כי מכאן אין דרך חזרה.</p>
      <p>"אם אתה בפיגור בטבלה, אתה צריך להרגיש שאתה יכול להדביק את הפער. אם אתה ביתרון גדול בפסגה, אתה צריך להרגיש שזה לא גמור. אבל אני לא שם ולא שם, אני פה (משמש פרשן ברשת "סקיי") ומהעמדה שלי, אני חושב שסיפור האליפות גמור", הצהיר הפורטוגלי, "רק משהו דרמטי כמו פציעה כזו או אחרת יכול לשבור את <a href="http://www.sport5.co.il/team.aspx?FolderID=5406&amp;lang=HE">ליברפול</a>".</p>
      <p>מוריניו לא ממעיט ביכולות של מנצ'סטר סיטי, הוא פשוט לא מאמין שפער כזה ניתן למחיקה. "סיטי מסוגלת לנצח שבעה, שמונה, אפילו תשעה משחקים ברציפות, אבל אני לא רואה כיצד <a href="http://www.sport5.co.il/team.aspx?FolderID=5406&amp;lang=HE">ליברפול</a> מאבדת יתרון של תשע נקודות. <a href="http://www.sport5.co.il/team.aspx?FolderID=5406&amp;lang=HE">ליברפול</a> היא פאזל שלם".</p>
      <p>רוי קין, קפטן מנצ'סטר יונייטד וכיום חברו של מוריניו לצוות הפרשנים ב"סקיי", המשיך בדיוק באותו קו: "אני לא אחד שמהמר, אבל אני חושב שזה גמור. כשאני מסתכל על המשחקים הבאים של <a href="http://www.sport5.co.il/team.aspx?FolderID=5406&amp;lang=HE">ליברפול</a>, אם הייתי חלק מחדר ההלבשה שם, הייתי אומר: 'קדימה, תביאו את האתגר הבא'".</p>
      <p>לצד הפרשנות של אלה ש"היו שם", ב-BBC תהו: "האם האליפות הוכרעה תוך 21 שניות?". וזה הניתוח: חמש דקות ו-5 שניות בלבד בתוך המשחק, סיטי הייתה בטוחה שמגיע לה כדור עונשין מ-11 מטרים, אחרי שטרנט אלכסנדר-ארנולד נגע בכדור בידו בתוך הרחבה; האירוע זכה להתעלמות, ו-21 שניות בלבד אחר כך - סיטי כבר הייתה בפיגור, שממנו היא כמובן לא הצליחה לחזור.</p>
      <p>"אם הייתי שחקן של מנצ'סטר סיטי, הייתי זועם. משחקים מהסוג הזה מוכרעים על פרטים קטנים כל כך וזו הייתה החלטת שיפוט אומללה", טען חלוץ העבר האנגלי כריס סאטון, "איך, לכל הרוחות, מייקל אוליבר (השופט) לא הלך להסתכל במוניטור? זה היה חייב להיות פנדל לסיטי".</p>
      <figure>
        <img src="https://www.sport5.co.il/Images/trans.gif"/>
        <figcaption>"הסיפור גמור" (GETTYIMAGES)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>סיטי בוודאי לא תרים ידיים (GETTYIMAGES)</figcaption>
      </figure>
    </article>
  </body>
</html>