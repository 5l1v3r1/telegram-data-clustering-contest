<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/11/11/653543/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T08:20:00+00:00"/>
    <meta property="og:title" content="Погані кредити – спосіб підвищити ВВП. Ні, це не жарт"/>
    <meta property="og:description" content="Верховна Рада повинна запустити прозорий продаж поганих кредитів державних банків."/>
  </head>
  <body>
    <article>
      <h1>Погані кредити – спосіб підвищити ВВП. Ні, це не жарт</h1>
      <h2>Верховна Рада повинна запустити прозорий продаж поганих кредитів державних банків.</h2>
      <address><time datetime="2019-11-11T08:20:00+00:00">11 Nov 2019, 08:20</time> by <a rel="author" href="https://www.epravda.com.ua/authors/5c59ab269ca0a/" target="_blank">Олексій Мовчан</a></address>
      <p>Погані кредити, тобто - безнадійні,  є в кожної банківській системі. Ситуація із ними складна не лише в Україні, а і в багатьох розвинених державах світу.</p>
      <p>Левова частка поганих кредитів в Україні знаходиться на балансах збанкрутілих банків, які перейшли в ліквідацію через Фонд гарантування вкладів фізичних осіб. Ці погані кредити вже продаються за ефективною моделлю – через електронні аукціони ProZorro.Продажі.</p>
      <p>Загалом таких кредитів вже продано на 10 млрд грн, проведено 8,4 тисяч торгів, середній показник росту ціни складає 12.22%.</p>
      <p>Використовують моделі класичного англійського аукціону - з зростанням ціни лоту або голландський - із зменшенням ціни. І це  працює. </p>
      <p>Наприклад, аукціони ФГВФО. Голландський<a href="https://auction.ea.openprocurement.org/insider-auctions/e1944d025e994932a1369c707dc3504f"> аукціон</a> зі зниженням ціни.</p>
      <p>Англійський, де ціна зростала, за <a href="https://auction.ea.openprocurement.org/auctions/093c40c03d3e44ff962997f71f7f77ab">посиланням</a>.</p>
      <p>Утім проблема поганих кредитів стосується не лише збанкрутілих або комерційних банків, а і живих, тільки державних.</p>
      <p>Частка поганих кредитів в  банківській системі залишається досить значною і станом на 01.07.2019 року складає 51% або 581 млрд грн, з яких 65% або 415 млрд грн припадає на державні банки Приватбанк, Ощадбанк, Укрексімбанк, Укргазбанк.  Це десь як  ⅓ державного бюджету України на 2020 рік.</p>
      <p>Утім, на відміну від ФГВФО, державні банки продовжують реструктуризацію своїх поганих кредитів замість продажу на аукціонах, а держава змушена докапіталізовувати державні банки для недопущення їх банкрутства.</p>
      <p>Ця процедура може зайняти десятки років із сьогоднішніми темпами зменшення частки поганих кредитів в портфелях банків.</p>
      <p>Loading... В умовах крайньої необхідності в економічному зростанні, задекларованого урядом Олексія Гончарука зростання ВВП 5-7%, цю проблему необхідно вирішувати вже існуючими інструментами і швидко.</p>
      <p>Тобто продавати права вимоги через електронні аукціони, як це вже роблять із 2016 року в ФГВФО.</p>
      <p>Дослідження Київської школи економіки щодо продажу поганих кредитів в Україні говорить, що продаж 10% такої заборгованості банками дають зростання в 0,5% ВВП.</p>
      <p>Отже, якщо ми почистимо банківську систему від такого обтяження, то забезпечимо обіцяне економічне зростання.</p>
      <p>Я зареєстрував законопроект №2272, який зможе надати керівництву державних банків законний інструмент для продажу активів зі знижкою. Більше того, законопроектом пропонуються  зміни в низку інших законів.</p>
      <p>Усі вони мають на меті захистити кредитора, збільшити надходження від продажу "поганих кредитів", унеможливити корупційні ризики і схеми, через які блокується продаж прав вимог через суди , покращити якість активів, зменшення безнадійної заборгованості у державних банків та повернення резервів, що були сформовані для покриття збитків безнадійної заборгованості, до бюджету.</p>
      <p>Верховна рада повинна надати можливість державним банкам користуватися можливість знижувати обтяжливу долю поганих кредитів у прозорий та конкурентний спосіб, як роблять у ФГВФО та комерційні банки.</p>
      <p>Уряд Гончарука наразі має неймовірну можливість запустити прозорий продаж поганих кредитів державних банків, щоб наповнювати бюджет, захистити права кредиторів, що в свою чергу знизить ризики для банків і знизить вартість запозичень для місцевого бізнесу.</p>
      <p>Тобто все, що треба зробити уряду у питанні розміром в 400 млрд грн – це мати політичну волю та бажання почистити державні банки від зайвих обтяжень після прийняття законопроекту №2272, щоб перейти від  реформаторської мрії до практичного механізму відновлення банківського сектору та зрештою - зростання економіки.</p>
    </article>
  </body>
</html>