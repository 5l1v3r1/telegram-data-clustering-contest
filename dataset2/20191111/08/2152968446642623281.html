<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/11/sled-kyrvavi-protesti-prezidentyt-na-boliviia-dade-ostavka.429176"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T08:21:00+00:00"/>
    <meta property="og:title" content="След кървави протести президентът на Боливия даде оставка"/>
    <meta property="og:description" content="Хора излязоха по улиците: Празнуваме, защото Боливия е свободна | Dnes.bg"/>
  </head>
  <body>
    <article>
      <h1>След кървави протести президентът на Боливия даде оставка</h1>
      <h2>Хора излязоха по улиците: Празнуваме, защото Боливия е свободна</h2>
      <address><time datetime="2019-11-11T08:21:00+00:00">11 Nov 2019, 08:21</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Президентът на Боливия Ево Моралес обяви оставката си под натиска на армията и на обществото след победата на президентските избори, след които избухнаха кървави протести и бяха отправени обвинения в изборни измами, съобщи Асошиейтед прес.</p>
      <p>Решението бе взето, след като Моралес предложи да бъдат произведени нови избори, а главнокомандващият на въоръжените сили го призова в национален ефир да се оттегли.</p>
      <p>"Изпращам писмото с оставката си на Законодателното събрание на Боливия", каза 60-годишният социалист. Той нарече оттеглянето си "преврат".</p>
      <p>Още преди Моралес да завърши изявлението си в ефира на националната телевизия, хора започнаха да надуват клаксоните на колите си в Ла Пас и други градове и излязоха по улиците да празнуват, развявайки боливийски знамена и гърмейки фойерверки.</p>
      <related>
        <a href="https://www.dnes.bg/world/2019/11/09/policeiski-bunt-v-boliviia-slujiteli-do-demonstranti.429064"/>
      </related>
      <p>„Това не е Куба, нито Венецуела. Това е Боливия и Боливия е уважавана", скандираше група демонстранти в столицата.</p>
      <p>"Празнуваме, защото Боливия е свободна", каза демонстрант край президентския дворец.</p>
      <p>Не е ясно кой ще наследи Моралес. Вицепрезидентът му подаде оставка, както и председателят на Сената.</p>
      <p>Моралес бе първият президент от коренното население на Боливия и се задържа на власт 13 години и 9 месеца, припомня БТА.</p>
      <p>"Дадохме урок на света, утре Боливия ще бъде нова страна", каза пред журналисти лидерът на опозицията Карлос Меса.</p>
      <p>Председателката и заместник-председателят на Върховния избирателен съд в Боливия бяха арестувани по обвинения в измами, извършени по време на изборите на 20 октомври, съобщи полицията, цитирана от ДПА.</p>
      <p>Мексико предложи убежище на Моралес, съобщи мексиканският външен министър Марсело Ебрард, цитиран от Франс прес.</p>
      <p>Кубинският президент Мигел Диас-Канел осъди "жестокия и подъл държавен преврат на десницата срещу демокрацията в Боливия", новоизбраният аржентински президент перонист Алберто Фернандес и венецуелският президент Николас Мадуро също заклеймиха "държавния преврат".</p>
      <p>Колумбия поиска извънредна среща на постоянния съвет на Организацията на американските държави "за намиране на решение на сложната институционална ситуация" в Боливия.<br/> </p>
    </article>
  </body>
</html>