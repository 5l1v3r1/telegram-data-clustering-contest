<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/rinok-zemli-rada-12-listopada-rozglyane-zakonoproekti-pro-v-pershomu-chitanni-novini-ukrajini-50052749.html"/>
    <meta property="og:site_name" content="НВ"/>
    <meta property="article:published_time" content="2019-11-11T08:56:00+00:00"/>
    <meta property="og:title" content="Рада 12 листопада розгляне законопроекти про ринок землі в першому читанні"/>
    <meta property="og:description" content="12 листопада парламент розгляне в першому читанні законопроекти про запровадження в Україні ринку земель сільськогосподарського призначення."/>
  </head>
  <body>
    <article>
      <h1>Рада 12 листопада розгляне законопроекти про ринок землі в першому читанні</h1>
      <h2>12 листопада парламент розгляне в першому читанні законопроекти про запровадження в Україні ринку земель сільськогосподарського призначення.</h2>
      <address>
        <time datetime="2019-11-11T08:56:00+00:00">11 Nov 2019, 08:56</time>
      </address>
      <p>Про це <a href="http://static.rada.gov.ua/zakon/new/WR/WR121119.htm">свідчить</a> розклад на 12−15 листопада, який опублікований на сайті Верховної Ради.</p>
      <p>Парламент планує розглянути урядовий законопроект про обіг земель сільськогосподарського призначення (№ 2178) та 10 альтернативних, зокрема, проект № 2178−10, підготовлений групою нардепів від Слуги народу</p>
      <p>5 карток<br/><a href="https://nv.ua/ukr/biz/economics/yak-inozemci-zmozhut-kupuvati-ukrajinsku-zemlyu-novini-ukrajini-50047812.html">Ринок землі в Україні — як йде підготовка до скасування мораторію</a></p>
      <p>Також Рада розгляне проект закону про удосконалення системи управління та дерегуляції у сфері земельних відносин (№ 2194) та про продаж земельних ділянок державної та комунальної власності або прав на них (оренди, суперфіцію, емфітевзису) через електронні аукціони (№ 2195).</p>
      <p>Нагадаємо, <a href="https://nv.ua/ukr/biz/economics/rinok-zemli-v-radu-vnesli-zakonoproekt-novini-ukrajini-50044824.html">урядовий законопроект про ринок землі</a> передбачає, що ринок сільськогосподарських земель буде відкритий з 1 жовтня. Набувати право власності на земельні ділянки сільськогосподарського призначення можуть громадяни України, українські юридичні особи, а також територіальні громади та держава. Згідно з законопроектом, сукупна площа земельних ділянок сільськогосподарського призначення, які перебувають у власності громадянина або юридичної особи України (з урахуванням пов’язаних осіб) в межах однієї області не повинна перевищувати 15% земель сільськогосподарського призначення такої області та не повинна перевищувати 0,5% земель сільськогосподарського призначення України.</p>
      <p>Законопроектом № 2178−10, одним з ініціаторів якого є голова комітету з питань аграрної та земельної політики Микола Сольський, пропонується передбачити, що іноземці та особи без громадянства <a href="https://nv.ua/ukr/biz/markets/prodazh-zemli-u-verhovniy-radi-zareyestruvali-onovleniy-zakonoproekt-pro-rinok-zemli-v-ukrajini-novini-ukrajini-50047339.html">не зможуть ставати власниками земель сільгосппризначення до 1 січня 2024 року</a>. В проекті вказано, що сукупна площа земельних ділянок сільськогосподарського призначення у власності громадянина або юридичної особи з урахуванням пов’язаних осіб в межах однієї об'єднаної територіальної громади не повинна перевищувати 35% земель сільгосппризначення такої громади; в межах однієї області або Автономної Республіки Крим — 8%, в межах всієї країни — 0,5%.</p>
      <figure>
        <iframe src="https://www.youtube.com/embed/fnLcdRa8RVk" width="560" height="315" data-service="Youtube" scrolling="no"/>
      </figure>
    </article>
  </body>
</html>