<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/igor-mazur-posol-deshchicya-rozpoviv-detali-spravi-50052742.html"/>
    <meta property="og:site_name" content="НВ"/>
    <meta property="article:published_time" content="2019-11-11T08:02:00+00:00"/>
    <meta property="og:title" content="Посол Дещиця: Боротимемся, щоб Ігор Мазур повернувся в Україну"/>
    <meta property="og:description" content="Посол України в Польщі Андрій Дещиця заявив, що звільнення ветерана АТО Ігоря Мазура з-під арешту — це тільки половина шляху."/>
  </head>
  <body>
    <article>
      <h1>Посол Дещиця: Боротимемся, щоб Ігор Мазур повернувся в Україну</h1>
      <h2>Посол України в Польщі Андрій Дещиця заявив, що звільнення ветерана АТО Ігоря Мазура з-під арешту — це тільки половина шляху.</h2>
      <address>
        <time datetime="2019-11-11T08:02:00+00:00">11 Nov 2019, 08:02</time>
      </address>
      <p>У коментарі <a href="https://www.radiosvoboda.org/a/news-ihor-mazur/30263830.html">Радіо Свобода</a> посол Дещиця казав, що далі українські дипломати будуть боротися за повернення Мазура в Україну.</p>
      <p>«Далі за нами клопітка робота і боротьба за те, щоб Ігор повернувся в Україну, і щоб Росія перестала використовувати інструмент Інтерполу для пошуку тих людей, які їй невигідні або які є її ворогами. Це невеличка, проміжна перемога. Це, власне, спільними зусиллями нам вдалося отримати таку невеличку перемогу», — каже посол.</p>
      <p>На сьогодні невідома дата проведення першого судового засідання у справі по суті.</p>
      <p>«Це залежатиме від знайомства зі справою польських правоохоронних органів. Ми будемо робити все можливе, щоб воно відбулося якнайшвидше і цю справу закрити якнайшвидше. Я радий, що Ігор є на волі, що він у безпеці в генеральному консульстві у Любліні і наші консули ним опікуватимуться і надаватимуть всіляку допомогу», — зазначив Дещиця.</p>
      <p>До завершення судового процесу про екстрадицію українця в Росію або відмову в ній Ігор Мазур буде перебувати в Польщі на поруках генконсула України в Любліні Василя Павлюка.</p>
      <p>9 листопада <a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">Ігоря Мазура (позивний Тополя) затримали</a> при перетині польського кордону на КПП Дорогуськ-Ягодин на вимогу Росії в Інтерпол.</p>
      <p>10 листопада <a href="https://nv.ua/ukr/ukraine/events/igorya-mazura-vidpustili-na-poruki-denisovoji-novini-ukrajini-50052680.html">Мазура відпустили на поруки</a> уповноваженого Верховної Ради України з прав людини Людмили Денісової.</p>
      <p>На час очікування і розгляду екстрадиційного запиту Мазур буде проживати в генеральному консульстві України в Польщі.</p>
      <p>РФ <a href="https://nv.ua/ukr/world/geopolitics/igor-mazur-zatrimaniy-v-polshchi-komentar-arsena-avakova-novini-ukrajini-50052593.html">звинувачує Мазура в участі в 1994—2000 роках у складі озброєного формування</a> в бойових зіткненнях з федеральними силами на території Чечні. В результаті нібито загинули і були тяжко травмовані кілька російських військовослужбовців.</p>
      <p>Ігор Мазур — активіст і учасник Революції Гідності, в 2014-му році був керівником Правого сектора в Київській області та начальником штабу 24-ї сотні Самооборони Майдану.</p>
      <p>Ігор Мазур є головним фахівцем Офісу уповноваженого ВРУ з прав людини, помічником народного депутата України і має державні нагороди, отримані за участь у захисті незалежності та суверенітету України.</p>
    </article>
  </body>
</html>