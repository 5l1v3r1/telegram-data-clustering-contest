<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/dunai-lesz-az-uruguayiak-kiseroje/186328"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T08:15:00+00:00"/>
    <meta property="og:title" content="Dunai lesz az uruguayiak kísérője?"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Dunai lesz az uruguayiak kísérője?</mark>
      </h1>
      <address><time datetime="2019-11-11T08:15:00+00:00">11 Nov 2019, 08:15</time> by <a rel="author">(s)</a></address>
      <p>
        <b>Sanszos, hogy az egykori ezüstcipős gólvágó, a 76 éves Dunai Antal kíséri majd a péntek esti Puskás Aréna-avatóra Budapestre érkező uruguayi fociválogatottat. </b>
        <b>Sanszos, hogy az egykori ezüstcipős gólvágó, a 76 éves Dunai Antal kíséri majd a péntek esti Puskás Aréna-avatóra Budapestre érkező uruguayi fociválogatottat.</b>
      </p>
      <p>Dunai évekig dolgozott edzőként Spanyolországban, nyelvtudása tökéletes, ráadásul baráti viszonyban van a Barcelona argentin ászával, Lionel Messivel, akinek nagy cimborája Luis Suárez.</p>
      <figure>
        <img src="http://media.borsonline.hu/cikk/20/191900/gallery-picture/645w/2020152_dunai-es-messi111.jpg"/>
        <figcaption>Dunai jó viszonyban van Messivel © Facebook</figcaption>
      </figure>
      <p>– Ha az illetékesek úgy döntenek, örömmel teszek eleget a felkérésnek – mondta a Borsnak az ezüstcipős Dunai, aki nem zárja ki, hogy a sérültnek titulált Suárez is hazánkba érkezik, és pályára is lép.</p>
      <p>Azt még nem tudni biztosan, hogy Dunai kalauzolja-e az urukat, de úgy véli, a Puskás Aréna péntek esti avatásán Marco Rossi kapitány csapata nem szenved vereséget.</p>
      <p>– Nem zárom ki győzelmünket sem, mivel a dél-amerikaiak keretének névsorát böngészgetve látom, hogy Óscar Tabárez kapitány jobbára az európai légiósaikra építi együttesét.</p>
      <figure>
        <img src="http://media.borsonline.hu/cikk/20/191900/gallery-picture/645w/2020154_cavani-suarez1.jpg"/>
        <figcaption>Lehet, hogy Pesten is a Cavani (balra), Suárez kettős támadja majd a magyar kaput © Facebook</figcaption>
      </figure>
      <p>No, és milyennek ígérkezik Fernando Muslera, a Galatasaray uruguayi kapusának idegzete, miután a Real Madrid elleni BL-meccsen ka­pott egy hatost?</p>
      <p>– A hozzá hasonló klasszisok gyorsan túl tudnak lépni a negatívumokon – hangzott az egykori újpesti gólvágó válasza, akinek az alábbi a kedvenc emléke a Népstadionból:</p>
      <p>– Amikor 1969 májusában vb-selejtezőn fogadtuk Csehszlovákiát, a 11. percben az ötös bal oldali sarkáról félfordulat után betaláltam. Aztán Albert Flórián fejese alakította ki a 2-0-s végeredményt.</p>
      <h3>Magyarország - Uruguay<br/>Péntek 19.00<br/>M4 Sport</h3>
    </article>
  </body>
</html>