<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639343/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%DB%8C%D8%B4%D8%AA%D8%B1-%D9%86%DA%AF%D8%B1%D8%A7%D9%86-%D9%BE%DB%8C%D8%AF%D8%A7-%D8%B4%D8%AF%D9%86-%D8%AF%D9%84%D8%A7%D8%B1%D9%87%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T08:18:00+00:00"/>
    <meta property="og:title" content="رئیس جمهور بیشتر نگران پیدا شدن دلارهاست!"/>
    <meta property="og:description" content="پرخاش آقای روحانی به دستگاه قضایی ممکن است خدای نخواسته این تلقی را پیش بکشد که نگرانی جناب رئیس‌جمهور از پیدا شدن دلارها‌ست و نه گم شدن آنها !"/>
  </head>
  <body>
    <article>
      <h1>
        <a href="https://www.bultannews.com/fa/news/639343/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%DB%8C%D8%B4%D8%AA%D8%B1-%D9%86%DA%AF%D8%B1%D8%A7%D9%86-%D9%BE%DB%8C%D8%AF%D8%A7-%D8%B4%D8%AF%D9%86-%D8%AF%D9%84%D8%A7%D8%B1%D9%87%D8%A7%D8%B3%D8%AA">رئیس جمهور بیشتر نگران پیدا شدن دلارهاست!</a>
      </h1>
      <h2>پرخاش آقای روحانی به دستگاه قضایی ممکن است خدای نخواسته این تلقی را پیش بکشد که نگرانی جناب رئیس‌جمهور از پیدا شدن دلارها‌ست و نه گم شدن آنها !</h2>
      <address><time datetime="2019-11-11T08:18:00+00:00">11 Nov 2019, 08:18</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> ، حسین شریعتمداری ،مدیر مسئول کیهان طی مقاله ای در کیهان، پاسخ توهینهایی که رئیس جمهور به روزنامه ایشان در سخنرانی در جمع مردم یزد کرده بود را داد. دیروز آقای <b>روحانی</b> رئیس‌جمهور محترم کشورمان در اجتماع مردم یزد به گلایه و اعتراض گفتند: «يك عده آدم بداخلاق و بي‌ايمان در روزنامه‌ها نوشتند اين دولت با ارز ۴۲۰۰ توماني ۱۸ميليارد دلار را بر باد داد؛ بدانيد در اين دولت يك دلار گم نخواهد شد»! گزارش خبری تحلیلی کیهان امروز را به سخنان آقای روحانی در یزد اختصاص داده‌ایم. این وجیزه به نکته‌ای در همین خصوص ولی از زاویه‌ای دیگر می‌پردازد. بخوانید! ۱- اشاره جناب روحانی به تیتر کیهان سه‌شنبه ۲۳ مهرماه ۹۸ است که در آن با ارائه چند سند، از بر‌باد رفتن ۱۸ میلیارد دلار ارز -آنهم در شرایط حساس کنونی- خبر داده بودیم. اهانت آقای روحانی که ما را «بداخلاق»! و «بی‌ایمان»! نامیده‌اند را نادیده گرفته و به حساب خوش اخلاقی‌ها و ایمان قوی ایشان می‌نویسیم! اما، برباد دادن ۱۸ میلیارد دلار‌، واقعیت تلخی است که انکار آن با هیچ توجیه و بهانه‌ای امکان‌پذیر نیست و تعجب‌آور است که آقای رئیس‌جمهور چگونه آن را انکار می‌کنند؟! انکار آقای رئیس‌جمهور در حالی است که علاوه‌بر اسناد موجود، برخی از دولتمردان دست‌اندر‌کار نیز به آن اعتراف می‌کنند. به‌عنوان مثال آقای همتی‌، رئیس‌کل بانک مرکزی با صراحت گفت: «من موافق دلار 4200 تومانی نیستم!» و آقای نوبخت‌، رئیس‌سازمان برنامه و بودجه نیز گفته بود: « باید قبول کنیم که شیوه کنونی پرداخت ارز 4200 تومانی به کالاهای اساسی درست نیست و این منافع به دست مردم نمی‌رسد». آقای نوبخت در حالی تاکید می‌کند منافع ارز ۴۲۰۰ تومانی به‌دست مردم نمی‌رسد، که آقای روحانی گفته بود «۱۸ میلیارد دلار را به باد نداده‌ایم، به مردم داده‌ایم»! گفتنی است، تعدادی از دریافت‌کنندگان ارز ۴۲۰۰ تومانی اساسا هیچ کالایی وارد نکرده‌اند، شماری از آنها نیز به جای کالای اساسی، اجناس بُنجل و غیر‌ضروری وارد کرده‌اند، برخی نیز، کالایی را که با ارز ۴۲۰۰ تومانی وارد کرده بودند، در بازار آزاد و با محاسبه ارز غیر‌دولتی فروختند، که واردات گوشت یکی از آن نمونه‌هاست تا آنجا که رئیس‌ دادگاه خطاب به آنان گفت؛ از آن پیر‌زنی که در صف گوشت ایستاده بود خجالت نکشیدید که سهم او را غارت کردید؟! ۲- آقای روحانی می‌فرمایند؛ «بدانید در این دولت یک دلار هم گم نخواهد شد»! که باید گفت؛ مگر کسی ادعا کرده که دلارها گم شده است؟! سخن از برباد دادن ۱۸ میلیارد دلار در میان است و نه گُم شدن آن، زیرا همه می‌دانند این ۱۸ میلیارد دلاری که از کیسه بیت‌المال خارج شده، به جیب چه کسانی سرازیر شده است؟! کاش رئیس‌جمهور محترم نیم‌نگاهی به اخبار مربوط به دادگاه‌های ویژه رسیدگی به مفاسد اقتصادی می‌انداختند و نام برخی از متهمان دانه‌درشت را همراه با نسبت آنان به دولت از نظر می‌گذراندند و... بعد می‌فرمودند که در دولت ایشان حتی یک دلار هم گُم نمی‌شود! ۳- حمله دیروز آقای رئیس‌جمهور به قوه قضائیه و دادگاه‌های ویژه رسیدگی به مفاسد اقتصادی دور از انتظار بود و باید از این قوه تشکر نیز می‌کردند، چرا که این روزها دستگاه قضایی با جدیت دنبال پیدا کردن دلارهایی است که ایشان مدعی است گُم نشده است! پرخاش آقای روحانی به دستگاه قضایی ممکن است خدای نخواسته این تلقی را پیش بکشد که نگرانی جناب رئیس‌جمهور از پیدا شدن دلارها‌ست و نه گم شدن آنها ! حسین شریعتمداری</p>
    </article>
  </body>
</html>