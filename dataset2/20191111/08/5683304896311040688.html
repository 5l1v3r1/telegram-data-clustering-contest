<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/maradu-flat-case-vigilance-to-question-golden-kayaloram-builders.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T08:40:00+00:00"/>
    <meta property="og:title" content="മരട് ഫ്ലാറ്റ്: ഗോള്‍ഡന്‍ കായലോരം നിര്‍മാതാക്കളെ വിജിലൻസ് ചോദ്യം ചെയ്യും"/>
    <meta property="og:description" content="കൊച്ചി∙ മരട് ഫ്ലാറ്റ് നിര്‍മാണ അഴിമതിക്കേസില്‍ വിജിലന്‍സും നടപടി തുടങ്ങി. ഗോള്‍ഡന്‍ കായലോരം ഫ്ലാറ്റ് നിര്‍മാതാക്കളെ വിജിലൻസ് ചോദ്യം ചെയ്യും. കെ.വി.Maradu Flat. Maradu flat demolition. Jain Corel. Nettoor Flat. Maradu Flat case. Golden kayaloram. Vigilance. Malayalam News. manorama Online. Latest news. മരട് ഫ്ലാറ്റ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മരട് ഫ്ലാറ്റ്: ഗോള്‍ഡന്‍ കായലോരം നിര്‍മാതാക്കളെ വിജിലൻസ് ചോദ്യം ചെയ്യും</h1>
      <address><time datetime="2019-11-11T08:40:00+00:00">11 Nov 2019, 08:40</time> by <a rel="author">മനോരമ ലേഖകൻ</a></address>
      <p>കൊച്ചി∙ മരട് ഫ്ലാറ്റ് നിര്‍മാണ അഴിമതിക്കേസില്‍ വിജിലൻസ് നടപടി ആരംഭിച്ചു. ഗോള്‍ഡന്‍ കായലോരം ഫ്ലാറ്റ് നിര്‍മാതാക്കളെ വിജിലൻസ് ചോദ്യം ചെയ്യും. കെ.വി ജോസ്, വി.സിദ്ദിഖ് എന്നിവര്‍ക്ക് ഹാജരാകാന്‍ നോട്ടിസ് നൽകി.</p>
      <p>അതേസമയം, മരടിലെ ഫ്ലാറ്റുകള്‍ പൊളിക്കുന്നതിന്റെ പുരോഗതി ചീഫ് സെക്രട്ടറി ഇന്നു വിലയിരുത്തും. കൊച്ചിയിലെത്തുന്ന ചീഫ് സെക്രട്ടറി ടോം ജോസ് ഫ്ലാറ്റുകള്‍ പൊളിക്കാന്‍ ചുമതലപ്പെടുത്തിയ സബ് കലക്ടര്‍ സ്നേഹില്‍ കുമാറുമായും സാങ്കേതിക സമിതി അംഗങ്ങളുമായും ചര്‍ച്ചനടത്തും. വിവിധ വകുപ്പുകളെ ഏകോപിപ്പിച്ചു ചെയ്തുതീര്‍ക്കേണ്ട സുരക്ഷാ മുന്‍ കരുതലുകള്‍ എന്തൊക്കെയാണെന്നും യോഗം ചര്‍ച്ച ചെയ്യും. നിയന്ത്രിത സ്ഫോടനം നടത്തുന്ന തീയതിയിലും ധാരണയാകും.</p>
      <p>മരടിലെ പൊളിക്കാനുള്ള ഫ്ലാറ്റുകള്‍ കമ്പനികള്‍ക്ക് വിട്ടുകൊടുത്തതു മുതല്‍ ഇതുവരെ എന്ത് ചെയ്തു, നിയന്ത്രിത സ്ഫോടനത്തിന് മുന്നോടിയായുള്ള ഭിത്തി പൊളിക്കൽ എവിടെ എത്തിനിൽക്കുന്നു, നാലു ഫ്ലാറ്റുകളിലും നിയന്ത്രിത സ്ഫോടനം എപ്പോള്‍ നടത്താന്‍ സാധിക്കും, സ്ഫോടക വസ്തുകള്‍ ഏതളവില്‍ ഫ്ലാറ്റുകളില്‍ എത്തിക്കണം, ഇ–സ്ഫോടനം നടത്തുന്നതിനു മറ്റു വകുപ്പുകളെ ഏകോപിപ്പിച്ച് എന്തൊക്കെ സുരക്ഷാ മുന്‍കരുതലുകള്‍ എടുക്കണം തുടങ്ങി ഫ്ലാറ്റ് പൊളിക്കലുമായി ബന്ധപ്പെട്ട എല്ലാ നടപടികളും ടോം ജോസ് വിലയിരുത്തും.</p>
      <p>ഈ മാസം അവസാനം സുപ്രിംകോടതി മരട് കേസ് പരിഗണിക്കും. അന്ന്  ഫ്ലാറ്റ് പൊളിക്കുന്നതിന്റെ പുരോഗതി കോടതിയെ ബോധ്യപ്പെടുത്തണം. സ്ഫോടനം നടത്തുന്നതിന്റെ വിശദമായ രൂപരേഖ രണ്ടു കമ്പനികളും സാങ്കേതികസമിതിക്കു കൈമാറി. സുപ്രീം കോടതി പോളിക്കാൻ ഉത്തരവിട്ട നാലു ഫ്ലാറ്റുകളിലും ജോലികള്‍ പുരോഗമിക്കുകയാണ്. എഡിഫൈസ് എന്‍ജിനിയറിങ് ആദ്യം പൊളിക്കുന്ന ജെയിന്‍ ഫ്ലാറ്റിലും വിജയ് സ്റ്റില്‍സ് പൊളിക്കുന്ന ആല്‍ഫാ സെറിന്റെ രണ്ട് ഫ്ലാറ്റുകളിലും നടപടികൾ അതിവേഗത്തിലാണ് മുന്നോട്ടുപോകുന്നത്. ജെയിന്‍ ഫ്ലാറ്റിന്റെ പാര്‍ക്കിങ് മേഖലയും ഉള്‍ഭിത്തികളും ഏറെക്കുറെ പൊളിച്ചുമാറ്റി. ഫ്ലാറ്റുകളിലെ ജനലുകളും വാതിലുകളുമെല്ലാം മാറ്റി. ഫ്ലാറ്റുകള്‍ക്ക് ചുറ്റും നൂറു മീറ്റർ പരിധിയില്‍ താമസിക്കുന്നവര്‍ക്ക് 100 കോടിരൂപയുടെ ഇന്‍ഷൂറന്‍സ് പ്രഖ്യാപിച്ചിരുന്നു. എന്നാല്‍ ഇതില്‍ രേഖാമൂലമുള്ള ഉറപ്പ് ഇതുവരെ ആര്‍ക്കും ലഭിച്ചിട്ടില്ല.</p>
      <p><b>English Summary</b> : Maradu flat case : Vigilance to question golden kayaloram builders</p>
    </article>
  </body>
</html>