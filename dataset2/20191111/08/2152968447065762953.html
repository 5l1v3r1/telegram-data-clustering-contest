<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/11/po-novata-magistrala-kolko-shte-struva-pytuvaneto-ot-kalotina-do-belgrad.429180"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T08:49:00+00:00"/>
    <meta property="og:title" content="По новата магистрала: Колко ще струва пътуването от Калотина до Белград?"/>
    <meta property="og:description" content="Пътна такса няма да се плаща до 1 декември | Dnes.bg"/>
  </head>
  <body>
    <article>
      <h1>По новата магистрала: Колко ще струва пътуването от Калотина до Белград?</h1>
      <h2>Пътна такса няма да се плаща до 1 декември</h2>
      <address><time datetime="2019-11-11T08:49:00+00:00">11 Nov 2019, 08:49</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Пътна такса по новооткритата отсечка на магистралата от българската граница до сръбската столица Белград няма да се плащат до 1 декември.</p>
      <p>След тази дата пътната такса от Ниш до българската граница ще бъде 410 динара /3,50 евро/, а от Белград до границата – 1 290 динара /11 евро/, съобщи РТС.</p>
      <p>Новите участъци вече са в действие и само от 22 часа вечерта в събота до 13 часа в неделя по тях са минали близо 4 800 превозни средства.</p>
      <p>На официалното откриване на автомагистралния участък по Коридор №10 от българската граница до Ниш.в събота присъства премиерът Бойко Борисов, който беше там по покана на сръбския президент Александър Вучич.</p>
      <p>„Можем да кажем като германците, че от днес Берлинската стена между България и Сърбия падна“, каза Борисов.</p>
      <p>"От днес Сърбия има пристанищата Бургас и Варна, а оттук до Истанбул няма светофар", заяви още Борисов и допълни, че за България новия участък от магистралата също е важен, тъй като така ще може по-лесно да изнася своите стоки към Западна Европа. "Днес свързваме Азия и Европа през България и Сърбия", заяви още министър-председателят.</p>
      <p>С пускането на новия участък приключва процесът по изграждането на автомагистралния път от Белград до българската граница. "Честитя на гражданите новите почти 87 километра. Пристига и нашият български брат Бойко Борисов, а аз ще се обърна към него и на български", каза по-рано Вучич. <br/> </p>
      <figure>
        <iframe src="https://www.youtube.com/embed/E8kqDGJ3TbU" width="650" height="365" data-service="Youtube" scrolling="no"/>
      </figure>
      <related>
        <h4>Още по темата</h4>
        <a href="https://www.dnes.bg/balkani/2019/11/09/borisov-berlinskata-stena-mejdu-bylgariia-i-syrbiia-padna.429085"/>
        <a href="https://www.dnes.bg/politika/2019/11/09/borisov-leti-nad-koridor-10.429083"/>
      </related>
    </article>
  </body>
</html>