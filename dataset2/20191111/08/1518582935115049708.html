<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/assoreti-a-settembre-il-patrimonio-tocca-il-record-di-601-miliardi-di-euro/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-11T08:10:54+00:00"/>
    <meta property="og:title" content="Assoreti: a settembre il patrimonio tocca il record di 601 miliardi di euro"/>
    <meta property="og:description" content="A fine settembre nuovo record per il patrimonio dei clienti delle reti. Come indica Assoreti, la valorizzazione dei prodotti finanziari e dei servizi di investimento distribuiti dagli intermediari associati, tramite l’attività dei propri consulenti finanziari abilitati all’offerta fuori sede è pari a 601,2 miliardi di euro in crescita dai 584,5 miliardi rilevati a giugno. Nel dettaglio la crescita congiunturale del 2,9% è attribuibile sia alla componente patrimoniale riconducibile ai prodotti del risparmio gestito che raggiunge i 423,7 miliardi (+2,4%) sia alla valorizzazione delle posizioni in regime amministrato, pari a 177,5 miliardi di euro (+4,1%). Il patrimonio degli OICR sottoscritti direttamente – si legge nella nota – ammonta a 198,8 miliardi di euro, con un incremento congiunturale del 2,3% ed un’incidenza complessiva sul portafoglio totale che si attesta al 33,1%. La valorizzazione delle gestioni collettive aperte domiciliate all’estero è pari a 173,8 miliardi di euro (+2,4%), quella dei fondi aperti…"/>
  </head>
  <body>
    <article>
      <h1>Assoreti: a settembre il patrimonio tocca il record di 601 miliardi di euro</h1>
      <address><time datetime="2019-11-11T08:10:54+00:00">11 Nov 2019, 08:10</time> by <a rel="author">Alessandra Caparello</a></address>
      <p>A fine settembre nuovo record per i<b>l patrimonio dei clienti delle reti.</b> Come indica Assoreti, la valorizzazione dei prodotti finanziari e dei servizi di investimento distribuiti dagli intermediari associati, tramite l’attività dei propri consulenti finanziari abilitati all’offerta fuori sede è pari a 601,2 miliardi di euro in crescita dai 584,5 miliardi rilevati a giugno.</p>
      <p>Nel dettaglio la crescita congiunturale del 2,9% è attribuibile sia alla componente patrimoniale riconducibile ai prodotti del <b>risparmio gestito</b> che raggiunge i 423,7 miliardi (+2,4%) sia alla valorizzazione delle posizioni in regime amministrato, pari a 177,5 miliardi di euro (+4,1%).</p>
      <p>Il patrimonio degli OICR sottoscritti direttamente – si legge nella nota – ammonta a 198,8 miliardi di euro, con un incremento congiunturale del 2,3% ed un’incidenza complessiva sul portafoglio totale che si attesta al 33,1%. La valorizzazione delle gestioni collettive aperte domiciliate all’estero è pari a 173,8 miliardi di euro (+2,4%), quella dei fondi aperti di diritto italiano si attesta sui 23,1 miliardi di euro (+1,4%) mentre i fondi chiusi raggiungono una valorizzazione complessiva pari a 1,7 miliardi (+8,6%).</p>
      <p>In salita il patrimonio dei <b>prodotti assicurativi e previdenziali</b> che tocca i 160,8 miliardi di euro, evidenziando una crescita del 2,4% e un’incidenza del 26,8% sul portafoglio complessivo. In dettaglio, il valore patrimoniale delle unit linked ammonta a 82,8 miliardi di euro (+2,2%), quello delle polizze vita tradizionali raggiunge i 42,4 miliardi (+2,3%), la valorizzazione delle polizze multi-ramo è pari a 21,9 miliardi (+2,3%), mentre la componente prettamente previdenziale si attesta sui 13,7 miliardi (+3,7%). Il patrimonio delle gestioni individuali raggiunge i 64,1 miliardi di euro (+2,5%), con un’incidenza sul portafoglio totale stabile al 10,7%.</p>
      <p>Nell’ambito del <b>risparmio amministrato</b> invece, il portafoglio titoli ammonta a 82,2 miliardi di euro ed evidenzia il tasso di crescita più contenuto (+1,0%), mentre la flessione patrimoniale osservata sui titoli di debito, e più in particolare sui titoli di stato (-8,9%), è ampiamente compensata dalla crescita dei titoli azionari (+7,3%), dei certificates (+10,1%) e degli exchange traded products (+6,9%). La liquidità in portafoglio raggiunge i 95,3 miliardi di euro (+6,9%).</p>
    </article>
  </body>
</html>