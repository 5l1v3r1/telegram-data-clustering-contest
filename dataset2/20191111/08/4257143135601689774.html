<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/kellemetlen-meglepetes-erhet-tobb-nyugdijast"/>
    <meta property="og:site_name" content="infostart"/>
    <meta property="article:published_time" content="2019-11-11T08:21:12+00:00"/>
    <meta property="og:title" content="Kellemetlen meglepetés érhet több nyugdíjast"/>
    <meta property="og:description" content="Holnap írják jóvá a bankszámlákon a szokásos havi nyugdíj mellett a nyugdíjprémiumot és az infláció miatti egyösszegű kiegészítést. Azok azonban, akik az idén vonultak nyugállományba, egyikre sem számíthatnak - írja az azenpenzem.hu"/>
  </head>
  <body>
    <article>
      <h1>Kellemetlen meglepetés érhet több nyugdíjast</h1>
      <address><time datetime="2019-11-11T08:21:12+00:00">11 Nov 2019, 08:21</time> by <a rel="author">Infostart</a></address>
      <h3>Holnap írják jóvá a bankszámlákon a szokásos havi nyugdíj mellett a nyugdíjprémiumot és az infláció miatti egyösszegű kiegészítést. Azok azonban, akik az idén vonultak nyugállományba, egyikre sem számíthatnak - írja az azenpenzem.hu</h3>
      <p>Az idén a korábbi évekről eltérően a nyugdíjprémiumról szóló rendeletben nem szerepel, hogy az egyszeri juttatásra az a személy jogosult, aki az előző (jelen esetben a 2018-as) év legalább egy napján kapott nyugdíjszerű – ideértendő az összes ilyen, tehát özvegyi, illetve rehabilitációs is – ellátást. Most tehát a szöveg alapján mindenki kapna prémiumot, aki novemberben nyugdíjas. Akkor is, ha a 2019-es év közben vonult nyugállományba.</p>
      <p>A Magyar Államkincstár nyugállományban levőknek kiadott tájékoztatása alapján azonban hiába nem tér ki a rendelet az előző évre, azt a törvény tartalmazza. Az 1997. évi LXXXI. törvény 101. § (5) bekezdése szerint</p>
      <p>nyugdíjprémiumot csak annak a személynek kell fizetni, aki a tárgyévet megelőző év legalább egy napján, valamint a tárgyév novemberében a társadalombiztosítási nyugdíjrendszer keretében járó vagy azzal egy tekintet alá eső ellátást kapott.</p>
      <blockquote>A frissnyugdíjasok tehát az idén sem kapnak prémiumot, és persze külön emelést sem</blockquote>
      <p>-<a href="https://www.azenpenzem.hu/cikkek/frissnyugdijas-ne-szamitson-a-nyugdijpremiumra/6309/"> írja a portál</a>.</p>
      <p>A cikk arra is felhívja a figyelmet, hogy az ünnepi időszakra felkészülés jegyében az idén is korábban érkezik a decemberi (a mostani emelésre jogosultaknak is csak a szokásos összegű) nyugdíj. Akiknek bankszámlára érkezik az ellátás, azok már december 3-án megkapják azt.</p>
      <p>
        <i>Nyitókép: pixabay</i>
      </p>
    </article>
  </body>
</html>