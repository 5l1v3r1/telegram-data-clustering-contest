<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/bolivia_violenze_dimissioni_morales-6524868/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T08:52:00+00:00"/>
    <meta property="og:title" content="Notte di violenze in Bolivia dopo le dimissioni di Morales"/>
    <meta property="og:description" content="I sostenitori del presidente dimissionario hanno dato alle fiamme alcuni autobus e le case dei leader del dissenso"/>
  </head>
  <body>
    <article>
      <h1>Notte di violenze in Bolivia dopo le dimissioni di Morales</h1>
      <h2>I sostenitori del presidente dimissionario hanno dato alle fiamme alcuni autobus e le case dei leader del dissenso</h2>
      <address><time datetime="2019-11-11T08:52:00+00:00">11 Nov 2019, 08:52</time> by <a rel="author">AGI - Agenzia Giornalistica Italia</a></address>
      <p>Disordini sono scoppiati durante la notte a <b>La Paz</b> ed <b>El Alto</b>, città vicino alla capitale boliviana, in seguito alle <a href="https://www.agi.it/estero/morales_bolivia_nuove_elezioni-6523754/news/2019-11-10/">dimissioni del presidente Evo Morales</a>. Secondo quanto riportato dai media locali, molti autobus sono stati bruciati, coì' come le case di esponenti di spicco nella <b>contestazione</b> contro Morales.</p>
      <p>A La Paz, decine di manifestanti "sono entrati nelle nostre strutture e stanno bruciando gli autobus", ha scritto su Twitter il servizio di trasporto pubblico comunale. I media hanno mostrato 15 veicoli in fiamme nel centro di manutenzione degli autobus.</p>
      <p>Il leader di un collettivo di cittadini, <b>Waldo Albarracin</b>, tra i più determinati nel chiedere le dimissioni di Morales, ha detto che la sua casa è stata bruciata e distrutta da "una folla" di membri del <b>Movimento per il Socialismo</b> (MAS), il partito di Evo Morales. Albarracin, rettore dell'Universià' Statale di La Paz, ha trasmesso sul suo account Twitter un video della sua residenza in fiamme.</p>
      <p>Anche una presentatrice della Televisione Universitaria, <b>Casimira Lema</b>, ha detto che la sua casa è stata bruciata.<br/>L'abitazione di un ex ministro, <b>Juan Ramon Quintana</b>, p stata saccheggiata da ignoti che hanno portato via tutti i suoi documenti, secondo le dichiarazioni dello stesso Quintana alla televisione.</p>
    </article>
  </body>
</html>