<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/elarulta-tarlos-istvan-mivel-foglalkozik-orban-viktor-megbizottjakent"/>
    <meta property="og:site_name" content="infostart"/>
    <meta property="article:published_time" content="2019-11-11T08:35:00+00:00"/>
    <meta property="og:title" content="Elárulta Tarlós István, mivel foglalkozik Orbán Viktor megbízottjaként"/>
    <meta property="og:description" content="A volt főpolgármester arról is beszélt, mit kíván Karácsony Gergelynek, és azt is elmondta, mit érzett, amikor kiderült, hogy legyőzték."/>
  </head>
  <body>
    <article>
      <h1>Elárulta Tarlós István, mivel foglalkozik Orbán Viktor megbízottjaként</h1>
      <address><time datetime="2019-11-11T08:35:00+00:00">11 Nov 2019, 08:35</time> by <a rel="author">Infostart</a></address>
      <h3>A volt főpolgármester arról is beszélt, mit kíván Karácsony Gergelynek, és azt is elmondta, mit érzett, amikor kiderült, hogy legyőzték.</h3>
      <p>Terjedelmes interjút adott az <a href="https://index.hu/belfold/2019/11/11/tarlos_istvan_interju_fopolgarmester_valasztas_megbizott/">Indexnek</a> Tarlós István két ciklus után leváltott főpolgármester, akinek az egyik legnagyobb változást az életébe az hozta, hogy napi 2-3 órával többet alszik naponta, mint az elmúlt 10 évben.</p>
      <p>A legyőzöttség után felszabadultságot igen, megkönnyebbültséget nem érzett, mert nem érezte ezt a munkát nehéznek, és csodálatos tíz évet lát a háta mögött.</p>
      <p>Az átadás-átvétel után csak személyes tárgyait vitte magával, névtábláját például ugyanúgy, mint 2010-ben Demszky Gábor.</p>
      <blockquote>"A szerszámos kamrába tettem"</blockquote>
      <p>- folytatta Tarlós István, aki még a Mátyás-templom számozott tetőcserepét sem tartotta meg, leadta egy múzeumnak.</p>
      <p>Karácsony Gergelynek azt kívánja, "igazodjon el a rendszerben, ismerje meg, képes legyen összetartani a hivatal és a rendszer egészét, és hogy a saját támogatói csapatát is képes legyen egyben tartani".</p>
      <p>Fájlalja ugyanakkor, hogy beleszóltak a kampányába,</p>
      <p>
        <mark>jó ötletnek tartotta volna, ha vitázhat Karácsony Gergellyel a hajrában.</mark>
      </p>
      <p>Mint arról korábban<a href="https://infostart.hu/belfold/2019/10/31/kiderult-milyen-feladatot-kap-tarlos-istvan-orban-viktortol"> az Infostart is beszámolt</a>, Tarlós Istvánt kinevezték országos közlekedési és közszolgáltatási infrastruktúra fejlesztéséért felelős miniszterelnöki megbízottnak, erről azt mondta: "miniszterelnöki főtanácsadó lettem, ez a titulusom. Ez államtitkári besorolás". A konkrét feladatról szólva azt mondta, "országos a feladatkör. A közlekedést nem kell különösen részletezni, felteszem,</p>
      <blockquote>MÁV, Volánbusz, a Budapestet érintő elővárosi közlekedési rendszer. A közszolgáltatások körében víz, gáz, csatorna, távközlés, és ezek körében létesítendő műtárgyak".</blockquote>
      <p>Arra azért még vár, hogy a megbízatást a miniszterelnök személyesen átadja neki. Megbízatása a miniszterelnök mandátumáig szól.</p>
      <p>Nem szeretné, ha folyton azt kérdezgetnék, hogy mit gondol Karácsony Gergely lépéseiről vagy tevékenységéről. Ebben meg is állapodott előzetesen a miniszterelnökkel: konkrét budapesti projektekkel nem foglalkozik,</p>
      <blockquote>a főváros problémáit megoldani már az új vezetés és a közgyűlés feladata.</blockquote>
      <p>Arra a kérdésre, találkozik-e majd Karácsony Gergellyel, Tarlós István azt felelte, hogy ezt nem tudja megmondani előre. Lehet, hogy igen, lehet, hogy nem. A részéről nincs kifejezetten ilyen igény, de nem is zárkózuk el.</p>
      <p>Mindent egybevéve örül, hogy dolgozhat, és nem kellett hirtelen életvitelt váltania, ami mellett gyorsan leromlana az egészségi állapota.</p>
      <p>"Olyan, amikor egy neves zenekar feloszlik. A zenekarvezetőt látják az emberek az utcán, körbejárják, hogy jé, maga az, és mindenkinek nehezen esik le a tantusz, hogy ez az együttes már nem létezik.</p>
      <blockquote>Az ember még egy darabig úgy ébred mint zenekarvezető.</blockquote>
      <p>Aztán rádöbben, hogy az a zenekar, az a stílus tulajdonképpen már nincs" - zárta szavait Tarlós István.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>