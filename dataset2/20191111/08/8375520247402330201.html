<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zlit-masonskoji-lozhi-eksnardep-nayjem-pokazav-foto-ukrajinskih-sorosya-639100.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T08:27:22+00:00"/>
    <meta property="og:title" content="«Зліт масонської ложі». Екснардеп Найєм показав фото українських «соросят»"/>
    <meta property="og:description" content="Найєм жартома назвав себе і своїх колег «соросятами» - прибічниками відомого американського мецената Джорджа Сороса"/>
  </head>
  <body>
    <article>
      <h1>«Зліт масонської ложі». Екснардеп Найєм показав фото українських «соросят»</h1>
      <address>
        <time datetime="2019-11-11T08:27:22+00:00">11 Nov 2019, 08:27</time>
      </address>
      <h4>Найєм жартома назвав себе і своїх колег «соросятами» - прибічниками відомого американського мецената Джорджа Сороса</h4>
      <p>Екс-нардеп Мустафа Найєм сьогодні заявив, що він знаходиться на «щорічному зльоті масонської ложі «соросят» у резиденції посла США в Україні.</p>
      <p>Найєм розмістив у своєму «Фейсбуці» фото, на якому зображений він, а також його колеги у парламенті 8-го скликання Світлана Заліщук та Сергій Лещенко.</p>
      <p>«Щорічний зліт масонської ложі «соросят» бажає вам гарного тижня. Фото заряджене. Знімає порчу, приворот і смуток», - йдеться в повідомленні. У такій жартівливій формі Найєм назвав себе і своїх колег прибічниками відомого американського мецената Джорджа Сороса, чиї фонди спонсорують політиків по всьому світі, особливо якщо вони виступають з критикою на адресу РФ.</p>
      <p>Також відомо, що колишніх єврооптимістів у минулій Верховній Раді ще називають «соросятами», адже вони мали підтримку американського посольства та отримували на свої програми гранти США.</p>
      <p>Крім колишніх українських нардепів на світлині «засвітився» один з найвідоміших політологів, директор Центру демократії, розвитку та верховенства права, а також філософ і письменник Френсіс Фукуяма.</p>
      <p>Раніше стало відомо, що викладачі Стенфорду на чолі з одним з найвідоміших політологів світу Френсісом Фукуямою приїхали у Київ, де 9-11 листопада проведуть навчання 50 народних депутатів азам державного управління.</p>
      <p>Фукуяма зазначив, що зараз Україна переживає унікальний момент, який рідко зустрінеш в інших розвинених демократіях, коли більша частина парламенту – це нові обличчя.</p>
      <p>«Це величезна можливість для країни, і велика відповідальність для молодих політиків, саме тому ми з задоволенням поділимося досвідом та найкращими практиками, які спрацювали в світі», – додав він.</p>
      <related>
        <a href="https://glavcom.ua/country/politics/eksdeputatka-zalishchuk-otrimala-posadu-u-novij-vladi-posiljuvatime-goncharuka-638867.html"/>
        <a href="https://glavcom.ua/news/leshchenko-v-aeroportu-borispil-zatrimali-eksnardepa-kononenka-633405.html"/>
        <a href="https://glavcom.ua/news/ya-ne-hotiv-povtoriti-dolyu-leshchenka-zhurnalist-ivaniv-poyasniv-chomu-ne-stav-slugoyu-narodu-632051.html"/>
      </related>
    </article>
  </body>
</html>