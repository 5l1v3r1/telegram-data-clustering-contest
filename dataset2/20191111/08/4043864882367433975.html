<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231595/"/>
    <meta property="og:site_name" content="Українська правда"/>
    <meta property="article:published_time" content="2019-11-11T08:00:41+00:00"/>
    <meta property="og:title" content="Україна домагатиметься повернення Мазура додому – Дещиця"/>
    <meta property="og:description" content="Звільнення громадянина України Ігоря Мазура з під арешту в Польщі – це лише половина шляху, заявив посол України у Польщі Андрій Дещиця."/>
  </head>
  <body>
    <article>
      <h1>Україна домагатиметься повернення Мазура додому – Дещиця</h1>
      <address>
        <time datetime="2019-11-11T08:00:41+00:00">11 Nov 2019, 08:00</time>
      </address>
      <p>Звільнення громадянина України Ігоря Мазура з під арешту в Польщі – це лише половина шляху, заявив посол України у Польщі Андрій Дещиця.</p>
      <p><b>Джерело</b>: коментар посла "<a href="https://www.radiosvoboda.org/a/news-ihor-mazur/30263830.html">Радіо Свобода</a>"</p>
      <p><b>Пряма мова</b> Дещиці: "Далі за нами клопітка робота і боротьба за те, щоб Ігор повернувся в Україну і щоб Росія перестала використовувати інструмент Інтерполу для пошуку тих людей, які їй невигідні або які є її ворогами.</p>
      <p>Це невеличка, проміжна перемога. Це, власне, спільними зусиллями нам вдалося отримати таку невеличку перемогу".</p>
      <p><b>Деталі:</b> На сьогодні невідома дата проведення першого судового засіданні у справі по суті.</p>
      <p>"Це залежатиме від знайомства зі справою польських правоохоронних органів. Ми будемо робити все можливе, щоб воно відбулося якнайшвидше і цю справу закрити якнайшвидше", – сказав Дещиця.</p>
      <p>"Я радий, що Ігор є на волі, що він у безпеці в генеральному консульстві у Любліні – і наші консули ним опікуватимуться і надаватимуть всіляку допомогу", – додав посол.</p>
      <p>До завершення судового процесу щодо екстрадиції українця до Росії чи відмови в ній Ігор Мазур перебуватиме у Польщі на поруках генерального консула України у Любліні Василя Павлюка.</p>
      <p><b>Передісторія</b>:</p>
      <ul>
        <li>Одного з лідерів УНА-УНСО й ветерана АТО Ігоря Мазура ("Тополю"), який також є співробітником Секретаріату уповноваженого Верховної Ради з прав людини, польські прикордонники <a href="https://www.pravda.com.ua/news/2019/11/9/7231476/">затримали</a> 9 листопада, коли він їхав до Варшави для участі в конференції.</li>
        <li>Причиною затримання стало те, що Росія подала його у міжнародний розшук, звинувативши в участі у Чеченських війнах у 1994–2000 роках.</li>
        <li>10 листопада у Любліні Ігор Мазур заперечив цю інформацію: "Я не брав участі у бойових діях, я був на території Чечні у той час, але ми приїхали туди як журналісти, і я працював у прес-центрі "Вільний Кавказ".</li>
        <li>МВС України заявило, що Росія неправомірно <a href="https://www.pravda.com.ua/news/2019/11/9/7231484/">використала канали</a> й інструменти Інтерполу для політично вмотивованих переслідувань громадян України.</li>
        <li>10 листопада Ігоря <a href="https://www.pravda.com.ua/news/2019/11/10/7231549/">Мазура передали на поруки</a> генерального консула України у Любліні.</li>
        <li>Перед тим Мазура <a href="https://www.pravda.com.ua/news/2019/11/10/7231539/">допитали</a> у польському Холмі.</li>
      </ul>
      <related>
        <a href="https://www.eurointegration.com.ua/news/2019/11/11/7102875/"/>
        <a href="https://www.pravda.com.ua/news/2019/11/10/7231560/"/>
        <a href="https://www.pravda.com.ua/news/2019/11/10/7231549/"/>
      </related>
    </article>
  </body>
</html>