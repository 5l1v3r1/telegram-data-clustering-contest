<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.com.tr/haber/microsoft-eski-gozdesini-diriltti_84976.html"/>
    <meta property="og:site_name" content="CHIP Online"/>
    <meta property="article:published_time" content="2019-11-11T08:00:00+00:00"/>
    <meta property="og:title" content="Microsoft, &quot;Eski Gözdesini&quot; Diriltti!"/>
    <meta property="og:description" content="Microsoft, bir süredir pek ilgilenmediği bu yazılımını adeta küllerinden diriltti!"/>
  </head>
  <body>
    <article>
      <h1>Microsoft, "Eski Gözdesini" Diriltti!</h1>
      <h2>Microsoft, bir süredir pek ilgilenmediği bu yazılımını adeta küllerinden diriltti!</h2>
      <address><time datetime="2019-11-11T08:00:00+00:00">11 Nov 2019, 08:00</time> by <a rel="author">CHIP Online</a></address>
      <p>Microsoft, birkaç gün önce not alma programı <b>OneNote 2016</b>'ya koyu mod işlevi eklemiş, böylece bir süredir güncellenmeyen uygulamayı diriltmişti. Firma, daha önceki bir açıklamasında bu uygulamayı artık güncellemeyeceğini söylemiş, bunun yerine Windows 10 için yayınlayacağı bağımsız <b>OneNote uygulamasına odaklanacağını</b> söylemişti.</p>
      <p>Ancak firma, fikrini biraz değiştirmiş gibi görünüyor. OneNote ürün müdürü Ben Hodes, bir <b>Microsoft Ignite oturumunda</b> yaptığı duyuru ile takımının tüm modern kodu eski 2016 kod tabanıyla birleştirdiğini söyledi. Bu, 2016'nın masaüstü programının koyu modla birlikte yeni işlevler alacağı anlamına geliyor.</p>
      <p>The Verge'e göre uygulamaya eklenecek işlevler arasında Microsoft Teams içerisindeki @mentions (bahsetme), arama bütünleşmesi, <b>Tasks</b> ve <b>To Do bütünleşmesi</b> ve bazı erişim kolaylığı işlevleri var. Bu yeniliklerin 2020'nin ilk yarısında OneNote 2016'ya eklenmesi planlanıyor.</p>
      <p>Bunların yanı sıra Microsoft, OneNote'un <b>Fluid Framework</b> planlarının bir parçası olduğunu duyurdu. Fluid Framework, birden fazla biçimde dosyayı bir defada oluşturmanıza izin veriyor. Microsoft, Fluid destekli OneNote'un ön izleme sürümünü 2020'de yayınlama sözü veriyor.</p>
      <p>Windows 10'un OneNote uygulamasına ne olacağı ise belli değil. Microsoft Ürün Müdürü <a href="https://twitter.com/mtholfsen/status/1192513484505796608">Mike Tholfsen</a>, Twitter'da "<i>ayrı bir Windows 10 ve masaüstü uygulaması olacak</i>" demişti. Bununla birlikte firma, 2016 sürümüne daha çok odaklanacak gibi görünüyor.</p>
      <p>Son olarak OneNote 2016'nın destek süresi, kullanıcılardan gelen istek sonucunda <b>2025'e kadar</b> uzatıldı.</p>
    </article>
  </body>
</html>