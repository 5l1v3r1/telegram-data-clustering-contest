<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683464/to-mystiko-tou-ierea-apo-ti-mani-apokalyfthike-stis-fylakes"/>
    <meta property="og:site_name" content="enikos.gr"/>
    <meta property="article:published_time" content="2019-11-11T08:42:00+00:00"/>
    <meta property="og:title" content="Το μυστικό του ιερέα από τη Μάνη αποκαλύφθηκε στις φυλακές"/>
    <meta property="og:description" content="Νέα δραματική τροπή παίρνει η υπόθεση του ιερέα από τη Μάνη, ο οποίος κατηγορείται ότι κακοποίησε σεξουαλικά τη 12χρονη κόρη της συντρόφου του..."/>
  </head>
  <body>
    <article>
      <h1>Το μυστικό του ιερέα από τη Μάνη αποκαλύφθηκε στις φυλακές</h1>
      <address>
        <time datetime="2019-11-11T08:42:00+00:00">11 Nov 2019, 08:42</time>
      </address>
      <p>Των Δήμητρας Πανανού και Παναγιώτη Σουρέλη</p>
      <p>Νέα δραματική τροπή παίρνει η υπόθεση του <a href="http://www.enikos.gr/society/682709/metaferthike-stis-fylakes-korydallou-o-iereas-apo-ti-mani-prosopo">ιερέα από τη Μάνη</a>, ο οποίος κατηγορείται ότι κακοποίησε σεξουαλικά τη 12χρονη κόρη της συντρόφου του. Σύμφωνα με πληροφορίες της Realnews, ο 55χρονος μετά την προφυλάκισή του στις φυλακές Τριπόλεως και στο πλαίσιο των καθιερωμένων ιατρικών εξετάσεων που διενεργούνται στους κρατουμένους, διαγνώστηκε με σοβαρό πρόβλημα υγείας, γεγονός που έκρινε σκόπιμη τη μεταφορά του.</p>
      <p>Την περασμένη Τρίτη, ο ιερέας μεταφέρθηκε στο σωφρονιστικό κατάστημα του Κορυδαλλού και πιο συγκεκριμένα στο νοσοκομείο των κρατουμένων, όπου και παραμένει. Οι γιατροί τον υπέβαλαν σε περαιτέρω εξετάσεις και από τον εργαστηριακό έλεγχο επιβεβαιώθηκε το σοβαρό πρόβλημα υγείας που αντιμετωπίζει, χωρίς ο ίδιος να γνώριζε τίποτα αρχικά για την κατάστασή του. Σύμφωνα με πληροφορίες, μάλιστα, στις επίμονες ερωτήσεις του για ποιο λόγο μεταφέρθηκε στην Αθήνα, τόσο οι σωφρονιστικοί υπάλληλοι όσο και οι γιατροί τον καθησύχαζαν, λέγοντας του ότι πρόκειται για καθιερωμένες ιατρικές εξετάσεις.</p>
      <p>Ο ιερέας κρατείται σε ένα από τα τέσσερα κελιά που είχαν ειδικά διαμορφωθεί στο νοσοκομείο των φυλακών Κορυδαλλού για την κράτηση μελών της τρομοκρατικής οργάνωσης “17 Νοέμβρη”. Στο ίδιο κελί κρατούνταν στο παρελθόν ο Χριστόδουλος Ξηρός, ο οποίος πλέον έχει μεταφερθεί στη δικαστική πτέρυγα των φυλακών.</p>
      <p>Πηγές αναφέρουν ότι ο ιερέας μεταφέρθηκε σε αυτόν τον ειδικό χώρο του νοσοκομείου λόγου του σοβαρού προβλήματος υγείας που αντιμετωπίζει, αλλά και για να προστατευτεί από την οργή άλλων κρατουμένων, καθώς, σύμφωνα με τον άτυπο νόμο των φυλακών, οι ασελγείς πράξεις εις βάρος παιδιών δεν συγχωρούνται.</p>
      <p>Ερωτηθείς σχετικά με τις νέες εξελίξεις, ο δικηγόρος που έχει αναλάβει την υπεράσπιση του ιερέα, Νικόλαος Ιωάννου, σημείωσε ότι δεν έχει ενημερωθεί για το ζήτημα και επιφυλάχθηκε να απαντήσει μόλις λάβει γνώση του ιατρικού φακέλου κατόπιν αιτήσεως του πελάτη του. Την ίδια στιγμή και η βουλγαρικής καταγωγής σύντροφος του ιερέα και μητέρα του 12χρονου παιδιού δηλώνει στην Realnews άγνοια για την κατάσταση της υγείας του 55χρονου.</p>
      <p>Ο ιερέας μέσα από τις φυλακές συνεχίζει να αρνείται τις κατηγορίες. “Ό,τι έχω πει από την πρώτη στιγμή είναι αλήθεια. Το βεβαιώνουν όλα τα χαρτιά που υπάρχουν και όλοι οι άνθρωποι που έχουν αναμειχθεί στην υπόθεση αυτή. Εγώ και η κόρη μου ήμασταν αυτοί που ενημερώσαμε τη μάνα του παιδιού για την εκμυστήρευση που μας έκανε, ότι το είχε πειράξει ο παππούς του, αλλά και τους γιατρούς και την Αστυνομία όταν έπαθε η μάνα τη νευρική κρίση. Με υπομονή και με τη βοήθεια του Θεού θα περάσω τη δοκιμασία αυτή”, δηλώνει ο ιερέας στην Realnews μέσω του δικηγόρου του.</p>
      <p>Πηγή: Realnews</p>
      <related>
        <h4>σχετικά άρθρα</h4>
        <a href="http://www.enikos.gr/society/683330/diarriktis-travmatistike-apo-agriogourouno-eno-kryvotan-apo-tous-%0A%20%20%20%20%0A"/>
        <a href="http://www.enikos.gr/society/683302/nea-stoicheia-gia-ton-ierea-pou-katigoreitai-gia-aselgeia-se-dyo-%0A%20%20%20%20%0A"/>
        <a href="http://www.enikos.gr/society/683165/fygadeftike-o-iereas-pou-katigoreitai-gia-aselgeia-se-aniliki-sti%0A%20%20%20%20%0A"/>
        <a href="http://www.enikos.gr/society/683084/i-kainourgia-raptomichani-tou-ypefthynou-rafeiou-ton-fylakon-mala%0A%20%20%20%20%0A"/>
        <a href="http://www.enikos.gr/society/682709/metaferthike-stis-fylakes-korydallou-o-iereas-apo-ti-mani-prosopo%0A%20%20%20%20%0A"/>
        <a href="http://www.enikos.gr/society/682378/anisychia-stin-kriti-kratoumenoi-fevgoun-me-adeia-apo-tis-fylakes%0A%20%20%20%20%0A"/>
        <a href="http://www.enikos.gr/society/682271/elas-aftos-einai-o-iereas-pou-katigoreitai-gia-aselgeia-se-varos-%0A%20%20%20%20%0A"/>
        <a href="http://www.enikos.gr/society/682171/xespa-i-chira-tou-dimitri-graikou-o-dolofonos-tou-andra-mou-den-z%0A%20%20%20%20%0A"/>
        <a href="http://www.enikos.gr/society/682160/mitera-12chronis-gia-ton-ierea-pistevo-pos-itan-ena-teras-kai-ont%0A%20%20%20%20%0A"/>
      </related>
    </article>
  </body>
</html>