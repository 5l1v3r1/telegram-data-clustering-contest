<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-siam-said-car-sale-improve-little-in-october-month-2843183.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T08:55:43+00:00"/>
    <meta property="og:title" content="ऑटो सेक्टर: कारों की बिक्री में अक्टूबर में आया मामूली सुधार"/>
    <meta property="og:description" content="घरेलू बाजार में यात्री वाहनों की बिक्री अक्टूबर माह में मामूली 0.28 प्रतिशत बढ़कर 2,85,027 वाहन रही। एक साल पहले इसी माह में घरेलू बाजार में ऐसे वाहनों की बिक्री 2,84,223 इकाई रही थी। भारतीय..."/>
  </head>
  <body>
    <article>
      <h1>ऑटो सेक्टर: कारों की बिक्री में अक्टूबर में आया मामूली सुधार</h1>
      <address><time datetime="2019-11-11T08:55:43+00:00">11 Nov 2019, 08:55</time> by <a rel="author">लाइव हिन्दुस्तान टीम,नई दिल्ली</a></address>
      <p>घरेलू बाजार में यात्री वाहनों की बिक्री अक्टूबर माह में मामूली 0.28 प्रतिशत बढ़कर 2,85,027 वाहन रही। एक साल पहले इसी माह में घरेलू बाजार में ऐसे वाहनों की बिक्री 2,84,223 इकाई रही थी।</p>
      <p>भारतीय आटोमोबाइल विनिर्माता सोसायटी (सियाम) द्वारा जारी आंकड़ों में यह जानकारी दी गई है। इनमें कहा गया है कि अक्टूबर में घरेलू बाजार में कारों की बिक्री की यदि बात की जाये तो यह 6.34 प्रतिशत घटकर 1,73,649 कार रही। अक्टूबर 2018 में यह 1,85,000 इकाई रही थी।</p>
      <p>सियाम के मुताबिक पिछले महीने मोटरसाइकिलों की बिक्री एक साल पहले इसी माह के मुकाबले 15.88 प्रतिशत घटकर 11,16,970 इकाई रही। पिछले साल अक्टूबर में 13,27,758 मोटरसाइकिलें बेचीं गईं।</p>
      <p>सियाम के उपलब्ध आंकड़ों के मुताबिक अक्टूबर माह में दुपहिया वाहनों की बिक्री भी 14.43 प्रतिशत घटकर 17,57,264 इकाई रही जो कि एक साल पहले इसी माह में 20,53,497 इकाई रही थी। वाणिज्यिक वाहनों की बिक्री भी इस दौरान 23.31 प्रतिशत घटकर 66,773 इकाई रह गई।</p>
      <p>सियाम के मुताबिक अक्टूबर माह में यूटिलिटी वाहनों, यात्री वाहनों और क्वाड्रीसाइकिल के बिक्री आंकड़ों को छोड़कर अन्य सभी वाहन श्रेणियों में बिक्री में गिरावट रही है।</p>
      <p>सभी श्रेणी के वाहनों की बिक्री की यदि बात की जाये तो अक्टूबर 2018 में वाहन बिक्री 12.76 प्रतिशत घटकर 21,76,136 इकाई रह गई। एक साल पहले इसी अवधि में यह 24,94,345 इकाई रही थी।<br/><a href="https://www.livehindustan.com/business/story-no-tax-on-fd-above-5-year-period-know-what-exper-say-2843138.html">5 साल की FD पर नहीं देना होगा कोई टैक्स, जानें डिटेल्स </a></p>
    </article>
  </body>
</html>