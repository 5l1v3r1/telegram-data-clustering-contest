<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/yak-u-berlini-vidznachali-30-richchya-padinnya-berlinskogo-muru-639112.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T08:48:34+00:00"/>
    <meta property="og:title" content="Як у Берліні відзначали 30-річчя падіння Берлінського муру"/>
    <meta property="og:description" content="У німецькій столиці й багатьох інших містах відсвяткували річницю ліквідації кордону, що упродовж десятиліть розділяв Німеччину та її народ"/>
  </head>
  <body>
    <article>
      <h1>Як у Берліні відзначали 30-річчя падіння Берлінського муру</h1>
      <address>
        <time datetime="2019-11-11T08:48:34+00:00">11 Nov 2019, 08:48</time>
      </address>
      <h4>У німецькій столиці й багатьох інших містах відсвяткували річницю ліквідації кордону, що упродовж десятиліть розділяв Німеччину та її народ</h4>
      <p>9 листопада в німецькій столиці святкували 30-ту річницю  падіння Берлінського муру .  А точніше, завершували святкувати. Весь цей тиждень в різних районах і пам'ятних місцях міста відбувалися заходи з нагоди цієї події. Наприклад, на площі Александерплац, на яку 4 листопада 1989 року з протестом проти правлячого в НДР режиму прийшли понад півмільйона людей. Або поблизу колишньої штаб-квартири «штазі», яку в ті дні мирно захопили звичайні громадяни тодішньої НДР.</p>
      <p>А центральний політичний захід цієї суботи за участю федерального президента Франка-Вальтера Штайнмаєра (Frank-Walter Steinmeier), його закордонних колег і канцлерки Анґели Меркель (Angela Merkel) відбувався в два етапи на території меморіального комплексу «Бернауер Штрасе».</p>
      <h3>Вистрибнув з вікна - і вже на Заході</h3>
      <p>Це місце в Берліні особливе. Кордон між Східним і Західним Берліном пролягав тут - так вже історично склалося - не посеред вулиці, як у всіх інших районах міста, а по зовнішній стіні будинків, що стояли на одному з її боків.</p>
      <p>Будинки були на сході, а тротуар біля них - уже на заході. Після того, як 13 серпня 1961 року влада НДР перекрила кордон, чимало мешканців цих будинків утекли на захід, - вони  просто вистрибували з ще не замурованих вікон на тротуар, де їх зустрічали західноберлінські поліцейські.</p>
      <p>Від 160-кілометрового Берлінського муру тут залишилося лише близько 70 метрів. Та не збереглися б і вони, якби 2  жовтня 1990 року - за один день до об'єднання Німеччини - влада на той час ще Східного Берліна не оголосила цей відтинок кордону пам'яткою старовини. Згодом тут було вирішено створити меморіальний комплекс, відкрито музей з оглядовим майданчиком на даху, а на місці церкви Примирення, яка заважала прикордонникам НДР і тому була зруйнована, побудували скромну капличку.</p>
      <h3>П'ять президентів в одному мікроавтобусі</h3>
      <p>Урочистий захід з нагоди  30-ї річниці падіння Берлінського муру був зовсім не помпезним, а натомість якимось буденним, без ретельної режисури. Його провели просто неба біля фрагментів муру, що збереглися.</p>
      <p>З урочистими промовами ніхто не виступав. Натомість виступали школярі з різних країн, директорка меморіального фонду і колишня правозахисниця. Вона нагадала, наприклад, про те, що жителі НДР поспішали стати старими, оскільки тільки після досягнення 65 років, після виходу на пенсію, їм дозволяли виїжджати та відвідувати родичів в Західному Берліні та в Західній Німеччині.</p>
      <p>Президент ФРН і його колеги з чотирьох східноєвропейських країн - Угорщини, Польщі, Словаччини та Чехії - прибули на «Бернауер Штрасе» разом, на одному мікроавтобусі. Штайнмаєр, квапливо виходячи з автобуса, ледь не впав, а чехові Мілошу Земану допомогли зійти на тротуар охоронці.</p>
      <p>«Без мужності та волі до свободи поляків і угорців, чехів і словаків були б неможливі ні мирні революції в Східній Європі, ні возз'єднання Німеччини», - сказав Штайнмаєр, відкриваючи на території меморіалу пам'ятник внеску цих чотирьох держав в справу падіння «залізної завіси» і об'єднання Європи.</p>
      <p>Дещо згодом, виступаючи на обіді на честь своїх гостей у палаці Бельвю, він відзначив також роль Вашингтона і Москви. «Без великої підтримки з Вашингтона, але і без сміливих і людяних рішень Михайла Горбачова історія не пішла б таким щасливим і мирним шляхом, - сказав Штайнмаєр. - Ми цього не забули й не забудемо».</p>
      <h3>Троянди і селфі канцлерки</h3>
      <p>Перед завершенням церемонії біля фрагментів Берлінського муру усім учасникам було запропоновано «продірявити цю стіну трояндами», які всі запрошені отримали на вході в меморіальний комплекс. Першими в щілини між плитами з бетону поклали свої троянди п'ять президентів, за ними канцлерка, голови Бундестагу і Бундесрату, бургомістр Берліна, а також інші офіційні та неофіційні гості заходу, серед яких було особливо багато молоді.</p>
      <p>П'ять президентів після цього відбули на обід до палацу Бельвю, а всі інші пішли до каплиці Примирення, де відбувався другий етап урочистої церемонії з нагоди 30-річчя падіння Берлінського муру. До каплиці - лише кілька сотень метрів. Але процесія йшла довго. Анґела Меркель неодноразово зупинялася, щоб потиснути руки берлінцям, які стояли за огорожею, або щоб вони могли зробити з нею селфі.</p>
      <p>У каплиці, де немає опалення, (всі сиділи в пальтах або куртках) атмосфера була камерною. Священники читали псалми і молитви, знову виступали школярі з різних європейських країн, зокрема й з України, а пісню про свободу заспівав під гітару чеський бард і колишній правозахисник Ярослав Хутка.</p>
      <h3>9 листопада - доленосний день в німецькій історії</h3>
      <p>Меркель, знявши попередньо пальто, теж виступила з невеличкою промовою в каплиці. За шість з гаком хвилин вона нагадала про підірвану церкву, що стояла на цьому місці до 1985 року, про порушення прав людини в колишній НДР, про жертви східнонімецького тоталітарного режиму і мирну революцію 1989 року. День 9 листопада канцлерка назвала «доленосним» для німців.</p>
      <p>Цей день, заявила вона, «особливим чином відображає як найжахливіші, так і найщасливіші моменти німецької історії, цей день нагадує нам про необхідність рішуче протистояти ненависті, расизму й антисемітизму». Меркель мала на увазі історичний збіг. 9 листопада 1989 року відбулося падіння Берлінського муру, а 9 листопада 1938 року в гітлерівській Німеччині пройшли єврейські погроми, після яких, як нагадала Меркель, слідували злочини нацистів проти людства і Голокост.</p>
      <p>Падіння Берлінського муру стало початком процесу об'єднання Європи. Але цінності, на яких вона сьогодні побудована, - свобода, демократія, рівність, правова держава, дотримання прав людини - не самі собою зрозумілі, їх треба знову і знову відстоювати, наголосила канцлерка.</p>
      <p>На виході з каплиці Примирення всім учасникам церемонії роздали тонкі церковні свічки. Їх запалили, а потім поставили до решти фрагментів Берлінського муру, вшановуючи пам'ять жертв поділу Німеччини. 1989 року в НДР запалені свічки тримали в руках учасники антиурядових мітингів і демонстрацій, вони стали символом мирної німецької революції.</p>
      <h3>Баренбойм, діджей WestBam і президент Штайнмаєр</h3>
      <p>Фінальним акордом, кульмінацією урочистостей з нагоди річниці падіння Берлінського муру увечері в суботу стало народне свято - з шоу та феєрверком - на площі біля Бранденбурзьких воріт, де зібралися тисячі берлінців і гостей столиці. На сцені виступав оркестр під керівництвом музичного директора Берлінської державної опери маестро Даніеля Баренбойма, потім музику ставив відомий діджей WestBam - один з піонерів техно.</p>
      <p>Але спершу до публіки звернувся Штайнмаєр. «Берлінський мур зник раз і назавжди, але в нашій країні постали  нові стіни. Стіни з розчарування, гніву та ненависті, мовчання та відчуження. Ці стіни не видно, але вони все одно розділяють людей», - сказав він. Але якщо Берлінський мур був зведений неправовим режимом, зазначив Штайнмаєр, то «ці стіни ми збудували самі, тому нам самим їх і зносити».</p>
      <footer>Джерело: <a href="http://dw.com/">Deutsche Welle</a></footer>
      <related>
        <a href="https://glavcom.ua/world/observe/prezidentu-ssha-nadislali-ulamok-berlinskogo-muru-639005.html"/>
        <a href="https://glavcom.ua/world/observe/vcheni-znajshli-najdavnishogo-predka-ljudini-jakij-hodiv-na-dvoh-nogah-638964.html"/>
        <a href="https://glavcom.ua/news/premjera-chornogo-vorona-u-kinoteatrah-vasil-shklyar-zvernuvsya-do-glyadachiv-z-poperedzhennyam-638303.html"/>
      </related>
    </article>
  </body>
</html>