<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/india-stock-market-weekly-report.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T08:02:00+00:00"/>
    <meta property="og:title" content="വിപണിയിലേക്കു പണമൊഴുക്കി വിദേശനിക്ഷേപകർ; 3343.46 കോടിയുടെ അധിക നിക്ഷേപം"/>
    <meta property="og:description" content="വിദേശ നിക്ഷേപകർ ഇന്ത്യൻ വിപണിയിലേക്കു പണമൊഴുക്കുന്നതു തുടരുകയാണ്. കഴിഞ്ഞ തിങ്കളാഴ്ച 138 കോടി രൂപയുടെ വിൽപന നടത്തിയ വിദേശ നിക്ഷേപകർ അടുത്ത നാല്.ഓഹരി വിപണി. സാമ്പത്തികം. സ്റ്റോക്ക് മാര്‍ക്കറ്റ്. Stock Market. Business. Malayalam News. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വിപണിയിലേക്കു പണമൊഴുക്കി വിദേശനിക്ഷേപകർ; 3343.46 കോടിയുടെ അധിക നിക്ഷേപം</h1>
      <address><time datetime="2019-11-11T08:02:00+00:00">11 Nov 2019, 08:02</time> by <a rel="author">മനോരമ ലേഖകൻ</a></address>
      <p>വിദേശ നിക്ഷേപകർ ഇന്ത്യൻ വിപണിയിലേക്കു പണമൊഴുക്കുന്നതു തുടരുകയാണ്. കഴിഞ്ഞ തിങ്കളാഴ്ച 138 കോടി രൂപയുടെ വിൽപന നടത്തിയ വിദേശ നിക്ഷേപകർ അടുത്ത നാല് ദിവസങ്ങളിലായി 3343.46 കോടിയുടെ അധിക നിക്ഷേപമാണ് ഇന്ത്യൻ വിപണിയിൽ നടത്തിയത്. സാമ്പത്തിക മാന്ദ്യ ഭീഷണിയിൽ നിന്നു രക്ഷപെട്ട രാജ്യാന്തര വിപണികളും ഉയർച്ചയിലേക്കാണ്. അനുകൂലമായ രാജ്യാന്തര ആഭ്യന്തര ഘടകങ്ങളുടെ പിന്തുണയിൽ 12000 കടന്ന നിഫ്റ്റിക്കും 41,000 പോയിന്റ് ലക്ഷ്യമാക്കി കുതിക്കുന്ന സെൻസെക്‌സിനും മൂഡീസ് ഇന്ത്യ റേറ്റിങ് കുറച്ചതിനെ തുടർന്ന് അടിപതറി.</p>
      <p>ജിഎസ്ടി കലക്ഷൻ ഇനിയും ഒരു ലക്ഷം കോടി കടക്കാത്തതും മൂഡീസിന്റെ റേറ്റിങ് പല രാജ്യാന്തര നിക്ഷേപക സ്ഥാപനങ്ങൾക്കും അടിസ്ഥാന വിശകലന ഘടകമാണെന്നതും ഇന്ത്യയുടെ ഒക്ടോബറിലെ പിഎംഐ ഡാറ്റ സെപ്റ്റംബറിലെ 51.4 ൽ നിന്നു 50.6ലേയ്ക്കിറങ്ങിയതുമെല്ലാം വിപണിയിലെ ആശങ്കകളാണ്. ഉത്സവ കാലഘട്ടത്തിലെ സ്വർണ ഇറക്കുമതി 33% കുറഞ്ഞതിനെയും ഉപഭോക്‌തൃ വിപണിയിലെ വിൽപനക്കുറവിനെയും കണക്കിലെടുത്ത് ബാങ്ക് ഓഫ് അമേരിക്കയും മെറിൽ ലിഞ്ചും ഇന്ത്യയുടെ മൊത്തം ആഭ്യന്തര ഉല്പാദനത്തിൽ 30 ബേസിസ് പോയിന്റിന്റെ കുറവ് പ്രവചിച്ചതും ഇന്ത്യൻ സൂചികയുടെ കുതിപ്പിന് വിഘാതമായി. എങ്കിലും രാജ്യാന്തര, ആഭ്യന്തര അനുകൂല ഘടകങ്ങൾക്കൊപ്പം ഒരു പിടി മെച്ചപ്പെട്ട രണ്ടാം പാദ ഫലങ്ങളും കഴിഞ്ഞ വാരത്തിൽ പ്രഖ്യാപിക്കപ്പെട്ടതു വിപണിക്കു തുണയായി. ഓഹരി വിപണിയിലെ കഴിഞ്ഞയാഴ്ചയിലെ കയറ്റിയിറക്കങ്ങളും ഈ ആഴ്ചയുടെ പ്രതീക്ഷകളും വിലയിരുത്തുകയാണ് ബഡ്ഡിങ് പോർട്ഫോളിയൊ കൺസൾട്ടന്റ് അഭിലാഷ് പുറവൻ തുരുത്തിൽ. </p>
      <p>
        <b>വിദേശ വിപണികൾ</b>
      </p>
      <p>യുഎസിലെ തൊഴിൽ സാധ്യതകളെ സൂചിപ്പിക്കുന്ന ജോബ് ഡേറ്റ പ്രതീക്ഷിച്ചതിലും മുന്നേറ്റം നേടിയതിന്റെയും ചൈനയുമായുള്ള വ്യാപാര ഉടമ്പടി എത്രയും വേഗം സാധ്യമാവും എന്ന വിപണി പ്രതീക്ഷയുടെ പിന്തുണയിൽ യുഎസ് സൂചികകളായ നാസ്‌ഡാക്കും എസ്ആൻഡ്പിയും പുതിയ ഉയരങ്ങൾ താണ്ടുകയാണ്. ചൈനയും മെച്ചപ്പെട്ട ജോബ് ഡാറ്റയാണ് പുറത്തുവിട്ടത്. രാജ്യാന്തര സമ്പദ് വ്യവസ്ഥ മാന്ദ്യലക്ഷണങ്ങളിൽ തുടരുമ്പോൾ തന്നെ, വ്യാപാര യുദ്ധാനന്തരം പുതിയ സാധ്യതകളുടെ പ്രതീക്ഷയിൽ അമേരിക്കയിലും ചൈനയിലും പുത്തൻ വ്യവസായ ഉണർവിന്റെ ലക്ഷണമായി പുതിയ തൊഴിലുകൾ സൃഷ്ടിക്കപ്പെടുന്നത് ഇരു വിപണികൾക്കും ആഘോഷമാവുകയാണ്. നാസ്ഡാക് 28% മുന്നേറ്റമാണ് ഒരു കൊല്ലം കൊണ്ടു നേടിയിരിക്കുന്നത്. എസ്ആൻഡ്പി500 24%വും ഡൗജോൺസ് സൂചിക 19.5 ശതമാനവും മുന്നേറ്റം നേടി. ഈ വളർച്ചകൾ ഇന്ത്യൻ വിപണികളിലും പ്രതിഫലിക്കുമെന്നതു ഗുണകരമാണെങ്കിലും വിദേശ നിക്ഷേപകർക്ക് യുഎസിൽ മെച്ചപ്പെട്ട ലാഭസാധ്യത ലഭ്യമാകുന്നത് ഇന്ത്യൻ വിപണിക്കു ദോഷകരമായേക്കാം.</p>
      <p>യൂറോപ്യൻ യൂണിയനിലെ 17 രാജ്യങ്ങളിലെ ഓഹരികളുടെ സൂചികയായ സ്റ്റോക്‌സ് യൂറോപ്പ്600ഉം നാലു വർഷത്തെ ഏറ്റവും മികച്ച നിലയിലാണ് ബ്രിട്ടന്റെ എഫ്ടിഎസ്ഇയും ഫ്രഞ്ച് സൂചികയായ ക്യാകും ജർമൻ സൂചികയായ ഡാക്സുമെല്ലാം കുതിപ്പിന്റെ പാതയിൽ തന്നെയാണ്. യുഎസിലെയും ചൈനയിലേയും വളർച്ചാ സൂചികകൾ യൂറോപ്യൻ ബാങ്കിങ്, വ്യവസായ ഓഹരികൾക്കും പ്രിയമേറ്റിയതാണ് യൂറോപ്യൻ കുതിപ്പിനാധാരം. സാമ്പത്തിക മാന്ദ്യ ഭീഷണി ലോകത്തെ പതിയെ വിട്ടൊഴിയുകയാണ്.</p>
      <p>
        <b>കേന്ദ്ര സർക്കാരിന്റെ ‘റിയൽ’ രക്ഷാ നടപടി</b>
      </p>
      <p>ഇന്ത്യയിലുടനീളം പലവിധ കാരണങ്ങളാൽ മുടങ്ങിക്കിടന്നിരുന്ന 1600 ഭവൻ പദ്ധതികൾ പൂർത്തീകരിക്കാനായി 25000 കോടി രൂപയുടെ ഫണ്ട് രൂപീകരണം പ്രഖ്യാപിച്ച സർക്കാർ നടപടി റിയൽ എസ്റ്റേറ്റ് മേഖലയിൽ പുത്തനുണർവ് കൊണ്ട് വരും. 10000 കോടി രൂപ സർക്കാരും, ബാക്കി തുക എൽഐസി, എസ്ബിഐ തുടങ്ങി പൊതു മേഖല ബാങ്കുകളുടെ കൂട്ടായ്മയുമാണു മുടക്കുക. പ്രശ്നത്തിലായ, കിട്ടാക്കടമായി പ്രഖ്യാപിക്കപ്പെട്ട പ്രോജക്ടുകൾ ഉയർത്തെഴുന്നേൽക്കുന്നതു പല റിയൽ എസ്റ്റേറ്റ് ഓഹരികളുടെയും ഉയർത്തെഴുന്നേൽപിനു കാരണമാകും. ഡിഎൽഎഫ്, ഒബ്‌റോയ് റിയാലിറ്റി, ഗോദ്‌റെജ്‌ പ്രോപ്പർട്ടീസ് എന്നിവ ശ്രദ്ധിക്കുക. ഭവന പദ്ധതികൾക്കു പണം മുടക്കി കിട്ടാക്കടം പെരുകിയ ധനകാര്യ സ്ഥാപനങ്ങൾക്കും ബാങ്കുകൾക്കും ഈ നടപടി വലിയ കുതിപ്പു നൽകും. എച്ച്ഡിഎഫ്സി, എൽഐസി ഹൗസിങ്, ഇന്ത്യ ബുൾസ്, എച്ഡിഎഫ്സി ബാങ്ക് മുതലായ ഓഹരികളും ശ്രദ്ധിക്കുക.</p>
      <p>
        <b>ഓഹരികളും സെക്ടറുകളും</b>
      </p>
      <p>∙ ബാങ്ക് ഓഫ് ബറോഡ രണ്ടാം പാദത്തിൽ മുൻവർഷത്തേതിൽ നിന്നു 73% വളർച്ചയോടെ 736 കോടിയുടെ അറ്റാദായം നേടി. ഓഹരി ഇനിയും നിക്ഷേപ യോഗ്യമാണ്.</p>
      <p>∙ ഐഷർ മോട്ടോർസ് രണ്ടാം പാദത്തിൽ 4.36% വർധനയോടെ 548 കോടി രൂപയുടെ അറ്റാദായം കമ്പനി നേടി. കോർപറേറ്റ് നികുതി നിരക്കിളവാണു ബുള്ളറ്റ് ബൈക്കിന്റെ വിൽപനയിൽ കുറവ് വന്നിട്ടും കമ്പനിയുടെ ലാഭം വർധിക്കാൻ കാരണം. ഓഹരി നിക്ഷേപ യോഗ്യമാണ്.</p>
      <p>∙ ഇന്ത്യയുടെ രണ്ടാമത്തെ വലിയ കാർ നിർമാതാക്കളായ മഹീന്ദ്രയുടെ അറ്റാദായത്തിൽ 27 ശതമാനത്തിന്റെ കുറവാണു രണ്ടാം പാദത്തിൽ വന്നിരിക്കുന്നത്. കമ്പനി 1355 കോടി രൂപയുടെ അറ്റാദായം സ്വന്തമാക്കി. വിപണി ഇതിലും മോശം ഫല പ്രഖ്യാപനമാണു പ്രതീക്ഷിച്ചിരുന്നത്. കമ്പനിയുടെ മൊത്തവരുമാനത്തിൽ 15 ശതമാനത്തിന്റെ കുറവാണു വന്നിരിക്കുന്നത്. ഓഹരി അടുത്ത പാദത്തിൽ നേട്ടമുണ്ടാക്കുമെന്നു കരുതുന്നു.</p>
      <p>∙ നെസ്‌ലെ മുൻ വർഷത്തിൽ നിന്നു 33% വർധനവോടെ 595 കോടി രൂപയുടെ രണ്ടാം പാദ അറ്റാദായം നേടി. സാമ്പത്തിക മാന്ദ്യ ഭീഷണിയിലായിരുന്ന വിപണിക്ക് പ്രകാശം നൽകുന്ന ഫല പ്രഖ്യാപനമാണ് നെസ്‌ലെ നടത്തിയത്. ഓഹരി നിക്ഷേപ യോഗ്യമാണ്.</p>
      <p>∙ ഡോ. റെഡ്ഡിസ് വിപണി പ്രതീക്ഷകൾക്കൊത്ത രണ്ടാം പാദഫലമാണു പുറത്തുവിട്ടത്. യുഎസ് വിപണി വിഹിതം വർധിക്കാത്തതും വില കുറക്കേണ്ടിവന്നതുമാണ് കമ്പനിക്കു വിനയായത്. ഡോ. റെഡ്ഡിസ് ലാബിന് സിഎൽഎസ്എ 3300 രൂപയും നോമുറ 3284 രൂപയും സിറ്റി 3055 രൂപയും  ലക്ഷ്യം  കാണുന്നു.</p>
      <p>∙ സിയാറ്റിലിൽ നിന്നുള്ള ചില്ലറ വിൽപന ഭീമൻ ആമസോൺ ഫ്യൂച്ചർ ഗ്രൂപ്പിൽ നിക്ഷേപത്തിനൊരുങ്ങുന്നു. ഓഹരി ശ്രദ്ധിക്കുക.</p>
      <p>∙ എച്ച്ഡിഎഫ്സി ലൈഫും ഡി- മാർട്ടും അടുത്തുതന്നെ എഫ്ആൻഡ്ഒ സെഗ്മെന്റിലേക്കു വരുന്നത് ഓഹരികളുടെ സാധ്യതകൾ വർധിപ്പിക്കും.</p>
      <p>∙ എച്ച്ഡിഎഫ്സി ബാങ്ക് സിഇഒ ആദിത്യ കാലാവധി നീട്ടാൻ ആർബിഐ അനുവദിച്ചേക്കില്ല. ഇൻഡസ്‍ഇന്‍ഡ് ബാങ്ക് രമേശ് സോബ്ധിയും കാലാവധി നീട്ടാൻ ആഗ്രഹിക്കുന്നു.</p>
      <p>∙ പെട്രോളിയം വില വർധിക്കാത്തതിന്റെ പശ്ചാത്തലത്തിൽ ജെഎസ്ഐഡബ്ലിയു എനർജിയും മോശമല്ലാത്ത പ്രവർത്തനഫലമാണു പുറത്തുവിട്ടത്. കമ്പനിയുടെ മൊത്ത ലാഭം മുൻ വർഷത്തിൽനിന്നും 21% വർധിച്ചു.</p>
      <p>∙ ചൈനയുടെവാങ്ങൽ മാനേജർമാരുടെ സൂചിക (പിഎംഐ ഡാറ്റ)യിലെ മുന്നേറ്റം ഇന്ത്യൻ ലോഹ ഓഹരികൾക്ക് ഉണർവ് നൽകി. ജെഎസ്ഡബ്ലിയു സ്റ്റീൽ, ജിൻഡാൽ, ടാറ്റ സ്റ്റീൽ, ഹിൻഡാൽകോ എന്നിവ മുന്നേറ്റം തുടരുകയാണ്. സ്റ്റാർ സെയിലും ഒരു മികച്ച നിക്ഷേപ സാധ്യതയാണ്.</p>
      <p>∙ മാരുതിയും മഹീന്ദ്രയും ഐഷറും ടാറ്റയുമടക്കം മുൻനിര ഇന്ത്യൻ വാഹന നിർമാതാക്കളെല്ലാം മികച്ച വിൽപനയാണ് ഒക്ടോബറിൽ സ്വന്തമാക്കിയത്. മികച്ച  രണ്ടാം പാദഫല പ്രഖ്യാപനം നടത്തി വിപണിയെ ഞെട്ടിച്ച ടിയുഎസിന്റെ വിൽപന പിന്നാക്കം പോയി.</p>
      <p>∙ കെൻസായി നെരോലാക് മുൻവർഷത്തിൽ നിന്നും‌ 59.4% മുന്നേറ്റത്തോടെ193 കോടി രൂപയുടെ അറ്റാദായം കഴിഞ്ഞപാദത്തിൽ സ്വന്തമാക്കി. മാർജിൻ വർധിച്ചതിനാലാണു വില്‍പന 2.9% കുറഞ്ഞിട്ടും കമ്പനിയുടെ ലാഭം ഇരട്ടിയായത്. ഓഹരി നിക്ഷേപ യോഗ്യമാണ്.</p>
      <p>∙ ദിലീപ് ബിൽഡ്കോൺ 600കോടി രൂപയുടെ വിമാന കോൺട്രാക്ടിന് സാധ്യതയുണ്ട്.</p>
      <p>∙ കൊച്ചി ഷിപ്‍യാർഡിന്റെ ഓർഡർബുക്ക് ശക്തമാണ്. ഓഹരി നിക്ഷേപത്തിനു പരിഗണിക്കാം.</p>
      <p>∙ സൗദി അരാംകോയുടെ ഓഹരികൾ അടുത്തമാസത്തോടെ ലിസ്റ്റ് ചെയ്യപ്പെടുന്നു</p>
      <p>∙ ഇൻഫോസിസിന് സിറ്റി 780 രൂപലക്ഷ്യം കാണുന്നു.</p>
      <p>∙ രാകേഷ്ജുൻജുൻവാലയെസ് ബാങ്കിന്റെ ഒന്നേക്കാൽ കോടി ഓഹരികൾ സ്വന്തമാക്കിയത് ഓഹരിക്ക് ഊർജമായി.</p>
      <p>∙ എച്ച്ഡിഎഫ്സി ലിമിറ്റഡ് മികച്ച രണ്ടാം പാദഫലം പുറത്തുവിട്ടു. കമ്പനിയുടെ നികുതി കഴിച്ചുള്ള ലാഭത്തിൽ മുൻ വർഷത്തിൽ നിന്നു 60% വളർച്ചയാണ് ഉണ്ടായിട്ടുള്ളത്. മോർഗൻ സ്റ്റാൻലി 2600 രൂപയും എച്ച്എസ്ബിസി 2700 രൂപയും ക്രെഡിറ്റ് സ്വിസ് 2580 രൂപയുമാണ് ഓഹരിയിൽ ലക്ഷ്യമിടുന്നത്.</p>
      <p>∙ ബെർജൻ കിങ്ങ് 1000 കോടി രൂപയുടെ IPO യുമായി രംഗത്തുണ്ട്. ജൂബിലന്റ്ഫുഡ് ശ്രദ്ധിക്കുക.</p>
      <p>∙ ഒക്ടോബറിലെ ഇന്ത്യയുടെ സ്വർണം ഇറക്കുമതി കഴിഞ്ഞ വർഷത്തിൽനിന്നും 33% കുറവുണ്ടായതു ശ്രദ്ധേയമാണ്.</p>
      <p>∙ വരുൺ ബിവറേജസ് അറ്റാദായത്തിൽ മുൻ വർഷത്തിൽ നിന്നു 83.7% വർധന നേടി. വിൽപന 47.5% വർധിച്ച് 1777 കോടിയായി.</p>
      <p>∙ കെഇസി ഇന്റർനാഷണൽ 1800 കോടിയുടെ ഓർഡറുകൾ സ്വന്തമാക്കി. കമ്പനിയുടെ ഓർഡർബുക്ക് ശക്തമായത് ഓഹരിയെ ആകർഷകമാക്കുന്നുണ്ട്.</p>
      <p>∙ റിസർവ് ബാങ്കും സർക്കാരും ചേർന്ന് റിയൽ എസ്റ്റേറ്റ് മേഖലയുടെ പ്രശ്‌നപരിഹാരത്തിന് ഒരുങ്ങുന്നുവെന്ന വാർത്ത റിയൽ എസ്റ്റേറ്റ് ഓഹരികൾക്കു ഗുണകരമാണ്. ഗോദ്‌റേജ്‌പ്രോപ്പർട്ടീസ്, ‍ഡിഎൽഎഫ്, ഫീനിക്സ് മിൽസ്, എൻസിസി എന്നിവ ശ്രദ്ധിക്കുക.</p>
      <p>∙ ഗോദ്‌റേജ്‌പ്രോപർട്ടീസ് മുൻ വർഷത്തിൽ നിന്നു 49% വർധനയോടെ 30.78 കോടിയുടെ അറ്റാദായം സ്വന്തമാക്കി .</p>
      <p>∙ ബെർജർ പെയിന്റ് മുൻ വർഷത്തിൽനിന്നു 67.2% വർധനവോടെ195 കോടി രൂപയുടെ അറ്റാദായം സ്വന്തമാക്കി. ഓഹരി അടുത്ത ഇറക്കത്തിൽ സ്വന്തമാക്കുക.</p>
      <p>∙ ഡിവൈസ്ലാബ്‌സും മെച്ചപ്പെട്ട റിസൾട്ടാണു പുറത്തുവിട്ടത്. ഓഹരി നിക്ഷേപ യോഗ്യമാണ്.</p>
      <p>∙ ബിർള കോർപറേഷനും ഉൽപാദന വർധനവിന്റെയും കുറഞ്ഞഉൽപാദന ചെലവിന്റെയും പിൻബലത്തിൽ 883 കോടി രൂപയുടെ ലാഭം സ്വന്തമാക്കി. 614 കോടി രൂപയായിരുന്നു വിപണി പ്രതീക്ഷിച്ച ലാഭം. ഓഹരി ദീർഘകാല നിക്ഷേപത്തിന് പരിഗണിക്കുക.</p>
      <p>∙ വിപണിആശങ്കയോടെ കാത്തിരുന്ന ടൈറ്റന്റെ ഫലപ്രഖ്യാപനം മെച്ചപ്പെട്ടതു വിപണിക്ക് ആശ്വാസമായി. കമ്പനി രണ്ടാം പാദത്തിൽ 5.6% വളർച്ചയോടെ 320  കോടി രൂപയുടെ അറ്റാദായം സ്വന്തമാക്കി. അടുത്ത ഫലപ്രഖ്യാപനത്തിന് മുൻപ് തന്നെ ലാഭമെടുക്കാനായും ഓഹരിയിൽ നിക്ഷേപിക്കാം.</p>
      <p>∙ ടെക് മഹീന്ദ്രയുംമികച്ച ഫലപ്രഖ്യാപനം നടത്തിയത് വിപണി ആശ്വാസത്തോടെയാണ്കണ്ടത്. 1124 കോടി രൂപയുടെ അറ്റാദായം നേടിയ ഓഹരി നിക്ഷേപ യോഗ്യമാണ്.</p>
      <p>∙ മണപ്പുറം ഫിനാൻസ് മുൻവർഷത്തിൽ നിന്നു 82% വർധനവോടെ 402 കോടിയുടെഅറ്റാദായം സ്വന്തമാക്കി. ഓഹരി നിക്ഷേപയോഗ്യമാണ്.</p>
      <p>∙ യുഎസിലെയും യുറോപിലെയും വിൽപനയുടെ അടിസ്ഥാനത്തിൽ സിപ്ല 365 കോടിരൂപയുടെ അറ്റാദായം രണ്ടാം പാദത്തിൽ സ്വന്തമാക്കി.</p>
      <p>∙ ലുപിൻ വിപണിയുടെപ്രതീക്ഷ കാത്തു. ഓഹരി ദീർഘകാല നിക്ഷേപത്തിനു യോഗ്യമാണ്.</p>
      <p>∙ മികച്ച രണ്ടാം പാദഫല പ്രഖ്യാപനങ്ങളുടെയും മികച്ച വിപണി പ്രകടനത്തിന്റെയും വില്പനയുടെയും അടിസ്ഥാനത്തിൽ എസ്ബിഐ, ടാറ്റ മോട്ടോർസ്, എച്ച്ഡിഎഫ്സി ലിമിറ്റഡ്, മാരുതി എന്നിവയിൽ സിഎൽഎസ്എ വാങ്ങൽ പ്രഖ്യാപിച്ചിട്ടുണ്ട്.</p>
      <p>∙ വിഗാർഡ് മുൻവർഷത്തിൽനിന്നു 54% വർധനവോടെ 57.32 കോടി രൂപയുടെ അറ്റാദായം കഴിഞ്ഞ പാദത്തിൽ സ്വന്തമാക്കി. എബിറ്റ് മാർജിൻ12.7% ആയി ഉയർന്നതു കമ്പനിക്ക് ഗുണകരമായി.</p>
      <p>∙ സൺ ഫർമ ഇന്ത്യൻ വിൽപനയിൽ 32%വും യുഎസ് വിൽപനയിൽ 30%വും വർധനവിന്റെ പിൻബലത്തിൽ 1060 കോടി രൂപയുടെ അറ്റാദായം സ്വന്തമാക്കി.</p>
      <p>∙ ഡാബർ, ചോളമണ്ഡലം, അജന്ത, ഫർമാ, എൻസിസി, ഫ്യൂച്ചർ, ജിവികെ, കാനറാ ബാങ്ക്, ലുപിൻ, ഇമാമി, വോൾട്ടാസ്, നോവലിസ്, ഹിൻഡാൽകോ, ഡിഎസ്കെ, കൺസ്യൂമേഴ്‌സ്, സിറ്റി യൂണിയൻ ബാങ്ക്, വേഴ്പൂൾ, ഐജിഎൽമുതലായ ഓഹരികൾ മെച്ചപെട്ട രണ്ടാം പാദ ഫലങ്ങൾ പ്രഖ്യാപിച്ചു.</p>
      <p>∙ പിഎൻബി, ഗെയിൽ, അശോക് ലെയ്‍ലാൻഡ്, അപ്പോളോ ടയേഴ്‌സ്, എക്സിഡ് ഇൻഡസ്ട്രീസ്, ബോഷ്, ഇന്ത്യ ബുൾ ഗോദ്‌റെജ്‌, കൺസ്യൂമർ, ഫസ്റ്റ് സോഴ്സ് സൊല്യൂഷൻ, യുപിഎൽ, വോക്ഹാർഡ് യുബിഎൽ, എച്ച്പിസിഎൽ, വിഐപി ഇൻഡസ്ട്രീസ് മുതലായ ഓഹരികൾ വിപണിയുടെ ലക്ഷ്യം കാണുന്നതിൽ പരാജയപെട്ടു.</p>
      <p>
        <b>വിപണി ഈയാഴ്ച</b>
      </p>
      <p>ഇന്ത്യൻ വിപണിയുടെ ബലഹീനതകൾ മൊത്തം പുറത്തറിഞ്ഞ അവസ്ഥയാണു നിലവിലുള്ളത്. ഇനി ആരും ഒന്നും അറിയാനില്ല. അതുകൊണ്ടു തന്നെ ഈ ആഴ്ചയിൽ സംഭവിക്കുന്ന തിരുത്തലുകൾ ആരോഗ്യപരമായിരിക്കും. ഇറക്കങ്ങൾ അവസരങ്ങളാക്കുക.രാജ്യാന്തര വിപണിയും കുതിപ്പിന്റെ പാതയിലാണ്. എന്നാൽ ഒരു തിരുത്തൽ വിപണിയുടെ ഗതി മാറ്റിക്കളഞ്ഞേക്കാം. യുഎസും ചൈനയും തമ്മിലുള്ള ധാരണകളിൽ മഷി പുരളാൻ വൈകുന്നതു വിപണിക്ക് ആശങ്കയേറ്റിയേക്കാം. ട്രംപിന്റെ അനാവശ്യ ട്വീറ്റുകളും വിപണി ഭയക്കുന്നുണ്ട്. </p>
      <p>എങ്കിലും സ്ഥായിയായ മാറ്റങ്ങളൊന്നും വ്യാപാര ഉടമ്പടിയിൽ ഉണ്ടായേക്കില്ല. യുഎസ് നാഷണൽ ഇക്കണോമിക് കൗൺസിൽ ഡയറക്ടർ ലാറി കുഡ്‌ലോവിന്റെ വാക്കുകൾ വിശ്വസിക്കാമെങ്കിൽ തീരുവ നിരക്കുകളും ഇളവുകളുമെല്ലാമായി ചൈനയുമായുള്ള ഒന്നാം ഘട്ട വ്യാപാര ഉടമ്പടി അവസാന വട്ട മിനുക്കു പണികളിലാണ്. രാജ്യാന്തര വിപണി വലിയ ഉയരങ്ങൾ സ്വപ്നം കാണുന്നു. അയോധ്യ വിധിയും മൂഡീസ് ഇന്ത്യയുടെ റേറ്റിങ് കുറച്ചതും വിദേശ നിക്ഷേപകർ പിന്മാറിയേക്കാവുന്നതുമെല്ലാം അടുത്ത ആഴ്ചയിലെ ആശങ്കകളാണ്. എന്നാൽ, എല്ലാ തിരുത്തലുകളും അവസരങ്ങളാണ്. 2020 അവസരങ്ങളുടെ വർഷമാകും. ഇമെയിൽ: abhipkurian@gmail.com</p>
    </article>
  </body>
</html>