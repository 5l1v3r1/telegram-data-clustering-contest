<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322822"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-11T08:03:00+00:00"/>
    <meta property="og:title" content="האוצר לביטוח לאומי: אין מקור תקציבי למענק הקצבה לחולי פיברומיאלגיה"/>
    <meta property="og:description" content="הביטוח הלאומי פרסם כי יעניק קצבאות נכות לחולי פיברומיאלגיה, אלא שגורמים באוצר טוענים כי מדובר ביחסי ציבור, מאחר שאין..."/>
  </head>
  <body>
    <article>
      <h1>האוצר לביטוח לאומי: אין מקור תקציבי למענק הקצבה לחולי פיברומיאלגיה</h1>
      <address><time datetime="2019-11-11T08:03:00+00:00">11 Nov 2019, 08:03</time> by <a rel="author">דנה ירקצי</a></address>
      <figure>
        <img src="https://img.wcdn.co.il/f_auto,w_700/1/9/1/3/1913407-46.jpg"/>
        <figcaption>הכריז על הענקת קצבאות. המוסד לביטוח לאומי (צילום: ראובן קסטרו)</figcaption>
      </figure>
      <p>מנכ"ל הביטוח הלאומי, מאיר שפיגלר, הוציא אתמול (ראשון) הודעה לעיתונות לפיה הביטוח הלאומי החליט, לראשונה בעולם, <a href="https://news.walla.co.il/item/3322674">להעניק קצבאות נכות לחולי פיברומיאלגיה</a>. בביטוח הלאומי הגדילו לעשות וקראו לציבור החולים לפנות לראומטולוג ולקבל ממנו חוות דעת, באמצעותה ייקבעו שיעורי הנכות שלהם.</p>
      <p>אולם, גורמים באוצר אמרו כי בפועל, מדובר ביחסי ציבור בלבד שעושה המנכ"ל לעצמו, שכן אין לביטוח הלאומי מקור תקציבי לתקנה זו, המוערכת בשלב הראשוני במאות מיליוני שקלים, מה גם שבתקופה של גרעון מצטבר בקופת המדינה הפרסום אינו ריאלי. יתרה מכך, פרסום שכזה דורש את אישורי משרדי הממשלה השונים, ובעת ממשלת מעבר לא ניתן להעביר בכלל את התקנה הזו.</p>
      <p>על פי הפרסום של ביטוח לאומי, ההכרה בחולים תהיה עד לדרגת נכות של 50% בהתאם לחומרת המחלה, ויוקצב להם סכום קצבה חודשי שינוע בין 1,900 ל 6,400 שקלים בכפוף לגובה הנכות. עוד אמרו כי הענקת הקצבאות צפויה לצאת לפועל בהקדם.</p>
      <figure>
        <img src="https://img.wcdn.co.il/f_auto,w_700/2/6/1/8/2618831-46.jpg"/>
        <figcaption>"לא ידוע על אישור משרד הבריאות לתקנות". משרד האוצר (צילום: ויקיפדיה)</figcaption>
      </figure>
      <h3>עוד בוואלה! NEWS</h3>
      <p>
        <a href="https://news.walla.co.il/item/3322674">בשורה לסובלים מכאב כרוני: חולי פיברומיאלגיה יהיו זכאים לקצבת נכות </a>
        <a href="https://news.walla.co.il/item/3321930"> בכיר לשעבר בג'ול: ידענו בשלב מוקדם שצעירים מתמכרים לסיגריות האלקטרוניות </a>
        <a href="https://news.walla.co.il/item/3321863"> דיון חירום בעקבות המשבר במערכת הבריאות: "חייבת להיות מהפכה" </a>
        <a href="https://tld.walla.co.il/item/3251652?lm_supplier=16893&amp;lm_bc=18500"> שעת עבודה ביום - 15 אלף שקל בחודש: "משתלם להיות פורץ" תוכן מקודם</a>
      </p>
      <figure>
        <img src="https://img.wcdn.co.il/f_auto,w_300/2/2/9/6/2296376-46.jpg"/>
        <figcaption>"זריית חול בעיני הציבור". מנכ"ל הביטוח הלאומי מאיר שפיגלר (צילום: ארכיון הצילומים של קק"ל , מלכה ברקאי)</figcaption>
      </figure>
      <p>"על פי החלטת היועץ המשפטי לממשלה, תקנות הביטוח הלאומי כפופות לסעיף 3.א לחוק יסודות התקציב (הנומרטור) ועל כן, בכדי לתקן את התקנות הללו, על הביטוח הלאומי להראות מקור תקציבי", כך אמרו גורמים במשרד האוצר לוואלה! NEWS, בתשובה לשאלה עד כמה ריאלית הודעת מנכ"ל הביטוח הלאומי. אותם גורמים מעריכים כי עלות המהלך תהיה יקרה מאחר שמדובר בלקות יחסית רווחת בקרב אזרחי ישראל.</p>
      <p>"ההערכה הראשונית שלנו למהלך שכזה עומדת על מאות מיליוני שקלים והיא צפויה לגדול ככל שיתקבלו נתונים מדויקים יותר", הוסיפו. באוצר גם תהו כיצד מנכ"ל הביטוח הלאומי מפרסם פרסום כל כך חד משמעי כאשר לא ידוע על אישור משרד הבריאות לתקנות, ובכלל אין אישור למהלך שכזה מצד שר הרווחה. "לביטוח הלאומי היום אין מקור תקציבי לטובת התקנות האלו, ולכן ככל שהממשלה תחליט לקדם אותן היא תאלץ למצוא מקור תקציבי בשווי התקנות, קרי קיצוץ בשירותים אחרים באופן רחב", אמרו באוצר.</p>
      <p>גם גורמים מקצועיים בתוך הביטוח הלאומי התנגדו למהלך, והמליצו להכניס את ההכרה בפיברומיאלגיה ב-5 אחוזים ובכפוף ללקות נוספת שבאה עמה. הגורמים טענו כי ההשלכות של המהלך יביאו להצפה של תביעות, בעיקר בענף נפגעי העבודה, דבר שעמו הביטוח הלאומי לא יוכל להתמודד. לדבריהם, הפרסומים של המנכ"ל לביטוח הלאומי הם "זריית חול בעיני הציבור", וכי לביטוח הלאומי "אין סמכות להחלטה שכזו", כיוון שהוא עדיין לא אושר על ידי השרים הרלוונטיים. נכון להיום יש למעלה מעשרים תקנות שמפורסמות באתר התזכירים בלבד, כמו זו, והן לא מקודמות בפועל.</p>
      <h3>הפעימות השלישית והרביעית לקצבאות הנכים עדיין תקועות</h3>
      <p>ובזמן שבו הביטוח הלאומי מפרסם כי יכיר במחלת הפיבורמיאלגיה כנכות ויעניק לחולים קצבה עד לדרגת נכות של 50% בהתאם לחומרת המחלה, הפעימות השלישית והרביעית לקצבאות הנכים שכבר אושרו על ידי הממשלה, עדיין תקועות, מאחר ומדובר בממשלת מעבר.</p>
      <p>מהביטוח הלאומי נמסר כי: "ספר הליקויים של הביטוח הלאומי נכתב לפני כחמישה עשורים ומחובתינו לעדכן ולהתאימו למציאות החדשה. גם כיום, הלוקים בפיברומיאלגיה זכאים לקצבה ולאחוזי נכות על סמך תסמיני המחלה - על כן האמירות של גורמים עלומי שם באוצר שצוטטו, הן אמירות חסרות בסיס החוטאות להליכי העבודה החוקיים שהביטוח הלאומי פועל על פיהם, לטובת מתן מענה לזכויות הציבור הזכאי להן.<br/>הכנסת הפיברומיאלגיה לספר הליקויים היא דוגמה אחת מיני רבות כמו גם הוספת לקויי הנובע מהשתלות איברים. לא ברור לנו מה הכתבה מנסה לקדם ואילו אינטרסים היא מייצגת כשעל הפרק מדובר במצוקות אובייקטיביות של הציבור, שהביטוח הלאומי מתמודד עם משמעויותיהן ולא מתעלם מהן".</p>
    </article>
  </body>
</html>