<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/aenergi/i/VbX3zl/massivt-nytt-oljefelt-funnet-i-iran"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T08:20:28+00:00"/>
    <meta property="og:title" content="Massivt nytt oljefelt funnet i Iran"/>
    <meta property="og:description" content="Irans president Hassan Rouhani sier det er funnet et gigantisk nytt oljefelt sør i landet. Ifølge Rouhani rommer det 53 milliarder fat råolje."/>
  </head>
  <body>
    <article>
      <h1>Massivt nytt oljefelt funnet i Iran</h1>
      <h2>Irans president Hassan Rouhani sier det er funnet et gigantisk nytt oljefelt sør i landet. Ifølge Rouhani rommer det 53 milliarder fat råolje.</h2>
      <address><time datetime="2019-11-11T08:20:28+00:00">11 Nov 2019, 08:20</time> by <a rel="author">NTB</a></address>
      <p>Om det stemmer, betyr det at Irans oljereserver brått har blitt en tredel større. Ifølge iranerne har de allerede om lag 150 milliarder fat.</p>
      <p>Rouhani sier oljefeltet ligger i den oljerike provinsen Khuzestan. Feltet skal være 2.400 kvadratkilometer stort, og oljen skal ligge på om lag 80 meters dyp, ifølge det iranske nyhetsbyrået Tasnim.</p>
      <p>Irans energiindustri har blitt hardt rammet av amerikanske sanksjoner, etter at president Donald Trump trakk amerikanerne ut av atomavtalen Iran hadde med USA, Russland, Kina, Storbritannia, Frankrike, Tyskland og EU.</p>
      <p>Nøyaktig ett år etter kunngjorde Iran at landet trekker seg fra deler av avtalen.</p>
      <p>– Jeg sier til Det hvite hus: i tiden der dere har sanksjonert salget av iransk olje, har landets arbeidere og ingeniører klart å finne 53 milliarder fat olje, sier Rouhani ifølge nyhetsbyrået Fars.</p>
      <p>Iranske myndigheter har gjentatte ganger bedt EU-land om hjelp til å omgå USAs sanksjoner. Et hovedproblem for iranerne er sanksjoner som hindrer dem i å selge olje på verdensmarkedet.</p>
      <p>Det nye oljefeltet kan være landets nest største, bak et som ligger i byen Ahvaz. Det rommer 65 milliarder fat. Iran har verdens fjerde største oljeforekomst, og verdens nest største naturgassreserver.</p>
    </article>
  </body>
</html>