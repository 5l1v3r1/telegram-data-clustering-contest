<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1986236/t%C3%BCrkiye%E2%80%99den-iadeler-ba%C5%9Flad%C4%B1-abdli-bir-dea%C5%9Fl%C4%B1-s%C4%B1n%C4%B1r-d%C4%B1%C5%9F%C4%B1-edildi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-11T08:45:00+00:00"/>
    <meta property="og:title" content="Türkiye’den iadeler başladı: ABD'li bir DEAŞ'lı sınır dışı edildi"/>
    <meta property="og:description" content="İçişleri Bakanlığı Sözcüsü İsmail Çataklı, Pazartesi günü yaptığı açıklamada, işlemleri tamamlanan ABD uyruklu bir DEAŞ'lının Türkiye'den sınır dışı edildiğini açıkladı. Çataklı, &quot;Geri gönderme merkezlerindeki Alman uyruklu 7 yabancı terörist savaşçı"/>
  </head>
  <body>
    <article>
      <h1>Türkiye’den iadeler başladı: ABD'li bir DEAŞ'lı sınır dışı edildi</h1>
      <address>
        <time datetime="2019-11-11T08:45:00+00:00">11 Nov 2019, 08:45</time>
      </address>
      <p>İçişleri Bakanlığı Sözcüsü İsmail Çataklı, Pazartesi günü yaptığı açıklamada, işlemleri tamamlanan ABD uyruklu bir DEAŞ'lının Türkiye'den sınır dışı edildiğini açıkladı.<br/><br/>Çataklı, "Geri gönderme merkezlerindeki Alman uyruklu 7 yabancı terörist savaşçının seyahat programları yapıldı, 14 Kasım'da sınır dışı edilecekler" dedi.<br/><br/>Çataklı, Suriye'de yakalanan iki Alman'ın da ayrıca bu hafta içerisinde sınır dışı edilmesinin beklendiğini ve 11 Fransız'ın da işlemlerinin devam ettiğini vurguladı.<br/><br/><b>Soylu: Çatlasanız da patlasanız da göndereceğiz</b><br/><br/>İçişleri Bakanı Süleyman Soylu, güvenlik güçlerinin yakaladığı DEAŞ'lıların Pazartesi'nden itibaren ülkelerine iade edileceklerini söylemişti:<br/><br/>Şimdi biz 'bunları size iade edeceğiz' diyoruz, pazartesiden itibaren başlıyoruz. İade edeceğiz, ayağa kalkıyorlar. 'Biz bunları vatandaşlıktan attık, siz ne yaparsanız yapın'. Yok öyle yağma. Çatlasanız da patlasanız da, silseniz de saklasanız da, vatandaşlıktan çıkarsanız da çıkarmasanız da, sizin ülkenize göndereceğiz.<br/><br/>Reuters'ın haberine göre, Cumhurbaşkanı Recep Tayyip Erdoğan, geçtiğimiz günlerde yaptığı açıklamada Türkiye'deki cezaevlerinde bin 1201 DEAŞ mensubu bulunduğunu ve bunlardan 287'sinin yabancı olduğunu söylemişti.<br/><br/><b>Almanya kabul edecek</b><br/><br/>Almanya İçişleri Bakanlığı Sözcüsü Steve Alter de konuyla ilgili Türkiye makamlarıyla yakın diyalog içinde olduklarını vurgulamıştı. Alter, Almanya vatandaşı DEAŞ'lıların sınır dışı edilmeleri halinde Almanya tarafından geri kabul edileceklerini söylemekle birlikte bunun için iade sürecinde, Almanya hükümeti tarafından belirlenen ilkelerin gözetilmesi gerektiğini vurgulamıştı.</p>
    </article>
  </body>
</html>