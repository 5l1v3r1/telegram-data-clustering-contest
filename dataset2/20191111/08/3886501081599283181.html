<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119153-socijalisti-ponovo-prvi-na-izborima-u-spaniji-veliki-skok-krajnje-desnice?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-11T08:10:03+00:00"/>
    <meta property="og:title" content="Socijalisti ponovo prvi na izborima u Španiji, veliki skok krajnje desnice"/>
    <meta property="og:description" content="Vladajući socijalisti premijera Pedra Sančesa osvojili su najviše glasova na vanrednim parlamentarnim izborima u Španiji, ali će veliki skok krajnje desnog Voksa koji je postao treća snaga u zemlji gotovo izvesno produžiti političku krizu u petoj ekonomiji Evropske unije.Na jučerašnjim izborima, četvrtim u poslednje četiri godine i drugim za manje od sedam meseci, Sančesova Španska socijalistička radnička partija (PSOE) osvojila je 120 od 350 mandata u donjem domu parlamenta, prema rezultatima na osnovu 99,9 odsto prebrojanih glasova.PSOE je osvojila tri mandata manje nego na prethodnim izborima, održanim 28. aprila, i još uvek je daleko od apsolutne većine od 176 poslanika, neophodne za formiranje vlade.Ekstremno desni Voks, koji je na aprilskim izborima prvi put ušao u parlament, više je nego udvostručio broj poslanika i imaće 52 umeto dosadašnja 24 mandata.Lideru Voksa, 43-godišnjem Santjagu Abaskalu, na velikom uspehu osvojenom trećem mestu, čestitali su populistički i antimigrantski lideri iz Evrope, uključujući…"/>
  </head>
  <body>
    <article>
      <h1>Socijalisti ponovo prvi na izborima u Španiji, veliki skok krajnje desnice</h1>
      <address>
        <time datetime="2019-11-11T08:10:03+00:00">11 Nov 2019, 08:10</time>
      </address>
      <slideshow>
        <figure>
          <img src="https://static.beta.rs/thumbs/3d549720.556x371.jpg"/>
        </figure>
        <figure>
          <img src="https://static.beta.rs/thumbs/0bc180b9.556x371.jpg"/>
        </figure>
        <figure>
          <img src="https://static.beta.rs/thumbs/bf2b7212.556x371.jpg"/>
        </figure>
        <figure>
          <img src="https://static.beta.rs/thumbs/e6eda8d2.261x371.jpg"/>
        </figure>
        <figure>
          <img src="https://static.beta.rs/thumbs/d1e37db6.556x371.jpg"/>
        </figure>
        <figure>
          <img src="https://static.beta.rs/thumbs/f31d8634.556x371.jpg"/>
        </figure>
        <figure>
          <img src="https://static.beta.rs/thumbs/de4913f0.556x371.jpg"/>
        </figure>
        <figure>
          <img src="https://static.beta.rs/thumbs/82f47856.556x371.jpg"/>
        </figure>
        <figure>
          <img src="https://static.beta.rs/thumbs/08313104.538x371.jpg"/>
        </figure>
        <figure>
          <img src="https://static.beta.rs/thumbs/72181784.667x371.jpg"/>
        </figure>
      </slideshow>
      <p>Vladajući socijalisti premijera Pedra Sančesa osvojili su najviše glasova na vanrednim parlamentarnim izborima u Španiji, ali će veliki skok krajnje desnog Voksa koji je postao treća snaga u zemlji gotovo izvesno produžiti političku krizu u petoj ekonomiji Evropske unije.<br/><br/>Na jučerašnjim izborima, četvrtim u poslednje četiri godine i drugim za manje od sedam meseci, Sančesova Španska socijalistička radnička partija (PSOE) osvojila je 120 od 350 mandata u donjem domu parlamenta, prema rezultatima na osnovu 99,9 odsto prebrojanih glasova.<br/><br/>PSOE je osvojila tri mandata manje nego na prethodnim izborima, održanim 28. aprila, i još uvek je daleko od apsolutne većine od 176 poslanika, neophodne za formiranje vlade.<br/><br/>Ekstremno desni Voks, koji je na aprilskim izborima prvi put ušao u parlament, više je nego udvostručio broj poslanika i imaće 52 umeto dosadašnja 24 mandata.<br/><br/>Lideru Voksa, 43-godišnjem Santjagu Abaskalu, na velikom uspehu osvojenom trećem mestu, čestitali su populistički i antimigrantski lideri iz Evrope, uključujući Francuskinju Marin Le Pen, Italijana Matea Salvinija i Holandjanina Gerta Vildersa.<br/><br/>Abaskal, čija stranka zagovara znatno tvrdju politiku i prema katalonskim separatistima i prema migrantima, obećao je noćas borbu protiv "diktature progresivaca".<br/><br/>Konzervativna Narodna stranka Pabla Kasada osvojila je drugo mesto i imaće 88 poslanika umesto 66, koliko je dobila u aprilu, kada je zabeležila najlošiji rezultat u istoriji.<br/><br/>Levičarska koalicija Ujedinjene možemo (Unidas podemos) Pabla Iglesijasa, koja je tokom leta odbila da pomogne Sančesu da formira novu vladu, imaće u novom sazivu 35 umesto 42 poslanika.<br/><br/>Najveći gubitnik izbora je stranka desnog centra Gradjani (Ciudadanos) koja je sa 57 spala na 10 poslanika, pošto je njen lider Albert Rivera odbio da pomogne socijalistima u formiranju vlade i pokušao da kopira neke tvrdokorne pozicije Voksa.<br/><br/>Tri stranke katalonskih separatista osvojile su ukupno 23 mesta u parlamentu.<br/><br/>Ishod jučerašnjih izbora ukazuje da neće biti brzog izlaska iz političkog ćorsokaka i da bi Španija još mnogo nedelja ili meseci mogla da ostane bez vlade u punom mandatu.<br/><br/>Sančesov ostanak na vlasti i dalje zavisi od mogućnosti da postigne dogovor s Iglesijasovom koalicijom Ujedinjene možemo i nekoliko regionalnih partija, u čemu nije uspeo posle aprilskih izbora.<br/><br/>Iako je prethodnih meseci odbijao da podrži Sančesa, Iglesijas je juče izjavio da će pomoći socijalistima da formiraju stabilnu levu vladu i time spreče formiranje desne koalicione vlade.<br/><br/>Lider konzervativaca Kasado obećao je da će raditi na okončanju višemesečne političke nestabilnosti, ali je priznao da je još uvek "lopta u Sančesovom dvorištu".<br/><br/>Kasadova Narodna stranka i Gradjani formirali su prethodnih meseci s Voksom mnoge gradske i regionalne vlade.</p>
    </article>
  </body>
</html>