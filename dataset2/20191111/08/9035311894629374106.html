<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/abd-den-kanli-olaylarin-yasandigi-irak-ta-erken-secim-cagrisi"/>
    <meta property="og:site_name" content="euronews"/>
    <meta property="article:published_time" content="2019-11-11T08:35:25+00:00"/>
    <meta property="og:title" content="ABD'den kanlı olayların yaşandığı Irak’ta erken seçim çağrısı"/>
    <meta property="og:description" content="Amerika Birleşik Devletleri (ABD), iktidara yönelik protestoların arttığı Irak’ta erken seçim çağrısı yaptı. Birleşmiş Milletler (BM) de Bağdat’a tüm göstericilerin serbest bırakılmasını içeren bir dizi öneri sundu."/>
  </head>
  <body>
    <article>
      <h1>ABD'den kanlı olayların yaşandığı Irak’ta erken seçim çağrısı</h1>
      <address><time datetime="2019-11-11T08:35:25+00:00">11 Nov 2019, 08:35</time> by <a rel="author">Rahmi Gunduz</a></address>
      <p>Amerika Birleşik Devletleri (ABD), iktidara yönelik protestoların arttığı Irak’ta erken seçim çağrısı yaptı. Birleşmiş Milletler (BM) de Bağdat’a tüm göstericilerin serbest bırakılmasını içeren bir dizi öneri sundu.</p>
      <p>Beyaz Saray’dan yapılan yazılı açıklamada, Irak hükümetinden ülkede gösterilere katılanlara şiddet uygulamaya son vermesi çağrısı yapıldı ve seçimi sisteminde vaat edilen reformların yerine getirilmesi ve erken seçim düzenlenmesi istendi.</p>
      <p>Açıklamada, Irak'ta göstericiler, sivil aktivistler ve medyaya yönelik saldırıların ve internete erişimin kısıtlanmasının son derece endişe verici olduğu bildirildi.</p>
      <p>İran'daki rejimin, Irak'ın "kaynaklarını kuruturken ve barışçıl gösterileri durdurmak için silahlı gruplar kullanırken", Irak halkının sessiz kalmayacağı vurgulanan açıklamada, ölümle sonuçlanan şiddete ve internetin kısıtlanmasına rağmen Irak halkının, sesini duyurabildiği ifade edildi.</p>
      <h3>BM’den öneriler</h3>
      <p>Bu arada Birleşmiş Milletler (BM), kanlı gösterilere sahne olan Irak'ta, hükümete tüm göstericilerin serbest bırakılmasını da içeren bir dizi öneri sundu.</p>
      <p>BM Irak Sorumlusu Jeanine Hennis, Twitter hesabı üzerinden yaptığı açıklamada, göstericilerin taleplerinin ivedilikle karşılanması hususunda hükümete bazı öneriler sunduklarını belirtti.</p>
      <p>Hennis, önerilerin 1 Ekim'de başlayan gösterilerin ardından Irak Cumhurbaşkanı Behrem Salih, Başbakan Adil Abdulmehdi, Meclis Başkanı Selim Cuburi ile ülkedeki tüm siyasi partilerle yapılan görüşmeler sonrasında hazırlandığını ifade etti.</p>
      <p>Başkent Bağdat başta olmak üzere, güneydeki vilayetlerde 319 kişinin öldüğü gösterilerin sona ermesi için somut adımların atılmasının önemine dikkati çeken Hennis, hükümete sundukları önerileri şöyle sıraladı:</p>
      <p>"1 Ekim'den bu yana gözaltına alınan tüm göstericilerin serbest bırakılması. Barışçıl gösterilere müdahale edilmemesi. Kaçırma vakalarıyla ilgili kapsamlı soruşturma başlatılması ve faillerin ortaya çıkarılması. Göstericileri hedef alanların kimliklerinin açıklanması ve yargılanmaları. Şiddete başvurmaktan sorumlu olanlarla, yasaları ihlal edenlerin kanunlara göre cezalandırılması. Son olarak tüm kamuoyu önünde hem bölgesel hem de uluslararası topluma iç işlerimize müdahil olmayın ve egemenliğimize saygı duyun çağrısında bulunulması."</p>
      <figure>
        <iframe data-src="https://twitter.com/euronewses/status/1193597852859146241" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Irak'taki kanlı gösteriler</h3>
      <p>Irak Meclisine bağlı İnsan Hakları Komisyonunca yapılan yazılı açıklamada, 1 Ekim'den bu yana devam eden gösterilerde hayatını kaybeden gösterici sayısının 319'a, yaralıların ise 15 bine ulaştığı ifade edilmişti.</p>
      <p>Iraklılar işsizlik, yolsuzluk ve kamu hizmeti yetersizliğini protesto etmek amacıyla ülkenin çeşitli bölgelerinde gösteriler düzenliyor.</p>
      <p>Ülkede 1 Ekim'de harekete geçen eylemciler, Erbain törenleri nedeniyle ara verdikleri gösterilere 25 Ekim'de yeniden başlamıştı.</p>
      <ul>
        <li>
          <a href="https://tr.euronews.com/2019/10/03/irak-ta-en-az-9-kisinin-oldugu-gosterilerde-halk-ne-istiyor">Irak'ta en az 27 kişinin öldüğü gösterilerde halk ne istiyor?</a>
        </li>
        <li>
          <a href="https://tr.euronews.com/2019/10/04/hukumet-karsit-gosterilerin-yeniden-tirmandigi-irak-ta-neler-oluyor">Hükümet karşıtı gösterilerin yeniden tırmandığı Irak'ta neler oluyor ?</a>
        </li>
        <li>
          <a href="https://tr.euronews.com/2019/11/09/irak-basbakan-abdulmehdi-den-gostericilere-muebbet-hapis-cezas-tehdidi">Irak Başbakanı Abdulmehdi'den göstericilere müebbet hapis cezası tehdidi</a>
        </li>
      </ul>
      <p>Ek kaynaklar<b> • Reuters, AFP, AA</b></p>
    </article>
  </body>
</html>