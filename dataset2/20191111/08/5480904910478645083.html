<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/australsky-novy-jizni-wales-vyhlasil-kvuli-pozarum-stav-nouze/1819572?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T08:41:00+00:00"/>
    <meta property="og:title" content="Australský Nový Jižní Wales vyhlásil kvůli požárům stav nouze"/>
    <meta property="og:description" content="Canberra - Australský stát Nový Jižní Wales na jihovýchodě země dnes kvůli požárům vyhlásil stav ohrožení. Ministr policie a krizových služeb v tomto svazovém státě David Elliott podle agentury AP varoval, že požáry mohou tento týden přerůst do nejnebezpečnějšího stavu, jakému kdy Nový Jižní Wales čelil."/>
  </head>
  <body>
    <article>
      <h1>Australský Nový Jižní Wales vyhlásil kvůli požárům stav nouze</h1>
      <address><time datetime="2019-11-11T08:41:00+00:00">11 Nov 2019, 08:41</time> by <a rel="author" href="http://www.ctk.cz/" target="_blank">ČTK</a></address>
      <p>Canberra - Australský stát Nový Jižní Wales na jihovýchodě země dnes kvůli požárům vyhlásil stav ohrožení. Ministr policie a krizových služeb v tomto svazovém státě David Elliott podle agentury AP varoval, že požáry mohou tento týden přerůst do nejnebezpečnějšího stavu, jakému kdy Nový Jižní Wales čelil.</p>
      <p>Plameny si v Novém Jižním Walesu dosud vyžádaly tři mrtvé a od pátku zničily přes 150 domů a skoro 10.000 kilometrů čtverečních. Kvůli popáleninám a dalším zraněním souvisejících s ohněm muselo vyhledat ošetření více než sto lidí včetně 20 hasičů.</p>
      <p>Ve státě zuří nejméně 60 požárů, se kterými bojuje 1500 hasičů. S hasicími pracemi pomáhají vedle dobrovolníků také vojáci. Úřady varují, že podmínky pro šíření požárů budou v úterý ještě příhodnější.</p>
      <p>Vláda Nového Jižního Walesu v této souvislosti oznámila, že v úterý kvůli hrozbě požárů zůstane zavřeno na 370 škol. Premiérka státu Gladys Berejiklianová k vyhlášenému stavu nouze poznamenala, že je to poprvé od roku 2013, kdy se regionální vláda k tomuto mimořádnému opatření odhodlala. Tehdy to bylo rovněž kvůli požáru.</p>
      <p>Austrálii na jaře a v létě trápí požáry pravidelně. Letos jsou ale početnější, ničivější a začaly po nezvykle teplé a suché zimě dříve než obvykle. Krizový stav v Austrálii vyvolal podle AP debaty, zda země činí dostatek opatření proti klimatickým změnám.</p>
    </article>
  </body>
</html>