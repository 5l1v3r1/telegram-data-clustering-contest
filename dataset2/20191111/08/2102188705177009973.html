<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/publications/2019/11/11/653413/"/>
    <meta property="og:site_name" content="Экономическая правда"/>
    <meta property="article:published_time" content="2019-11-11T08:45:00+00:00"/>
    <meta property="og:title" content="Как зарабатывать на воздухе: история украинского стартапа Carbominer"/>
    <meta property="og:description" content="Газ, который является одной из главных причин усиления парникового эффекта, можно просто “удалить” из воздуха. Как работает технология, в чем ее уникальность, где планируют реализовывать газ украинские “стартаперы”?"/>
  </head>
  <body>
    <article>
      <h1>Как зарабатывать на воздухе: история украинского стартапа Carbominer</h1>
      <h2>Газ, который является одной из главных причин усиления парникового эффекта, можно просто "удалить" из воздуха. Как работает технология, в чем ее уникальность, где планируют реализовывать газ украинские "стартаперы"?</h2>
      <address><time datetime="2019-11-11T08:45:00+00:00">11 Nov 2019, 08:45</time> by <a rel="author">Наталья Миняйло, для ЭП</a></address>
      <p>У травні 2019 року концентрація вуглекислого газу в атмосфері вперше перевищила позначку 415 часток на мільйон (ppm). Такими є дані спостережень океанографічного інституту США Scripps, який з 1958 року щоденно вимірює рівень вуглекислого газу на горі Мауна Лоа на Гавайях.</p>
      <p>За даними науковців, за 50 років кількість вуглекислого газу в повітрі зросла з 333 ppm у березні 1958 року до 406 ppm у листопаді 2018 року. У середньому за рік кількість CO2 збільшувалася приблизно на 2 ppm.</p>
      <p>Більшість учених вважають, що cаме зростання концентрації СО2 в атмосфері спричиняє глобальне потепління.</p>
      <p>А тепер уявіть, що газ, який є однією з головних причин посилення парникового ефекту, можна було би просто "видалити" з повітря? Так, це можливо. Більше того, в Україні уже є компанії, які можуть це робити. </p>
      <p>Українці Микола Осейко, його донька-студентка Вікторія та викладач КПІ заснували стартап Carbominer, який розробив технологію збору вуглекислого газу напряму з атмосфери. Недавно стартап переміг в національному фіналі "зелених" ідей і тепер їде в Амстердам на найбільший в світі конкурс кліматичних стартапів ClimateLaunchpad.</p>
      <p>Як працює технологія, у чому її унікальність, де планують реалізовувати газ "стартапери", хто готовий купувати у Carbominer вуглекислий газ і чому не поспішають реєструвати юридичну особу в Україні. Про це все ЕП дізналась, поспілкувавшись із засновниками. </p>
      <h3>Як виникла ідея</h3>
      <p>Через 30 років після навчання на енерго-акустичному факультеті КПІ засновник стартапу змінив кілька професій: працював програмістом, фінансовим директором, займався видавничим бізнесом, а зараз керує власною HR-компанією.</p>
      <p>"Я завершив навчання перед 1990-ми роками, коли радянська економіка почала стрімко розвалюватися. Знайти оплачувану роботу інженеру було неможливо. Отримавши диплом, пішов у фінанси, де відпрацював десять років на посаді CFO, потім перейшов до HR, але залишився інженером", — пояснює Микола.</p>
      <figure>
        <img src="https://eimg.pravda.com/images/doc/7/5/75a2f9f-carbominer-0.jpg"/>
        <figcaption>Через 30 років після навчання на енерго-акустичному факультеті КПІ засновник стартапу змінив кілька професій<br/>carbominer.com</figcaption>
      </figure>
      <p>Він згадує, що під час навчання в КПІ рівень вуглекислого газу у повітрі не перевищував 350 ppm, а на початку 2019 року його донька Вікторія заміряла концентрацію вуглекислого газу на проспекті Перемоги у Києві. Прилад показав понад 600 ppm, тобто в деяких районах показник зріс майже удвічі.</p>
      <p>"Є припущення, що через це ми хворіємо значно частіше, ніж наші батьки і тим більше бабусі. З цього міркування все й почалося", — розповідає стартапер.</p>
      <p>Разом з партнерами — своєю донькою та викладачем КПІ Михайлом Биком — вони винайшли технологію, що дозволяє отримувати з повітря вуглекислий газ з низькою собівартістю для його продажу споживачам на ринкових засадах. Для просування своїх інновацій у березні 2019 року вони заснували проект Carbominer.</p>
      <p>Loading...</p>
      <h3>Перші досягнення</h3>
      <p>Стартап пройшов відбір до буткемпу найбільшого у світі конкурсу "зелених" технологій ClimateLaunchpad і взяв участь у воркшопах від компанії Greencubator.</p>
      <p>У вересні 2019 року в Івано-Франківську відбувся фінал національної фази конкурсу, де Carbominer посів перше місце і квиток на фінал конкурсу в Амстердамі, де сподівається увійти у десятку найкращих кліматичних стартапів.</p>
      <p>Стартап також взяв участь в програмі акселератора Energyspin у фінському місті Vaasa, а днями потрапив до фіналу конкурсу Science Battle, який проводить компанія Carlsberg Ukraine. Цей захід відбудеться 23 листопада у Києві в Unit City.</p>
      <h3>Як це працює</h3>
      <p>Видобуванням вуглекислого газу з відкритого повітря у світі займаються кілька стартапів. Більшість з них працюють у США, Канаді та Швейцарії.</p>
      <p>Є дві основні технології для прямого отримання СО2 з повітря.</p>
      <p>Одну з них розробили засновники швейцарської компанії Climeworks. Повітря за допомогою величезних вентиляторів накачують в робочі камери із спеціальними мембранами, що добре поглинають вуглекислий газ. Потім процес зупиняють і за допомогою вакууму викачують з мембран вуглекислий газ.</p>
      <p>Технологія цікава, але циклічність призводить до перевитрати енергії. Собівартість тонни СО2, виготовленої за такою технологією, становить близько 600 дол. При цьому тонна газу в ЄС коштує 150-300 євро залежно від сезону та країни.</p>
      <p>Іншу технологію використовують в Канаді. Спеціальна рідина-абсорбент вловлює молекули вуглекислого газу, потім абсорбент перекачують в десорбер, де за допомогою спеціальних технологій з рідини виділяється вуглекислий газ. Після цього рідина повертається в абсорбер, щоб поглинути нову порцію газу.</p>
      <p>Ця технологія дозволяє налагодити безперервне виробництво, тож вона дешевша.</p>
      <figure>
        <img src="https://eimg.pravda.com/images/doc/d/f/df954dd-carbominer-rose2.jpg"/>
        <figcaption>Микола Осейко під час презентації проекту на національному етапі конкурсу ClimateLaunchpad, з "героїнею" проекту – тепличною квіткою. Партнери Carbominer вирішили спершу використовувати своєї установки для постачання газу теплицям, які потребують додавання СО2 для пришвидшення росту рослин.<br/>shotam.info/Юлія Кочетова-Набожняк</figcaption>
      </figure>
      <h3>Як вдосконалювали технологію</h3>
      <p>У Carbominer вирішили покращити останню технологію.</p>
      <p>По-перше, у промисловості для вловлювання СО2 зазвичай використовують триетаноламін. Хоча ця речовина формально не отруйна, однак вона легко вступає в хімічні реакції, утворюючи різноманітну та високоякісну отруту. Тому Carbominer як абсорбент використовує іншу, цілком безпечну речовину.</p>
      <p>По-друге, засновникам вдалося збільшити площу контакту рідини з газом. Чим менші краплі адсорбенту, тим більша їх кількість і тим більшою буде загальна площа поглинання СО2. Стартапери навчилися контролювати розмір мікронних крапель, щоб поглинання відбувалося найбільш ефективним чином.</p>
      <p>По-третє, завдяки зменшенню турбулентності в горловині скрубера вдалося вирішити проблему високого гідравлічного опору абсорберу. Це дозволило мінімізувати витрати енергії на закачування повітря.</p>
      <p>"Для отримання кубометра вуглекислого газу через систему потрібно пропускати мінімум 2 500 кубометрів повітря. Це погане співвідношення. Якщо установка не буде ідеальною, то на роботу вентиляторів доведеться витратити надто багато енергії. Ми були змушені винайти скрубер нового типу", — пояснює Микола.</p>
      <h3>У чому унікальність</h3>
      <p>Головною відмінністю технології Carbominer є її модульність.</p>
      <p>"Нашу установку потужністю 500 тонн СO2 на рік буде зроблено у форм-факторі звичайного контейнера, тож її буде легко доставити до клієнта.</p>
      <p>Це скорочує витрати, адже нам не потрібно думати про те, як перетворити газ на рідину, потім транспортувати рідкий СО2 до клієнта, а йому ще й витрачатися на зберігання. Ми привозимо клієнту установку, встановлюємо поряд з теплицею і починаємо виробляти СО2 на місці з лічильником", — каже винахідник.</p>
      <figure>
        <img src="https://eimg.pravda.com/images/doc/5/d/5da75ee-carbominer-2.jpg"/>
        <figcaption>Невдовзі стартапери планують залучити перші інвестиції. Кошти витратять на виготовлення промислового модуля.<br/>carbominer.com</figcaption>
      </figure>
      <h3>Де застосовується</h3>
      <p>Партнери Carbominer вирішили спершу використовувати своєї установки для постачання газу теплицям, які потребують додавання СО2 для пришвидшення росту рослин. Завдяки фотосинтезу вуглекислий газ засвоюється у біомасу.</p>
      <p>Крім теплиць, каже Микола, є з десяток напрямків, де СО2 використовується як сировина: при зварюванні, видобуванні сланцевої нафти та газу, виробництві газованих напоїв та устаткування для гасіння пожеж. Світовий ринок продажу вуглекислого газу у 2019 році становить близько 7 млрд дол.</p>
      <p>"На програмі акселерації у Фінляндії нам підказали несподіваний напрямок використання нашої технології. Країни ЄС швидко розвивають відновлювальну енергетику і зіткнулися з мережевими дисбалансами при виробництві електрики.</p>
      <p>Вітер і сонце дають енергію не завжди тоді, коли вона потрібна споживачам. У таких випадках надлишки енергії можна направляти на наші установки, щоб вони виробляли корисний продукт з певною ринковою ціною", — пояснює Микола.</p>
      <h3>На якому етапі проект</h3>
      <p>Сarbominer вже має робочий прототип. Він лабораторний і невеличкий, його можна розмістити на столі. Головна його цінність в тому, що технологія працює.</p>
      <p>"Ми розробляємо наступний, більший прототип. Плануємо виготовити його до кінця 2019 року. Тоді зможемо показати інвесторам не лише принцип, а й економіку процесу", — стверджує засновник Carbominer.</p>
      <p>Невдовзі стартапери планують залучити перші інвестиції. Кошти витратять на виготовлення промислового модуля. Навесні 2020 року його планують випробувати на тепличному комплексі, де вирощують квіти. "Десь у квітні встановимо у клієнта перший промисловий модуль", — прогнозує Осейко.</p>
      <h3>Про компанію</h3>
      <p>Carbominer перебуває на етапі вибору місця реєстрації. Засновники зважують всі аспекти роботи компанії в Україні і за кордоном. Головний ринок Carbominer — країни ЄС, які мають понад 210 тис га або 40% тепличних площ світу.</p>
      <p>Від реєстрації компанії в Україні партнерів також утримує те, що в українську компанію складно залучити інвесторів через брак надійних механізмів захисту інвестицій.</p>
      <p>"Ми на роздоріжжі. Якщо влада доведе, що вона зацікавлена в розвитку інноваційного бізнесу, ми зареєструємо компанію і будемо платити податки в Україні. Якщо ні — зареєструємося в Естонії, Польщі або Канаді, де працюють потужні програми підтримки стартапів", — каже засновник Carbominer.</p>
    </article>
  </body>
</html>