<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596730/xili-amerikanos-synelifthi-dioti-travmatise-diadiloti-me-pistoli"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T08:24:00+00:00"/>
    <meta property="og:title" content="Χιλή: Αμερικανός συνελήφθη διότι τραυμάτισε διαδηλωτή με πιστόλι"/>
    <meta property="og:description" content="Η αστυνομία της Χιλής συνέλαβε χθες, Κυριακή, έναν Αμερικανό πολίτη, ο οποίος τραυμάτισε με πυροβόλο όπλο διαδηλωτή σε πορεία διαμαρτυρίας στο δημοφιλές..."/>
  </head>
  <body>
    <article>
      <h1>Χιλή: Αμερικανός συνελήφθη διότι τραυμάτισε διαδηλωτή με πιστόλι</h1>
      <address><time datetime="2019-11-11T08:24:00+00:00">11 Nov 2019, 08:24</time> by <a rel="author">SigmaLive</a></address>
      <p>Η αστυνομία της Χιλής συνέλαβε χθες, Κυριακή, έναν Αμερικανό πολίτη, ο οποίος τραυμάτισε με πυροβόλο όπλο διαδηλωτή σε πορεία διαμαρτυρίας στο δημοφιλές θέρετρο Ρενιάκα, κοντά στη Βαλπαραΐσο, ενώ η χώρα εισέρχεται στην τέταρτη εβδομάδα του ξεσπάσματος της κοινωνικής οργής άνευ προηγουμένου μετά το τέλος της στρατιωτικής δικτατορίας.</p>
      <p>Ο φερόμενος ως δράστης, Τζον Κόβιν, κατέβηκε από το τζιπ του και πυροβόλησε τρεις φορές εναντίον διαδηλωτή στην τουριστική πόλη, δυτικά της πρωτεύουσας.</p>
      <p>Ο άνδρας κατόπιν διέφυγε, αλλά η αστυνομία τον εντόπισε με τη βοήθεια διαδηλωτών, που σημείωσαν τον αριθμό της πινακίδας κυκλοφορίας του αυτοκινήτου του. Ο Αμερικανός συνελήφθη στο σπίτι του. Ο τραυματίας διακομίστηκε σε νοσοκομείο.</p>
      <p>Ο άνθρωπος που πυροβόλησε «παραδόθηκε στην αστυνομία», κρατείται και θα τεθεί «στη διάθεση της δικαιοσύνης», διαβεβαίωσε ο κυβερνήτης της Βαλπαραΐσο, Χόρχε Μαρτίνες.</p>
      <p>Ο συλληφθείς εξήγησε την πράξη του λέγοντας ότι δέχθηκε επίθεση από το πλήθος εν μέσω της διαδήλωσης κι έβγαλε όπλο για να αμυνθεί.</p>
      <p>Σύμφωνα με ορισμένα δημοσιεύματα σε ΜΜΕ της Χιλής, ο Κόβιν είναι οπαδός της θεωρίας περί «ανωτερότητας» της λευκής φυλής εγκατεστημένος στη λατινοαμερικάνικη χώρα.</p>
      <p>Στη Χιλή η οπλοφορία απαγορεύεται στους πολίτες. Μόνο στελέχη της αστυνομίας και του στρατού μπορούν να οπλοφορούν.</p>
      <p>Ο άνδρας φόραγε κίτρινο γιλέκο πάνω από τα ρούχα. Μερικές ημέρες νωρίτερα, κάτοικοι στη Ρενιάκα, με παρόμοια κίτρινα γιλέκα, σχημάτισαν αλυσίδα ασφαλείας για να εμποδίσουν διαδήλωση.</p>
      <p>Η χθεσινή συγκέντρωση σημαδεύτηκε από επεισόδια, καθώς διαδηλωτές έστησαν οδοφράγματα κι έβαλαν φωτιά σε καταστήματα. Η αστυνομία χρησιμοποίησε εκτοξευτήρες νερού υπό πίεση για να απωθήσει το πλήθος.</p>
      <p>Στις διαδηλώσεις που ξέσπασαν στη Χιλή από τη 18η Οκτωβρίου, με αφορμή την αύξηση του εισιτηρίου του μετρό της πρωτεύουσας – που ακυρώθηκε πολύ σύντομα, αλλά αφού ήδη οι κινητοποιήσεις είχαν πάρει τεράστιες διαστάσεις – σκοτώθηκαν τουλάχιστον 20 άνθρωποι και έχουν τραυματιστεί άλλοι 2.000 και πλέον.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>