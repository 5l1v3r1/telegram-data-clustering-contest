<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/nacbank-nbu-zminiv-pravila-ocinki-rizikiv-cinnih-paperiv-novini-ukrajini-50052750.html"/>
    <meta property="og:site_name" content="НВ"/>
    <meta property="article:published_time" content="2019-11-11T08:55:00+00:00"/>
    <meta property="og:title" content="НБУ змінив підхід до оцінки кредитного ризику цінних паперів"/>
    <meta property="og:description" content="Нульовий кредитний ризик буде визначений лише для державних облігацій у гривні."/>
  </head>
  <body>
    <article>
      <h1>НБУ змінив підхід до оцінки кредитного ризику цінних паперів</h1>
      <h2>Нульовий кредитний ризик буде визначений лише для державних облігацій у гривні.</h2>
      <address>
        <time datetime="2019-11-11T08:55:00+00:00">11 Nov 2019, 08:55</time>
      </address>
      <p><a href="https://nv.ua/ukr/tags/nbu.html">Національний банк України</a> запровадив єдиний підхід до оцінки кредитного ризику <a href="https://nv.ua/ukr/tags/tsennye-bumahi.html">цінних паперів</a>, зокрема українських державних облігацій, повідомив регулятор.</p>
      <p>Новий підхід ґрунтується на кредитних рейтингах емітента/країни місцезнаходження емітента/цінних паперів, визначених міжнародними рейтинговими агентствами Standard &amp; Poor’s, Fitch Ratings та Moody’s Investors Service. У НБУ підкреслили, що такі зміни зумовлені необхідністю імплементації вимог європейського законодавства.</p>
      <p>«За цим підходом кредитний ризик українських державних облігацій в іноземній валюті буде оцінюватись за загальними підходами, тобто з урахуванням рейтингу України. Досі усі цінні папери уряду України незалежно від виду валюти враховувалися з нульовим ризиком. Тепер нульовий ризик буде визначений лише для державних облігацій у гривні, що відповідає загально прийнятим міжнародним стандартам», — повідомили у НБУ.</p>
      <p>Регулятор додав, що як свідчить міжнародний досвід, кредитний ризик, пов’язаний із запозиченнями урядів в іноземній валюті, є вищим, якщо порівнювати із запозиченнями в національній валюті.</p>
      <p>«Потенційні збитки за цінними паперами будуть оцінюватися через визначення їхнього кредитного ризику та покриватись капіталом через застосування відповідних коефіцієнтів ризикозваження під час розрахунку нормативів достатності капіталу. Значення цих коефіцієнтів залежатиме від рейтингів емітента/країни місцезнаходження емітента/цінних паперів та визначатиметься в діапазоні від 0% до 100%», — сказано у повідомленні НБУ.</p>
      <p>З метою поступової адаптації банківської системи до зміни підходів передбачено поетапне упродовж наступного року запровадження коефіцієнтів ризикозваження до українських державних облігацій в іноземній валюті.</p>
      <p>Раніше повідомлялося, що <a href="https://nv.ua/ukr/biz/finance/nbu-nacbank-zminiv-tarifi-na-vidachu-gotivki-novini-ukrajini-50050609.html">НБУ змінив тарифи на видачу готівки банкам</a>.</p>
    </article>
  </body>
</html>