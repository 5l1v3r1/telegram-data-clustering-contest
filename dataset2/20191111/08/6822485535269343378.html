<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T08:16:00+00:00"/>
    <meta property="og:title" content="میرسلیم: اصولگرایان نگرانی بابت انتخابات ندارند"/>
    <meta property="og:description" content="سیدمصطفی میرسلیم در گفت و گو با ایسنا در ارزیابی از روند فعالیت انتخاباتی اصولگرایان اظهار کرد: در حال حاضر اصولگرایان در تلاش هستند تا ضعفی که در قانون انتخابات وجود دارد را با همگرایی خود جبران کنند و در این راه قدم‌های مثبتی برداشته‌اند."/>
  </head>
  <body>
    <article>
      <h1>میرسلیم: اصولگرایان نگرانی بابت انتخابات ندارند</h1>
      <address>
        <time datetime="2019-11-11T08:16:00+00:00">11 Nov 2019, 08:16</time>
      </address>
      <p>رئیس شورای مرکزی حزب موتلفه اسلامی گفت: با توجه به ماجراهایی که در دو سال گذشته در قم رخ داده است، اگر لاریجانی قصد شرکت در انتخابات مجلس داشته باشد، مناسب‌تر است از حوزه دیگری نامزد شود.</p>
      <p>سیدمصطفی میرسلیم در گفت و گو با ایسنا در ارزیابی از روند فعالیت انتخاباتی اصولگرایان اظهار کرد: در حال حاضر اصولگرایان در تلاش هستند تا ضعفی که در قانون انتخابات وجود دارد را با همگرایی خود جبران کنند و در این راه قدم‌های مثبتی برداشته‌اند.</p>
      <p>وی درباره انتشار لیست انتخاباتی قم و حذف نام لاریجانی از این لیست تصریح کرد: با توجه به ماجراهایی که در دو سال گذشته در قم رخ داده است ، اگر آقای لاریجانی قصد شرکت در انتخابات مجلس داشته باشد، مناسب‌تر است از حوزه دیگری نامزد شود.البته فهرست‌هایی که این روزها منتشر می شود، رسمیت ندارد و فقط نشان دهند برخی تمایلات سیاسی است.</p>
      <p>این فعال سیاسی درباره مهم‌ترین نگرانی و دغدغه جریان اصولگرایی برای خاطرنشان کرد: جریان اصولگرا نگرانی برای اصل انتخابات ندارد.خیلی بهتر بود وزارت کشور در سه سال گذشته اهتمام می ورزید و قانون جامع را با استفاده از سیاست‌های کلی ابلاغی به صورت لایحه تدوین و تقدیم مجلس می کرد تا ضعف‌های عمده ای که در قانون وجود دارد و اگر نگرانی باشد به آنها بر می گردد، رفع می شد.اما دغدغه این جریان ضایع شدن فرصت‌های ارزشمندی است که در بیش از شش سال گذشته از دست رفته است و دولت و مجلس هر دو باید مسئولیت آن را بپذیرند و فرافکنی نکنند.</p>
      <p>میرسلیم همچنین درباره احتمال تهدید بودن جریان منتسب به احمدی‌نژاد برای اصولگرایان خاطرنشان کرد: هر جریانی که اصولگرا باشد و به محور ائتلاف بپیوندد به پیروزی قاطع کمک خواهد کرد و اگر به رقابت با اصولگرایی دست زند، خود را منزوی می کند.</p>
      <p>وی در پاسخ به این پرسش که آیا زمینه برای رای آوری و پیروزی اصولگرایان در انتخابات فراهم است، گفت: اگر آینده کشور در مدّ نظر باشد و ائتلاف به شکل مناسبی قوام بگیرد، با وجود سمپاشی جریان‌های رقیب اصولگرایی و روش‌هایی که برای تضعیف روحیه مردم بکارگرفته اند و نیز یأس آفرینی، ان شاءالله پیروزی مردم و اصولگرایان که خواهان متحول کردن وضع ناهنجار کنونی است، قطعی خواهد بود.</p>
    </article>
  </body>
</html>