<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/to-skliro-poker-toy-erntogan-stis-ipa-stis-13-noemvrioy-oi-antifatikes-scheseis-me-ton-tramp-kai-oi-kinitopoiiseis-toy-amerikanikoy-politikoy-kosmoy-enantion-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-11T08:45:30+00:00"/>
    <meta property="og:title" content="Το σκληρό πόκερ του Ερντογάν στις ΗΠΑ, στις 13 Νοεμβρίου – Οι αντιφατικές σχέσεις με τον Τραμπ και οι κινητοποιήσεις του Αμερικανικού πολιτικού κόσμου εναντίον του!"/>
    <meta property="og:description" content="Ο πρόεδρος της Τουρκίας Ρετζέπ Ταγίπ Ερντογάν θα μεταβεί αυτή την εβδομάδα στις Ηνωμένες Πολιτείες για να συναντηθεί με τον Αμερικανό ομόλογό του, τον Ντόναλντ Τραμπ, με τον οποίο είχε συνομιλήσει τηλεφωνικά, όπως ανακοίνωσε η"/>
  </head>
  <body>
    <article>
      <h1>Το σκληρό πόκερ του Ερντογάν στις ΗΠΑ, στις 13 Νοεμβρίου – Οι αντιφατικές σχέσεις με τον Τραμπ και οι κινητοποιήσεις του Αμερικανικού πολιτικού κόσμου εναντίον του!</h1>
      <address>
        <time datetime="2019-11-11T08:45:30+00:00">11 Nov 2019, 08:45</time>
      </address>
      <p>Ο πρόεδρος της Τουρκίας Ρετζέπ Ταγίπ Ερντογάν θα μεταβεί αυτή την εβδομάδα στις Ηνωμένες Πολιτείες για να συναντηθεί με τον Αμερικανό ομόλογό του, τον Ντόναλντ Τραμπ, με τον οποίο είχε συνομιλήσει τηλεφωνικά, όπως ανακοίνωσε η τουρκική προεδρία.</p>
      <p>Εν μέσω του τεταμένου κλίματος στις σχέσεις των δύο χωρών, Τραμπ και Ερντογάν “θα συναντηθούν στην Ουάσινγκτον την Τετάρτη, 13 Νοεμβρίου, κατόπιν πρόσκλησης του προέδρου Τραμπ”, ανέφερε η Άγκυρα. Σύμφωνα με το πρακτορείο Anadolu, στην τηλεφωνική επικοινωνία τους συζήτησαν επίσης “διμερή θέματα και τις περιφερειακές εξελίξεις”.</p>
      <p>Την μετάβαση του Τούρκου προέδρου στην Ουάσινγκτον επιβεβαίωσε αμέσως μετά και ο Αμερικανός πρόεδρος Τραμπ.</p>
      <p>Ο Ερντογάν είχε απειλήσει ότι θα ακύρωνε το ταξίδι αυτό λόγω της έντασης στις σχέσεις της Άγκυρας με την Ουάσινγκτον, με αφορμή την κατάσταση στη Συρία και την αναγνώριση της γενοκτονίας των Αρμενίων από τη Βουλή των Αντιπροσώπων.</p>
      <p><b>Η τουρκική ασφάλεια ανησυχεί τις μυστικές υπηρεσίες των ΗΠΑ</b><br/>Με αφορμή το περιστατικό που συνέβη, το 2017, μπροστά στην τουρκική πρεσβεία στην Ουάσινγκτον κατά την προηγούμενη επίσκεψη του Ρετζέπ Ταγίπ Ερντογάν στις ΗΠΑ, οι Αμερικανικές Μυστικές Υπηρεσίες ανησυχούν για το επικείμενο ταξίδι του Τούρκου Προέδρου, σύμφωνα με δημοσίευμα της «Hill».</p>
      <p>Συγκεκριμένα, τότε, σ’ ένα βίντεο φαίνονται διαδηλωτές υπέρ και κατά του Τούρκου Προέδρου και, σύμφωνα με το ABC, ενεπλάκησαν και μέλη της τουρκικής ασφαλείας. Εν τέλει, η αστυνομία της Ουάσινγκτον αποσόβησε τα χειρότερα.</p>
      <p>Το τουρκικό ειδησεογραφικό πρακτορείο Anadolu ανέφερε ότι «η προεδρική ασφάλεια και η τουρκική αστυνομία» ενεπλάκησαν στο επεισόδιο, αλλά η τουρκική πρεσβεία αρνήθηκε να σχολιάσει το παραμικρό και αρκέστηκε στο να δηλώσει πως το γεγονός σημειώθηκε επειδή «προκλήθηκαν» οι Αμερικανότουρκοι πολίτες που ήθελαν να χαιρετήσουν τον Ρετζέπ Ταγίπ Ερντογάν.</p>
      <p>Πάντως, δεν είναι το μοναδικό επεισόδιο που έχει καταγραφεί, καθώς ένας πράκτορας των αμερικανικών μυστικών υπηρεσιών δήλωσε: «Παρατήρησα ότι το προσωπικό ασφαλείας της Τουρκίας (6 γυναίκες και 6 άνδρες) κατέβηκε από το βαν στο οποίο επέβαινε και κατευθύνθηκε γρήγορα προς μία μοναχική διαδηλώτρια. Η γυναίκα, τελικά, κατάφερε να ξεφύγει».</p>
      <p>Αυτό, σύμφωνα με το μέλος των αμερικανικών μυστικών υπηρεσιών έγινε κατά τη διαδρομή του Μεβλούτ Τσαβούσογλου στην τουρκική πρεσβεία, η οποία αναγκάστηκε να διαπραγματευτεί την απελευθέρωση δύο ανθρώπων της τουρκικής ασφαλείας, μιας και συνελήφθησαν μετά τα όσα έγιναν το 2017.</p>
      <p>Η Μυστική Υπηρεσία εντόπισε «πάνω από δώδεκα» αξιωματούχους ασφαλείας της Τουρκίας υπεύθυνους για την «υποκίνηση βίας» στο αμερικανικό έδαφος, παρόλο που οι κατηγορίες εναντίον των περισσότερων αποσύρθηκαν, σύμφωνα με τη «Hill».</p>
      <p>Πάντως, η τουρκική ασφάλεια καταλόγισε την ευθύνη για τις επικρίσεις στις Αμερικανικές Μυστικές Υπηρεσίες.</p>
      <p>Από την πλευρά του, ο Μεβλούτ Τσαβούσογλου είπε πως ό,τι έγινε «δεν ήταν καλό» και συμπλήρωσε ότι Τούρκοι αξιωματούχοι τού είπαν πως οι πράκτορες της [διπλωματικής ασφάλειας] ήταν η κύρια αιτία του συμβάντος».</p>
      <p>Πηγή: ΑΠΕ-ΜΠΕ</p>
    </article>
  </body>
</html>