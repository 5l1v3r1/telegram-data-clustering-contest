<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/dermatite-nuove-terapie-e-approccio-multidisciplinare.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T08:49:30+00:00"/>
    <meta property="og:title" content="Dermatite: nuove terapie e approccio multidisciplinare"/>
    <meta property="og:description" content="I lavori del focus che si è tenuto al Policlinico"/>
  </head>
  <body>
    <article>
      <h1>Dermatite: nuove terapie e approccio multidisciplinare</h1>
      <address><time datetime="2019-11-11T08:49:30+00:00">11 Nov 2019, 08:49</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>I lavori del focus che si è tenuto al Policlinico</i>
      </p>
      <p><b>Costi farmaceutici elevati </b>e, talvolta, sottovalutati, necessità di selezionare l’appropriatezza prescrittiva dei farmaci innovativi, oltre al costo vivo di prodotti dermo-cosmetici idonei ed a quello dei ticket delle visite mediche e dei ricoveri, giorni di assenza dal lavoro o dalla scuola.</p>
      <h3>Qualità della vita</h3>
      <p>Sono alcune delle severe implicazioni che minano la qualità di vita dei pazienti con Dermatite Atopica (DA), piccoli o adulti, e tra i punti prioritari di cui si è discusso durante il focus formativo presso il Centro Congressi del Policlinico e organizzato dall’UOC di Dermatologia diretta dalla prof.ssa <b>Serafinella Patrizia Cannavò</b>, direttore della Scuola di Specializzazione di Dermatologia e Venereologia dell’Università di Messina, anche responsabile scientifico dell’evento. </p>
      <h3>35 mila pazienti</h3>
      <p><b>Cannavo’</b> afferma: “In passato la Dermatite Atopica è stata considerata essenzialmente una patologia pediatrica, ma oggi sappiamo che in Italia coinvolge trentacinquemila adulti, di cui ottomila in modo grave. Un punto fondamentale, perciò è sensibilizzare i medici di famiglia ed i pediatri perché sono loro il primo interfaccia di questi pazienti”.</p>
      <p>In apertura dei lavori, sono intervenuti, tra gli altri, il dr. <b>Giacomo Caudo</b>, presidente dell’Ordine dei Medici e Odontoiatri di Messina, che ha sottolineato “l’importanza della formazione continua in ambito sanitario” ed il prof. <b>Giovanni Tuccari</b>, prorettore per l’area medico-sanitaria dell’Università di Messina, che ha rappresentato “l’importante ruolo e la fattiva attività della struttura dermatologica nell’ambito del territorio peloritano”.</p>
      <h3>Le nuove terapie</h3>
      <p>Tra le novità riguardanti la Dermatite atopica emerse durante i lavori, l’attenzione si è concentrata sulla sua etio-patogenesi, sugli eterogenei quadri clinici con cui può rendersi manifesta e sulle articolate strategie terapeutiche oggi disponibili. Le terapie si avvalgono, innanzitutto, di presidi igienico-cosmetici, rivolti al ripristino dell’integrità della barriera cutanea, oltre che di farmaci topici con funzione essenzialmente antinfiammatoria, quali sterodi e inibitori della calcineurina. Per i primi, durante il Corso, è stata sottolineata l’importanza di indicazioni su tempi e dosi di applicazione, mentre circa i secondi si è evidenziata l’efficacia, soprattutto, in aree cutanee delicate come il viso.</p>
      <h3>Le terapie tradizionali</h3>
      <p>Al centro dei setting anche le terapie sistemiche tradizionali (essenzialmente steroidi e ciclosporina), di prima scelta, per il trattamento delle forme moderate-gravi e la moderna fototerapia  con UVB a banda stretta, che ha ormai soppiantato la PUVA terapia, e che viene proposta nelle fasi di remissione o come “steroid-sparing”.</p>
      <p>“Nei casi particolarmente gravi e resistenti alle terapie tradizionali – aggiunge <b>Cannavo’</b> – o anche dove queste siano controindicate, è possibile, inoltre, ricorrere alle nuove terapie target, che agiscono nel cuore del meccanismo immunologico della malattia.</p>
      <p>“La dermatite atopica – continua <b>Cannavò</b> – non è solo un problema dermatologico, perché il paziente può manifestare anche segni e sintomi meritevoli di una presa in carico specialistica per il distretto respiratorio o oculare”.</p>
      <h3>Approccio multidisciplinare</h3>
      <p>“Disturbi dello spettro autistico – conclude il prof. <b>Sebastiano Gangemi</b>, direttore dell’UOC di Allergologia e Immunologia Clinica del “G. Martino” – si sono aggiunti alle già riconosciute associazioni neurocognitive della Dermatite Atopica, come disturbi del sonno, ansia e deficit dell’attenzione”. Dall’evento è emersa complessivamente l’importanza di u<b>n approccio multidisciplinare</b> circa il percorso diagnostico- terapico della DA, in quanto patologia ancora devastante per le gravi implicazioni sulla qualità della vita, oltre all’importanza del ruolo del medico specialista dermatologo ed alla necessità di scoraggiare il paziente a procedere ad automedicazioni, per avviarlo, invece, ad un iter di cura che tenga conto della Persona nella sua totalità, al fine di individuare i trattamenti più adeguati per il suo particolare quadro clinico.</p>
    </article>
  </body>
</html>