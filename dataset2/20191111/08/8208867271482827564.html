<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/11/news/comunali_lamezia_terme-240828199/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T08:56:00+00:00"/>
    <meta property="og:title" content="Elezioni Comunali a Lamezia Terme, è ballottaggio per la poltrona di sindaco"/>
    <meta property="og:description" content="Primo turno nel comune sciolto per mafia. Il 24 novembre derby fra due candidati della stessa area politica: l'ex primo cittadino Paolo Mascaro (40%) e"/>
  </head>
  <body>
    <article>
      <h1>Elezioni Comunali a Lamezia Terme, è ballottaggio per la poltrona di sindaco</h1>
      <h2>Primo turno nel comune sciolto per mafia. Il 24 novembre derby fra due candidati della stessa area politica: l'ex primo cittadino Paolo Mascaro (40%) e Ruggero Pegna (27%), sostenuto da Forza Italia, Fratelli d'Italia e Udc, ma sconfessato dalla Lega. Si è votato anche in altri piccoli centri</h2>
      <address><time datetime="2019-11-11T08:56:00+00:00">11 Nov 2019, 08:56</time> by <a rel="author">ALESSIA CANDITO</a></address>
      <p>Bassa affluenza e vecchie facce, spesso espressione di quelle amministrazioni che il Viminale ha "chiuso" per mafia. Nella maggior parte dei sette Comuni chiamati al voto, tutti reduci dal commissariamento per infiltrazioni mafiose, i calabresi hanno risposto in modo assai svogliato all'appuntamento con le urne. A <b>Brancaleone</b>, piccolo centro del reggino, i voti non sono stati neanche sufficienti per raggiungere il quorum del 50% necessario per eleggere l'unico candidato.<br/><br/>Anche a Lamezia Terme, il Comune più grande fra quelli chiamati al voto, sono stati in pochi a recarsi ai seggi. Dopo lo scioglimento per infiltrazioni mafiose e due anni di commissariamento, quasi la metà dei lametini ha snobbato le urne. Chi ha votato, lo ha fatto a destra e il ballottaggio del prossimo 24 novembre sarà un derby fra due candidati della stessa area politica. A sfidarsi saranno Paolo Mascaro (40%), sindaco della città quando il Comune è stato sciolto per mafia, e il promoter Ruggero Pegna (27%), sostenuto da Forza Italia, Fratelli d'Italia e Udc, ma sconfessato dalla Lega, che non gli ha perdonato qualche vecchio post contro Salvini. Alle loro spalle, il Pd di Eugenio Guarascio si ferma al 18,85%, seguito da Rosario Piccioni, candidato delle formazioni di sinistra (8%) e Massimo Cristiano, alle ultime politiche candidato con Casapound (5%). Brutto tonfo per i pentastellati che non vanno oltre il 4,81%.<br/><br/>Si va al ballottaggio anche ad<b> Isola Capo Rizzuto</b>, dove a sfidarsi saranno Maria Grazia Vittimberga e Maurizio Piscitelli, storico esponente del centrodestra, ex consigliere di maggioranza. A <b>Cassano allo Jonio</b>, nel cosentino, Gianni Papasso, sindaco dell'amministrazione sciolta per mafia, torna ad infilarsi la fascia tricolore. <b>Marina di Gioiosa</b> sceglie come sindaco l'avvocato Geppo Femia, a capo della lista "Mdgj 2025", una data che corrisponde alla fine naturale del mandato ed è auspicio e voluta provocazione in un Comune che viene da due scioglimenti per mafia. "La criminalità - aveva detto Femia alla stampa locale nel presentare la propria candidatura - non si combatte con la repressione. Ci faremo promotori di una proposta per abrogare la legge che disciplina lo scioglimento dei comuni per infiltrazioni mafiose".<br/><br/>Ci sono due nuovi sindaci anche nel catanzarese. A <b>Petronà </b>si afferma l'ex sindaco Vincenzo Bianco, mentre a <b>Cropani </b>vince per una manciata di voti Raffaele Mercurio.</p>
    </article>
  </body>
</html>