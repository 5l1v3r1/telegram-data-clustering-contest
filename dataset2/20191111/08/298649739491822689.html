<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/11/hong-kong-altra-giornata-di-caos-poliziotto-spara-a-manifestante-top10_20191111_090744/"/>
    <meta property="og:site_name" content="Askanews"/>
    <meta property="article:published_time" content="2019-11-11T08:07:44+00:00"/>
    <meta property="og:title" content="Hong Kong, altra giornata di caos: poliziotto spara a manifestante"/>
    <meta property="og:description" content="Roma, 11 nov. (askanews) – Un poliziotto ha sparato a un manifestante a Hong Kong, in un’altra giornata caratterizzata da violenti disordini. Le immagini pubblicate su Facebook hanno mostrato un agente estrarre la pistola di ordinanza prima di affrontare un uomo a un posto di blocco stradale. Quando un altro uomo con il volto coperto […]"/>
  </head>
  <body>
    <article>
      <h1>Hong Kong, altra giornata di caos: poliziotto spara a manifestante</h1>
      <h2>È ricoverato in ospedale in gravi condizioni</h2>
      <address>
        <time datetime="2019-11-11T08:07:44+00:00">11 Nov 2019, 08:07</time>
      </address>
      <figure>
        <img src="http://www.askanews.it/wp-content/uploads/2019/11/20191111_090736_00E40E0A.jpg"/>
      </figure>
      <p>Roma, 11 nov. (askanews) – Un poliziotto ha sparato a un manifestante a Hong Kong, in un’altra giornata caratterizzata da violenti disordini. Le immagini pubblicate su Facebook hanno mostrato un agente estrarre la pistola di ordinanza prima di affrontare un uomo a un posto di blocco stradale.</p>
      <p>Quando un altro uomo con il volto coperto da una maschera gli si è avvicinato, il poliziotto ha fatto fuoco contro di lui, colpendolo sul torso. Mentre la rissa proseguiva, l’agente ha sparato altri due colpi: dalle immagini non è chiaro se abbiano colpito qualcuno.</p>
      <p>Ci sono stati altri scontri e tafferugli con la polizia, che ha sparato gas lacrimogeni e proiettili di gomma in altre zone di Hong Kong. Le sparatorie sono avvenute mentre i manifestanti hanno tentato di bloccare un incrocio a Sai Wan Ho, nel nordest dell’isola. La polizia ha confermato che un ufficiale “ha scaricato la sua arma di servizio” e che “un uomo è stato colpito”.</p>
      <p>Il filmato ha mostrato il manifestante sdraiato a terra con gli occhi sbarrati e chiazze di sangue intorno a lui. È stato portato in ospedale per sottoporsi a un intervento chirurgico ed è in condizioni critiche, ha detto un portavoce ospedaliero alla Bbc.</p>
      <p>È la terza volta che un agente di polizia spara a qualcuno con colpi di pistola da quando sono iniziate le proteste di Hong Kong a giugno. Il primo incidente avvenne durante le proteste del 1 ottobre, quando la Cina celebrava 70 anni di dominio comunista.</p>
      <p>Fco/Int11</p>
    </article>
  </body>
</html>