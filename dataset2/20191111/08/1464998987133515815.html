<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/heavy-thunder-lighting-one-died"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-11T08:08:00+00:00"/>
    <meta property="og:title" content="കനത്ത ഇടിമിന്നൽ; ഒരു മരണം, നിരവധിപേർക്ക് പരിക്ക്"/>
    <meta property="og:description" content="കൊച്ചി: ഞായറാഴ്ചയുണ്ടായ കനത്ത ഇടിമിന്നലേറ്റ് ഒരു മരണം. നിരവധി പേര്‍ക്ക് പരിക്ക്. പിറവത്തിനടുത്ത് കക്കാട് നെടുമലയില്‍ പരിയാരുമറ്റത്തില്‍ ദിനേശിന്റെ ഭാര്യ ശ്രീകല (39) ആണ് മരിച്ചത്. കണ്ണൂര്‍ സെന്‍ട്രല്‍ ജയിലിലെ രണ്ട് പേർക്കും പാലക്കാട്..."/>
  </head>
  <body>
    <article>
      <h1>കനത്ത ഇടിമിന്നൽ; ഒരു മരണം, നിരവധിപേർക്ക് പരിക്ക്</h1>
      <address><time datetime="2019-11-11T08:08:00+00:00">11 Nov 2019, 08:08</time> by <a rel="author" href="http://anweshanam.com/author/Muhammed" target="_blank">Muhammed Salavudheen</a></address>
      <p>കൊച്ചി: ഞായറാഴ്ചയുണ്ടായ കനത്ത ഇടിമിന്നലേറ്റ് ഒരു മരണം. നിരവധി പേര്‍ക്ക് പരിക്ക്. പിറവത്തിനടുത്ത് കക്കാട് നെടുമലയില്‍ പരിയാരുമറ്റത്തില്‍ ദിനേശിന്റെ ഭാര്യ ശ്രീകല (39) ആണ് മരിച്ചത്. കണ്ണൂര്‍ സെന്‍ട്രല്‍ ജയിലിലെ രണ്ട് പേർക്കും പാലക്കാട് നാല് സ്ത്രീകള്‍ക്കും മിന്നലേറ്റ്  പരിക്കേറ്റു.</p>
      <p>ഞായറാഴ്ച വൈകുന്നേരം മൂന്നരയോടെ വീടിനടുത്തുള്ള പുരയിടത്തില്‍ ആടിനെ അഴിക്കാന്‍ പോയ ശ്രീകല മിന്നലേറ്റ് കുഴഞ്ഞു വീഴുകയായിരുന്നു. പശുവിനെ അഴിക്കാനെത്തിയ സമീപവാസിയായ സ്ത്രീയാണ് ശ്രീകല വീണു കിടക്കുന്നത് കണ്ടത്. ഉടനെ തന്നെ വീട്ടുകാരെയും അയല്‍ക്കാരെയും വിളിച്ചു കൂട്ടി ആശുപത്രിയിലെത്തിച്ചെങ്കിലും രക്ഷിക്കാനായില്ല.</p>
      <p>കണ്ണൂര്‍ സെന്‍ട്രല്‍ ജയിലില്‍ മിന്നലേറ്റ് മണിബാലന്‍, റിയാസ് എന്നീ തടവുകാര്‍ക്കാണ് പരിക്കേറ്റത്. ഇരുവരെയും പരിയാരം ഗവ. മെഡിക്കല്‍ കൊളജ് ആശുപത്രിയില്‍ പ്രവേശിപ്പിച്ചു.</p>
      <p>പാലക്കാട് പത്തിരിപ്പാലയില്‍ പനംതൊടി സ്വദേശികളായ സുമതി (36), റീജ (32), സത്യകല (39), പ്രമീള (36) എന്നിവര്‍ക്കാണ് പരിക്കേറ്റത്. വയലില്‍ ജോലിക്കിടെയാണ് ഇവർക്ക് ഇടിമിന്നലേറ്റത്.</p>
    </article>
  </body>
</html>