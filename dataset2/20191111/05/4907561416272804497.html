<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/hakan-celik/turkiyede-uretilen-c-hr-yenilendi-2218201"/>
    <meta property="og:site_name" content="Posta"/>
    <meta property="article:published_time" content="2019-11-11T05:00:22+00:00"/>
    <meta property="og:title" content="Türkiye’de üretilen C-HR yenilendi"/>
    <meta property="og:description" content="Türkiye’de üretilen Toyota C-HR yenilendi."/>
  </head>
  <body>
    <article>
      <h1>Türkiye’de üretilen C-HR yenilendi</h1>
      <address><time datetime="2019-11-11T05:00:22+00:00">11 Nov 2019, 05:00</time> by <a rel="author">Hakan Çelik</a></address>
      <p>Türkiye’de üretilen Toyota C-HR yenilendi. C-SUV segmentinde kısa zamanda çok dikkat çekici bir model haline gelen Toyota C-HR, çarpıcı tasarım dilini ve sıra dışı dinamik sürüşünü şimdi daha da ileriye taşıdı.</p>
      <p>Yenilenen Toyota C-HR’ın hibrit versiyonu 186 bin 950 TL’den, benzinli versiyonları ise hurda teşviki ile 153 bin 350 TL’den başlayan lansmana özel fiyatlarla satışa sunuldu. Yenilenen C-HR; Flame, Passion ve Passion X-Pack versiyonlarıyla tüm Toyota plazalarda yerini alacak.</p>
      <figure>
        <img src="https://i.pstimaj.com/img/75/640x0/5dc88260ae298b426ff8305a"/>
      </figure>
      <p>
        <b>TEKNOLOJİK SİSTEMLER</b>
      </p>
      <p>Yeni araç ön tarafta Toyota’nın Under Priority ve Keen Look tasarım dilini temsil eden bir çizgiye sahip. İlk kez 2016’da tanıtılan ve dinamik SUV olarak konumlandırılan Toyota C-HR, sportif görünümüyle eşleşen bir yol tutuşu sağlıyor.</p>
      <p>Toyota C-HR’ın motor seçenekleri arasında 122 beygirlik 1.8 litre hibrit motor ve 116 beygirlik 1.2 litre turbo motor yer alacak. Yeni Toyota C-HR’da yer alan son teknolojik sistemlerle birlikte, akıllı telefon entegrasyonu (Apple CarPlay ve Android Auto bağlantı sistemleri) da kullanılıyor.</p>
      <figure>
        <img src="https://i.pstimaj.com/img/75/640x0/5dc8826fae298b41865477c9"/>
      </figure>
      <p>İsteğe bağlı olarak JBL ses sistemi alınabiliyor. Toyota Safety Sense özelliği aracın her türlü koşulda daha güvenli kullanılması için önemli teknolojik destekler sunuyor.</p>
      <p>
        <b>COROLLA’DAN SONRA İKİNCİ</b>
      </p>
      <p>Toyota Türkiye Pazarlama ve Satış A.Ş. CEO’su Ali Haydar Bozkurt, Türkiye’de üretilen ilk crossover ve hibrit otomobil olan C-HR’ın, toplam hibrit satışları içinde Corolla’dan sonra ikinci model konumunda olduğunu belirterek, “Toyota C-HR’ın Türkiye’de üretiliyor ve tüm dünyaya ihraç ediliyor olması, bizim için ayrı bir gurur kaynağı.</p>
      <figure>
        <img src="https://i.pstimaj.com/img/75/640x0/5dc8828a66a97ce0ecfec560"/>
      </figure>
      <p>
        <b>
          <i>Ali Haydar Bozkur, Türk tüketicisinin hibrit otomobiller konusunda kısa zamanda büyük yol kat ettiğini söyledi.</i>
        </b>
      </p>
      <p>Yenilenen Toyota C-HR ile modelimize olan ilginin daha da artmasını bekliyoruz. Son yıllarda ülkemizde hibrit otomobil tercihi de giderek yükselmekte. Hibrit modellerimiz, satışlarımızın yüzde 50’sini oluşturuyor. Hibrit otomobil kotamızı yukarıya çekerek, isteğimiz araç adetlerini temin edebilirsek bu oran daha da yükselecektir” dedi.</p>
      <p>
        <b>VOLKSWAGEN’İN ELEKTRİK DEVRİMİ</b>
      </p>
      <p>Volkswagen, ‘elektromobilite’ stratejisi paralelinde pazara sunmayı planladığı tamamen elektrikli ID model ailesinin ilk modeli ID.3’ün üretimine başlayarak, yeni bir döneme başlangıç yaptı. Volkswagen, bu üretimle dünyanın en büyük elektrikli araç atılımına da adım atmış oldu. Grup 2028 itibarıyla 70 elektrikli modeli pazara sunmayı planlıyor. İlk ID.3’ün montaj hattından çıkışı kapsamında düzenlenen törene, Almanya Başbakanı Dr. Angela Merkel ve Volkswagen Grup CEO’su Dr. Herbert Diess katıldı.</p>
      <figure>
        <img src="https://i.pstimaj.com/img/75/640x0/5dc882abae298b418720f3c2"/>
      </figure>
      <p>ID.3’ün üretimine başlanan Zwickau fabrikası, 2021 yılında tamamlanması planlanan dönüşüm çalışmaları sonrasında, Avrupa’nın en büyük ve en verimli elektrikli otomobil üretim tesisi olacak. Almanya Başbakanı Merkel’in bu törene katılması bir anlamda ‘ulusal gururun paylaşımı’ olarak değerlendirilmeli. Diğer taraftan Merkel, çevre ile daha uyumlu bir aracın üretimine destek vererek Avrupa kamuoyundan yükselen emisyon karşıtı tepkilere sessiz kalmadığını da gösteriyor.</p>
      <p>
        <b>PEUGEOT 508 İLE SINIF ATLIYOR</b>
      </p>
      <p>Fransız PSA Grubu’nun güçlü markası Peugeot, orta sınıf sedan segmentindeki yeni modeli 508 ile kalite çıtasını yukarı taşıyor. Tamamen yeni bir otomobil olarak karşımıza çıkan Peugeot 508 dinamik ve sıradışı tasarımıyla, bu alanda hakim olan Alman otomobillerinin karşısına çok güçlü bir alternatif olarak konumlanacak.</p>
      <figure>
        <img src="https://i.pstimaj.com/img/75/640x0/5dc882bf66a97ce031ef7304"/>
      </figure>
      <p>Peugeot 508, sahip olduğu özelliklerle sınıfının dengelerini değiştiriyor. Başarılı yol tutuş özellikleri ve yüksek verimlilik seviyesine sahip yeni motorlarıyla Peugeot 508, 210 bin TL’den başlayan fiyatlarla Türkiye’de satışa sunuluyor.</p>
      <p>
        <b>YAKIT EKONOMİSİ</b>
      </p>
      <p>Otomobilin bagaj hacmi 487 litre. Araç ilave yakıt ekonomisi sunuyor. Yeni 508, segmentinde bir ilk olan ‘gece görüş sistemi’ne sahip. 1.6 litre PureTech motordan geliştirilen; PureTech 180 ve PureTech 225 olmak üzere iki yeni benzinli motoru var. Dizelde ise BlueHDi 130 dizel motor bulunuyor.</p>
      <p>
        <b>GÜÇ VE KARİZMA</b>
      </p>
      <p>Volvo XC90, küresel pazarlarda olduğu gibi Türkiye’de de sınıfının en çok satan araçları arasında yer alıyor. Karizmatik tasarımı, güçlü motorları ve ileri güvenlik seviyesi XC90’ın üstün özellikleri arasında. İkinci nesil XC90 ilk kez 2015 yılında satışa sunulmuştu. Bugüne kadar XC90’i İsveç’te ve dünyanın farklı ülkelerinde değişik yol ve iklim şartlarında kullanma imkanı buldum.</p>
      <figure>
        <img src="https://i.pstimaj.com/img/75/640x0/5dc882cc66a97ce0ecfec562"/>
      </figure>
      <p>
        <b>ENERJİ KAZANIMI</b>
      </p>
      <p>Bu hafta ise aracın Mild Hybrid 85 motor seçenekli versiyonunu test ettim. Araç 235 beygir gücünde 2.0 litrelik bir dizel- elektrik motoruna sahip. Yeni teknolojiler içeren bu motor KERS (Kinetik Enerji Geri Kazanımı) adı verilen bir sistem kullanıyor. KERS, otomobilin frenlemesi sırasında fren diski ve balatası tarafından ısıya dönüşüp kaybolan enerjiyi ivmelenme sırasında destek için yeniden kullanıyor.</p>
      <figure>
        <img src="https://i.pstimaj.com/img/75/640x0/5dc882d6ae298b426d064f95"/>
      </figure>
      <p>Yani oluşan bir birim enerjinin israf edilmeden yeniden kazanılması için ilk adım atılmış oluyor. XC90’ın bu modeliyle gelen yeniliklerden biri de Shift-by-wire özelliği. Bu teknoloji vites kutusu ile vites kutusu arasında tüm ilişkiyi mekanikten elektroniğe döndürüyor. Benim kullandığım araçta havalı süspansiyon sistemi de bulunuyordu. Kullandığım aracın fiyatı 1 milyon 50 bin TL.</p>
    </article>
  </body>
</html>