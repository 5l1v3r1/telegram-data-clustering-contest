<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741054"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T05:22:00+00:00"/>
    <meta property="og:title" content="เอฟเฟคต์ยู19!'แบน'กลับคุมซีเกมส์ 'โนะ'เรียก'หระ'ช่วย"/>
    <meta property="og:description" content="ช้างศึก 19 ปี ตกรอบ ส่งแรงกระทบระบบโค้ชนิชิโนะ 'โค้ชแบน' งดแผนสเกาต์ญวน หักหัวเรือกลับมาคุมทีมซีเกมส์ต่อ ขณะที่ 'นิชิโนะ' อาจให้ 'โค้ชหระ' บินตามไปช่วยงานแทน"/>
  </head>
  <body>
    <article>
      <h1>เอฟเฟคต์ยู19!'แบน'กลับคุมซีเกมส์ 'โนะ'เรียก'หระ'ช่วย</h1>
      <address>
        <time datetime="2019-11-11T05:22:00+00:00">11 Nov 2019, 05:22</time>
      </address>
      <figure>
        <img src="https://www.dailynews.co.th/admin/upload/20191111/news_cVuHjXRVhV122830_533.jpg?v=20191111133"/>
      </figure>
      <p>
        <b>ช้างศึก 19 ปี ตกรอบ ส่งแรงกระทบระบบโค้ชนิชิโนะ "โค้ชแบน" งดแผนสเกาต์ญวน หักหัวเรือกลับมาคุมทีมซีเกมส์ต่อ ขณะที่ "นิชิโนะ" อาจให้ "โค้ชหระ" บินตามไปช่วยงานแทน</b>
      </p>
      <p>"ช้างศึก" ทีมชาติไทย ชุดใหญ่ ได้ออกเดินทางจากท่าอากาศยานานาชาติสุวรรณภูมิ ไปยังประเทศมาเลเซีย เมื่อช่วงเช้าวันที่ 11 พ.ย. เพื่อเตรียมแข่งขันฟุตบอลโลก 2022 รอบคัดเลือก โซนเอเชีย กลุ่ม G พบ มาเลเซีย วันที่ 14 พ.ย. จากนั้นเยือน เวียดนาม วันที่ 19 พ.ย. โดยในการเดินทางมี "เจ" ชนาธิป สรงกระสินธ์ และ "อุ้ม" ธีราทร บุญมาทัน กลับจากญี่ปุ่น ร่วมทีมไปด้วยอย่างไรก็ตาม ธีราทร จะไม่ได้ลงเกมกับ เสือเหลือง เนื่องจากติดโทษแบน ส่วน "แบงค" ศุภณัฐฏ์ เหมือนตา ตามกลับมาช่วยทีมแล้วเช่นกัน หลังเสร็จสิ้นภารกิจช่วย ทีมชาติไทย รุ่นอายุไม่เกิน 19 ปี ลุยศึกชิงแชมป์เอเชีย รอบคัดเลือก ที่ประเทศกัมพูชา<br/><br/>ช่วงเช้าวันเดียวกัน ทีมชาติไทย ชุดอายุไม่เกิน 19 ปี เดินทางกลับถึงท่าอากาศยานนานาชาติ ดอนเมือง หลังจบภารกิจบอลเอเชีย รอบคัดเลือก ที่ไม่สามารถผ่านเข้ารอบได้ "โค้ชหระ" อิสสระ ศรีทะโร กุนซือใหญ่ ได้กล่าวย้ำถึงการขอยุติบทบาท กล่าวว่า เป็นไปตามผลงานของการเป็นโค้ช เมื่อทำได้ไม่ดี ต้องขอโทษที่ทำไม่ได้ตามเป้าหมาย แผนจากนี้ต้องพักผ่อน ดูแลตัวเอง หลังจาก 1 ปีที่ทำงานมาตลอด อนาคตยังไม่รู้ ตอนนี้แค่ได้ยุติบทบาท ขณะที่การตกรอบครั้งนี้ ปัญหาอยู่ที่การจบสกอร์ การผิดพลาดเล็กๆ น้อยๆ ที่ทุกคนรู้ตั้งแต่ก่อนไป แต่ไม่สามารถแก้ได้<br/><br/>ผู้สื่อข่าวรายงานว่า เดิมที อากิระ นิชิโนะ หัวหน้าโค้ชทีมชาติไทย วางแผนว่าในช่วงที่มีเกมฟุตบอลโลก ไปเยือน มาเลเซีย และ เวียดนาม ได้ให้ อิสสระ ศรีทะโร มาดูแลทีมชาติไทยชุดซีเกมส์ ซึ่งมีเกมอุ่นเครื่องอีกนัดกับ เมียนมา วันที่ 13 พ.ย. ที่สนามกีฬาจุฬาลงกรณ์มหาวิทยาลัย อย่างไรก็ตาม เมื่อ โค้ชอิสสระ ขอยุติบทบาท ทำให้ "โค้ชแบน" ธชตวัน ศรีปาน ที่แต่เดิมมีหน้าที่ช่วยทีมชาติชุดใหญ่ และจะบินไปดูฟอร์ม เวียดนาม ที่พบ สหรัฐอาหรับเอมิเรตส์(ยูเออี) ต้องกลับมาดูแลทีมซีเกมส์ต่อไปก่อน ส่วนโค้ชหระ นั้น มีโอกาสที่ นิชิโนะ จะเรียกไปช่วยงาน และจะเดินทางไปสมทบกับทีมชุดใหญ่ ที่มาเลเซีย และเวียดนาม</p>
    </article>
  </body>
</html>