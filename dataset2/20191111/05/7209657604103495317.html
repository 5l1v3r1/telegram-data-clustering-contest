<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/tumori-neuroendocrini-1.4879690"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-11T05:24:46+00:00"/>
    <meta property="og:title" content="&quot;Tumori neuroendocrini, ora abbiamo un'arma in più per smascherarli&quot;"/>
    <meta property="og:description" content="La scoperta di una giovane ricercatrice, a lungo precaria, è stata presentata a Barcellona"/>
  </head>
  <body>
    <article>
      <h1>"Tumori neuroendocrini, ora abbiamo un'arma in più per smascherarli"</h1>
      <h2>La scoperta di una giovane ricercatrice, a lungo precaria, è stata presentata a Barcellona</h2>
      <address><time datetime="2019-11-11T05:24:46+00:00">11 Nov 2019, 05:24</time> by <a rel="author">MADDALENA DE FRANCHIS</a></address>
      <p>Forlì, 11 novembre 2019 - È stata invitata a presentare il suo studio a Barcellona, in occasione del recente congresso della Società europea di oncologia medica: qui ne ha discusso insieme ai più autorevoli esperti internazionali del settore e ha conseguito un merit award per aver individuato nuovi marcatori, utili a fornire indicazioni sull’aggressività dei<b> tumori neuroendocrini</b>. Un risultato davvero lusinghiero, se si pensa che <b>Martine Bocchini</b>, di <b>Cesenatico</b>, 31enne ricercatrice in forze al Laboratorio di Bioscienze dell’Irst (Istituto scientifico romagnolo per lo studio e la cura dei tumori), è passata attraverso una lunga gavetta prima di trovare il giusto spazio nel mondo della ricerca oncologica.</p>
      <p>
        <b>Leggi anche <a href="https://www.ilrestodelcarlino.it/bologna/cronaca/tumori-1.4880375">Tumori cranici rimossi dal naso senza incisioni, a Bologna si fa scuola</a></b>
      </p>
      <p><b>Bocchini, qual è stato il suo percorso?</b> <br/>«Nel 2013 mi sono laureata in biologia all’Università di Bologna e ho trascorso i due anni successivi come tirocinante volontaria non retribuita nei laboratori del dipartimento di Scienze biomediche e neuromotorie. Nel 2015 ho vinto il concorso per entrare all’Irst di Meldola, dove lavoro tuttora. E da un mese sono dottoranda di ricerca all’Alma Mater».</p>
      <p><b>La sua ricerca riguarda i tumori neuroendocrini: una forma rara che comporta difficoltà sia nella diagnosi, sia nella cura.</b><br/>«Il mio progetto di ricerca, sviluppato con la supervisione di Massimiliano Mazza dell’Irst, in collaborazione con il gruppo di Immuno-Ematologia e con quello di Medicina Radiometabolica, ha coinvolto 68 pazienti affetti da tumore neuroendocrino. Si tratta di tumori rari e differenti fra loro, a seconda del tipo di organo che colpiscono: io mi sono concentrata su quelli del tratto gastro-entero-pancreatico, che si presentano in maniera ben diversa da quelli che coinvolgono, ad esempio, il cervello o la tiroide. La novità dei biomarcatori da noi isolati è che sono utili nella formulazione della prognosi: possono, cioè, aiutare il medico a prevedere l’andamento della malattia e l’efficacia della terapia applicata».</p>
      <p><b>Lei è la dimostrazione che non sempre il merito è sufficiente per farsi strada nella ricerca. Che cosa ha ripetuto a se stessa negli anni di gavetta? </b><br/>«Quando le persone mi ripetevano: ‘Perché non vai all’estero?’, in cuor mio sapevo che avevano ragione. All’estero sarebbe stato più semplice trovare fondi per la ricerca e gruppi che avrebbero potuto accogliermi. Eppure, sentivo che avrei potuto fare qualcosa di buono anche qui. Ho insistito, ho tentato diverse strade, finché l’Irst non mi offerto questa opportunità. Oggi so che devo ringraziare i miei genitori, che mi hanno sostenuta negli anni dei miei tirocini volontari in laboratorio: anni complicati, trascorsi tra la ricerca appassionata e qualche lavoro saltuario per mantenermi. È un bagaglio che mi porterò dietro per sempre».</p>
      <p><b>Che cosa direbbe a una studentessa che sogna di dedicarsi alla ricerca oncologica?</b> <br/>«Le suggerirei di non mollare. È una ricerca difficile, che assorbe completamente e non dà alcuna possibilità di conciliare studio e vita privata. Ma si lavora per un obiettivo grande e meraviglioso: non solo contribuire ad accrescere la conoscenza scientifica, ma anche impegnarsi per il benessere comune e assicurare una speranza a tutti coloro che affrontano queste terribili malattie».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/tumori-1.4880375"/>
      </related>
    </article>
  </body>
</html>