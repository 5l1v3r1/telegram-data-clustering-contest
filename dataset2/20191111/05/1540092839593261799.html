<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196748/teleytaia-eykairia-gia-tin-prostasia-tis-a-katoikias"/>
    <meta property="og:site_name" content="CNN.gr"/>
    <meta property="article:published_time" content="2019-11-11T05:25:24+00:00"/>
    <meta property="og:title" content="Τελευταία ευκαιρία για την προστασία της πρώτης κατοικίας"/>
    <meta property="og:description" content="Τελευταία ευκαιρία έχουν μέχρι τέλος του έτους όσοι θέλουν να ενταχθούν στο ευνοϊκό καθεστώς προστασίας της α’ κατοικίας με κρατική επιδότηση. Σύμφωνα με..."/>
  </head>
  <body>
    <article>
      <h1>Τελευταία ευκαιρία για την προστασία της πρώτης κατοικίας</h1>
      <h2>Τελευταία ευκαιρία έχουν μέχρι τέλος του έτους όσοι θέλουν να ενταχθούν στο ευνοϊκό καθεστώς προστασίας της α’ κατοικίας με κρατική επιδότηση. Σύμφωνα με αποκλειστικές πληροφορίες του CNN Greece, στην παρούσα φάση στο οικονομικό επιτελείο δεν υπάρχει σκέψη για παράταση στη λειτουργία της σχετικής πλατφόρμας. </h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 07:25 , 11 November 2019</p>
      <p>Σε μία προσπάθεια να αναζωπυρωθεί το ενδιαφέρον των δανειοληπτών ο<a href="https://www.cnn.gr/eidhseis/tag/3470/xristos-staikoyras"><b> υπουργός Οικονομικών, κ. Χρήστος Σταϊκούρας</b></a> προανήγγειλε επιπλέον βελτιώσεις για τη διευκόλυνση της υποβολής αιτήσεων, όπως η κατάργηση του πιστοποιητικού γης και του εντύπου υπολογισμού της αξίας των κινητών περιουσιακών στοιχείων του δανειολήπτη. Σημειώνεται πως είχε καταργηθεί και η υποχρέωση κατάθεσης του πιστοποιητικού βαρών. </p>
      <p>Με βάση τις βελτιωτικές κινήσεις του<a href="https://www.cnn.gr/eidhseis/tag/706/ypoyrgeio-oikonomikon"><b> υπουργείου Οικονομικών</b></a>, πλέον θα έχουν τη δυνατότητα να υποβάλουν αίτηση και όσοι διαμένουν σε μισθωμένο ή παραχωρημένο ακίνητο εκτός της περιφερειακής ενότητας στην οποία βρίσκεται η κύρια κατοικία τους. Το μέτρο αφορά κυρίως όσους έχουν μετατεθεί εξαιτίας της εργασίας τους, όπως π.χ. αστυνομικοί, στρατιωτικοί, λιμενικοί, πυροσβέστες, τελωνειακοί, ιατροί, νοσηλευτές, δάσκαλοι, καθηγητές κ.λπ. </p>
      <p>Επίσης, δίνεται η δυνατότητα προστασίας ολόκληρης της κατοικίας με αίτηση μόνο του ενός συνιδιοκτήτη, ακόμη και σε περιπτώσεις που υπάρχουν περισσότεροι του ενός ιδιοκτήτες. Το μέτρο διευκολύνει συγγενείς όταν κάποιο εμπλεκόμενο μέλος ζει στο εξωτερικό και αδυνατεί να ενταχθεί στην πλατφόρμα, θανόντες που οι κληρονόμοι τους δεν έχουν αποδεχθεί την κληρονομιά, διαζευγμένα ζευγάρια που δεν επικοινωνούν πλέον κ.λπ. </p>
      <p>Αίτηση θα μπορούν να υποβάλουν οι οφειλέτες που βρίσκονται αποδεδειγμένα σε διάσταση, ώστε να μην χρειάζεται η συνυπογραφή της αίτησης από το έτερο εν διαστάσει μέλος.</p>
      <p>Αποκτούν δικαίωμα για κρατική επιδότηση όλων οι συνιδιοκτήτες που αιτούνται προστασίας της πρώτης κατοικίας.</p>
      <p>Δίνεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών, που μέχρι τώρα δεν μπορούσαν να ωφεληθούν από τη ρύθμιση των δόσεων σε βάθος 25ετίας.</p>
      <p>Πλέον στην πλατφόρμα θα μπορούν να ενταχθούν <b>όσοι έχουν λάβει στεγαστικό δάνειο από εταιρείες παροχής πιστώσεων</b> ή που τα δάνειά τους που αγοράστηκαν ή ανατέθηκαν σε εταιρείες απόκτησης ή/και διαχείρισης απαιτήσεων να ρυθμίζουν επίσης τις οφειλές τους μέσω της ηλεκτρονικής πλατφόρμας. </p>
      <p>Βάσει των νέων δεδομένων ισχύει η προστασία στο διάστημα που μεσολαβεί μέχρι την επανυποβολή της αίτησης. Το μέτρο διευκολύνει τους οφειλέτες που μπήκαν στην πλατφόρμα, αλλά η αίτησή τους έχει λανθασμένα στοιχεία.</p>
      <p>Τέλος, δίνεται η δυνατότητα χρηματοδότησης από την τράπεζα της <b>αμοιβής του δικηγόρου</b>, εφόσον οι οφειλέτες επιθυμούν να αναθέσουν σε εξειδικευμένο δικηγόρο την προετοιμασία της αίτησής τους.</p>
      <p><b>Μέχρι στιγμής το ενδιαφέρον των δανειοληπτών είναι πολύ περιορισμένο</b>, καθώς η ηλεκτρονική πλατφόρμα που σχεδιάστηκε για να υποδεχθεί περίπου <b>100.000 αιτήσεις</b>, αλλά μέχρι σήμερα δεν έχουν υποβληθεί πάνω από <b>300</b>. Γι’ αυτό το λόγο ο υπουργός Οικονομικών, Χρήστος Σταϊκούρας προχώρησε στις παραπάνω βελτιωτικές κινήσεις, με στόχο να αυξηθεί ο αριθμός των αιτήσεων</p>
      <p>Πάντως, η κυβέρνηση είναι υποχρεωμένη μέχρι το τέλος του έτους να προχωρήσει σε<b> αναμόρφωση του πτωχευτικού νόμου για τους ιδιώτες</b>.</p>
      <p>Το νέο καθεστώς προστασίας αναμένεται να είναι πιο αυστηρό αναφορικά με τις ρυθμίσεις και τις διαγραφές δανείων που πραγματοποιούνταν βάσει του νόμου Κατσέλη. Επομένως, η ηλεκτρονική πλατφόρμα αποτελεί την τελευταία ευκαιρία για τους δανειολήπτες που θέλουν να προστατεύσουν την πρώτη τους κατοικία.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196961/plithos-paraponon-gia-to-30-stis-e-dapanes-sti-diavoyleysi-toy-forologikoy-nomosxedioy">Πλήθος παραπόνων για το 30% στις e-δαπάνες στη διαβούλευση του φορολογικού νομοσχεδίου</a>
        </li>
        <li>
          <a href="https://www.cnn.gr/oikonomia/story/196888/prostasia-a-katoikias-oi-allages-poy-erxontai">Προστασία α' κατοικίας: Oι αλλαγές που έρχονται</a>
        </li>
        <li>
          <a href="https://www.cnn.gr/oikonomia/story/196884/enfia-nea-meiosi-proaniggeile-i-kyvernisi">ΕΝΦΙΑ: Νέα μείωση προανήγγειλε η κυβέρνηση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/13935/prostasia-protis-katoikias">ΠΡΟΣΤΑΣΙΑ ΠΡΩΤΗΣ ΚΑΤΟΙΚΙΑΣ</a>
        </li>
        <li>
          <a href="https://www.cnn.gr/eidhseis/tag/14930/daneioliptes">ΔΑΝΕΙΟΛΗΠΤΕΣ</a>
        </li>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/197028/snapshot/2753362.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197030/snapshot/74315718_441236983197142_6304234786131017728_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197044/snapshot/2485526.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/197039/snapshot/2754000.jpg"/>
      </figure>
    </article>
  </body>
</html>