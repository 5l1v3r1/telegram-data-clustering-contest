<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/italiani-stringono-la-cinghia-in-dieci-anni-consumi-tagliati-per-215-miliardi/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-11T05:29:14+00:00"/>
    <meta property="og:title" content="Italiani “stringono la cinghia”, in dieci anni consumi tagliati per 21,5 miliardi"/>
    <meta property="og:description" content="Con la crisi economica che non molla la presa, gli italiani continuano a”stringere la cinghia”. Dal 2007 (anno pre-crisi) le famiglie italiane hanno “tagliato” i consumi per un importo pari a 21,5 miliardi di euro. A pagare il conto più salato sono le piccole botteghe artigiane ed i negozi che dal 2009 ad oggi, in meno di 10 anni, sono diminuite del 12,1%, circa 178.500 unità, mentre il numero dei piccoli negozi è sceso di quasi 29.500 unità, -3,8%. Una perdita che complessivamente registra la scomparsa di quasi 200 mila negozi di vicinato in 10 anni. A dirlo è l’Ufficio studi della CGIA di Mestre, secondo cui l’anno scorso, la spesa complessiva dei nuclei familiari del nostro Paese è stata pari a poco più di 1.000 miliardi di euro. Nonostante la contrazione, questa voce continua comunque ad essere la componente più importante del Pil nazionale (pari al 60,3 per cento del totale). Dal 2007 al 2018 il valore delle vendite al dettaglio nei negozi di vicinato è crollato del 14,5 per cento, nella grande distribuzione…"/>
  </head>
  <body>
    <article>
      <h1>Italiani “stringono la cinghia”, in dieci anni consumi tagliati per 21,5 miliardi</h1>
      <address><time datetime="2019-11-11T05:29:14+00:00">11 Nov 2019, 05:29</time> by <a rel="author">Mariangela Tessa</a></address>
      <p>Con la crisi economica che non molla la presa, gli italiani continuano a”stringere la cinghia”. Dal 2007 (anno pre-crisi) le famiglie italiane hanno “tagliato” i consumi per un importo pari a<b> 21,5 miliardi di euro.</b></p>
      <p>A pagare il conto più salato sono <b>le piccole botteghe artigiane ed i negozi</b> che dal 2009 ad oggi, in meno di 10 anni, sono diminuite del 12,1%, circa 178.500 unità, mentre il numero dei piccoli negozi è sceso di quasi 29.500 unità, -3,8%. Una perdita che complessivamente registra la <b>scomparsa di quasi 200 mila negozi di vicinato in 10 anni.</b></p>
      <p><a href="http://www.cgiamestre.com/wp-content/uploads/2019/11/consumi-negozi-artigiani-09.11.2019.pdf">A dirlo è l’Ufficio studi della CGIA di Mestre,</a> secondo cui l’anno scorso, la spesa complessiva dei nuclei familiari del nostro Paese è stata pari a poco più di 1.000 miliardi di euro. Nonostante la contrazione, questa voce continua comunque ad essere la componente più importante del Pil nazionale (pari al 60,3 per cento del totale).</p>
      <p>Dal 2007 al 2018 il <b>valore delle vendite al dettaglio nei negozi di vicinato è crollato del 14,5 per cent</b>o, nella grande distribuzione, invece, è salito del 6,4 per cento. Questo trend è proseguito anche nei primi 9 mesi del 2019: mentre nei supermercati, nei discount e nei grandi magazzini le vendite sono aumentate dell’1,2%, nelle botteghe e nei negozi sotto casa la contrazione è stata dello 0,5%.</p>
      <blockquote>“I piccoli negozi e le botteghe artigiane – sottolinea il coordinatore dell’Ufficio studi Paolo Zabeo – faticano a lasciarsi alle spalle la crisi. Queste imprese vivono quasi esclusivamente dei consumi delle famiglie e sebbene negli ultimi anni ci sia stata una leggerissima ripresa i benefici di questa inversione di tendenza non si sentono”.</blockquote>
      <h3>Taglio spese: al Sud il calo maggiore</h3>
      <p>Il Sud è stata la ripartizione geografica che ha registrato la riduzione più importante:<b> dal 2007 al 2018 la spesa mensile media è scesa di di 131 euro</b> (1.572 euro all’anno), <b>quella del Nord di 78 euro (9</b>36 euro) e quella del <b>Centro di 31 euro</b> (372 euro).</p>
      <p>Sempre in merito <b>ai consumi delle famiglie,</b> a livello regionale <b>le situazioni più negative in termini assoluti</b> ed espressi in valore nominali medi si sono verificate in Umbria (- 443 euro al mese), in Veneto (-378 euro) e in Sardegna (-324 euro).  In controtendenza, invece, i risultati ottenuti in Liguria (+333 euro al mese), in Valle d’Aosta (+188 euro) e in Basilicata (+133 euro).</p>
      <p>La situazione di difficoltà è proseguita anche nell’ultimo anno, in particolar modo al Nord: in Lombardia, in Trentino Alto Adige, in Emilia Romagna, in Piemonte, in Veneto e in Friuli Venezia Giulia la spesa mensile media delle famiglie nel 2018 è stata inferiore a quella relativa al 2017.</p>
    </article>
  </body>
</html>