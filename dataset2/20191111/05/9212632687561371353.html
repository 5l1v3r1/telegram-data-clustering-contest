<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515996/masih-banyak-perlu-diperbaiki"/>
    <meta property="og:site_name" content="HM Online"/>
    <meta property="article:published_time" content="2019-11-11T05:30:39+00:00"/>
    <meta property="og:title" content="'Masih banyak perlu diperbaiki'"/>
    <meta property="og:description" content="KUALA LUMPUR: Berbaki empat hari menjelang aksi getir bertemu Thailand pada kempen Kelayakan Piala Dunia 2022/Piala Asia 2023 di Stadium Nasional Bukit Jalil, Khamis ini, Harimau Malaya perlu memanfaatkan tempoh itu untuk memperbaiki kelemahan seperti yang terpamer ketika aksi persahabatan menentang Tajikistan, kelmarin."/>
  </head>
  <body>
    <article>
      <h1>'Masih banyak perlu diperbaiki'</h1>
      <address>
        <time datetime="2019-11-11T05:30:39+00:00">11 Nov 2019, 05:30</time>
      </address>
      <p>KUALA LUMPUR: Berbaki empat hari menjelang aksi getir bertemu Thailand pada kempen Kelayakan Piala Dunia 2022/Piala Asia 2023 di Stadium Nasional Bukit Jalil, Khamis ini, Harimau Malaya perlu memanfaatkan tempoh itu untuk memperbaiki kelemahan seperti yang terpamer ketika aksi persahabatan menentang Tajikistan, kelmarin.</p>
      <p>Pada perlawanan pemanas badan itu, anak buah Tan Cheng Hoe mengejutkan pelawat dengan melakar kemenangan 1-0 hasil jaringan tunggal minit ke-62 menerusi Safawi Rasid.</p>
      <p>Sudah pasti keputusan positif berkenaan menggembirakan penyokong tuan rumah namun situasi itu berbeza buat Cheng Hoe yang mengaku banyak kerja rumah perlu dilakukan apabila berdepan Thailand nanti.</p>
      <p>Katanya, masalah terbesar yang perlu diatasi adalah aspek hantaran terutama ketika melancarkan serangan.</p>
      <p>“Kemenangan ini memberi kita suntikan terbaik tetapi secara keseluruhan, masih banyak perlu diperbaiki terutama dari segi hantaran.</p>
      <p>“Bagi saya kita kena perbaiki lagi hantaran di depan kotak penalti yang menyebabkan kita tak boleh menjaringkan gol. Malah, itu juga sebabnya kita tak banyak cipta peluang jaringkan gol tetapi secara keseluruhan pemain beraksi positif,” katanya sejurus tamat aksi kedua-dua pasukan.</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2018/12/400697/kami-tunjuk-di-rajamangala"/>
        <a href="https://www.hmetro.com.my/arena/2018/12/400171/waspada-ancaman-thailand"/>
        <a href="https://www.hmetro.com.my/arena/2018/10/387254/harimau-malaya-tetap-sasar-final"/>
        <a href="https://www.hmetro.com.my/arena/2018/11/398593/cheng-hoe-perati-taktikal-thai"/>
        <a href="https://www.hmetro.com.my/arena/2018/12/403411/wajib-gol-usah-bertahan"/>
        <a href="https://www.hmetro.com.my/arena/2018/12/402931/sumareh-kena-duduk-depan-gol"/>
        <a href="https://www.hmetro.com.my/node/61486"/>
        <a href="https://www.hmetro.com.my/arena/2018/12/400274/kental-biarpun-dikritik-sampai-planet-pluto"/>
      </related>
    </article>
  </body>
</html>