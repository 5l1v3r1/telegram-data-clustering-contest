<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/opinions/oi-peaky-blinders-ton-athinon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T05:15:52+00:00"/>
    <meta property="og:title" content="Οι Peaky Blinders των Αθηνών"/>
    <meta property="og:description" content="  Μια περίεργη φήμη, που δεν μπορώ ακόμα να την πιστέψω, διατρέχει τις τελευταίες ημέρες τα σαλόνια της Αθήνας. Και αυτό γιατί ορισμένοι νεόπλουτοι"/>
  </head>
  <body>
    <article>
      <h1>Οι Peaky Blinders των Αθηνών</h1>
      <address><time datetime="2019-11-11T05:15:52+00:00">11 Nov 2019, 05:15</time> by <a rel="author">ΒΗΜΑτοδότης</a></address>
      <p>Μια περίεργη φήμη, που δεν μπορώ ακόμα να την πιστέψω, διατρέχει τις τελευταίες ημέρες τα σαλόνια της Αθήνας. Και αυτό γιατί ορισμένοι νεόπλουτοι επιδίδονται – σύμφωνα πάντοτε με την ανωτέρω φήμη – στην αγορά μέσω Λονδίνου ιπποδρομιακών αλόγων…</p>
      <p>
        <a href="https://www.in.gr/2019/11/11/greece/drakonteia-metra-tis-el-gia-polytexneio-fovoi-gia-mparaz-epitheseon-apo-antieksousiastes/">Δρακόντεια μέτρα της ΕΛ.ΑΣ. για το Πολυτεχνείο – Φόβοι για μπαράζ επιθέσεων από αντιεξουσιαστές</a>
      </p>
      <p>Κατά μία εκδοχή μάλιστα, επειδή είναι καρμίρηδες, δεν αγοράζουν επιβήτορες παρά «μουλάρια». Τα οποία κατά παράδοξο τρόπο κερδίζουν στις εδώ ιπποδρομίες. Αυτό, όπως καταλαβαίνετε, έχει σφόδρα ενοχλήσει τους παραδοσιακούς ιδιοκτήτες επιβητόρων. Δεν ξέρω εάν αυτή η φήμη είναι ακριβής. Ωστόσο μου θυμίζει κάτι από τους… Peaky Blinders.</p>
      <h3>Ευκαιρίες – εκπλήξεις από Κίνα</h3>
      <p>Το ταξίδι του Κυριάκου Μητσοτάκη στη Σανγκάη φαίνεται ότι κρύβει πολλές συμφωνίες και ακόμα περισσότερες εκπλήξεις εν όψει και της επίσκεψης του κινέζου προέδρου στην Αθήνα. Ο επικεφαλής της Bank of China επρόκειτο να συναντήσει τον κεντρικό τραπεζίτη <b>Γιάννη Στουρνάρα</b> για ένα ευρύτερο θέμα του τραπεζικού τομέα. Και ο επικεφαλής της Commercial Bank of China τον πρόεδρο της Τράπεζας Πειραιώς <b>Χρήστο Μεγάλου</b>. Ολοι μπορούν να φανταστούν τη μεγάλη σημασία αυτών των δύο συναντήσεων για την τύχη του ελληνικού τραπεζικού συστήματος.</p>
      <h3>Τα λαθραία της ΣΕΚΑΠ</h3>
      <p>Στα μέσα του ’18 στα νότια της Κρήτης οι Αρχές είχαν εντοπίσει ένα πλοίο «γεμάτο» με λαθραία τσιγάρα. Στην προβλήτα βρέθηκαν να περιμένουν πέντε «ορφανά» φορτηγά, που προφανώς θα παραλάμβαναν το παράνομο φορτίο. Πρόκειται για την υπόθεση του πλοίου RS 300 No 97 με τα  τσιγάρα ΣΕΚΑΠ του Ιβάν Σαββίδη. Μετά τον σχηματισμό της δικογραφίας, ασκήθηκε δίωξη για σύσταση εγκληματικής οργάνωσης και λαθρεμπορία τσιγάρων με περισσότερους δράστες από κοινού. Η δικογραφία διαβιβάστηκε από το Πρωτοδικείο Χανίων στο Β’ ανακριτικό γραφείο Πειραιά για διενέργεια κυρίας ανάκρισης.</p>
      <p>Το αξιοσημείωτο στην όλη ιστορία έχει να κάνει με το γεγονός ότι από τις 16.7.2018 μέχρι σήμερα δεν έχει γίνει καμία ανακριτική ενέργεια από τον ανακριτή Δημήτρη Δάγλα, ενώ δεν έχουν κληθεί ούτε οι ιδιοκτήτες των φορτηγών που θα παραλάμβαναν το «λαθραίο» εμπόρευμα. Επειδή μιλάμε για εκατοντάδες χιλιάδες ευρώ ζημιά για το Δημόσιο (αδίκημα σε βαθμό κακουργήματος), θα πρέπει να θεωρείται περισσότερο από βέβαιο ότι ο νέος Εισαγγελέας του Αρείου Πάγου κ. Πλειώτας θα ζητήσει εξηγήσεις αναφορικά με τους λόγους που ύστερα από έναν και πλέον χρόνο δεν έχει γίνει καμία ανακριτική πράξη.</p>
      <h3>Κεραμέως «είδε» Λαγκάρντ</h3>
      <p>Η <b>Κριστίν Λαγκάρντ </b>και η <b>Νίκη Κεραμέως </b>ήταν οι φιγούρες που ξεχώρισαν κατά τη συνεδρίαση του συμβουλίου Ecofin την Παρασκευή στις Βρυξέλλες. Ξεχώρισαν, όπως μου λένε, και λόγω κομψότητας και λόγω… ύψους. Θα αναρωτιέστε τι δουλειά είχε η υπουργός Παιδείας με τη νέα πρόεδρο της ΕΚΤ στο συμβούλιο υπουργών Οικονομικών της ΕΕ. Οι υπουργοί Οικονομικών της ΕΕ πραγματοποίησαν κοινή συζήτηση προσανατολισμού με τους υπουργούς Παιδείας της ΕΕ και συζήτησαν τη σημασία της αποτελεσματικής και υψηλής ποιότητας εκπαίδευσης και κατάρτισης για την επίτευξη μιας ισχυρής οικονομικής βάσης για την Ευρώπη. Εως εδώ καλά, θα πείτε, αλλά έχει και… αλατοπίπερο η είδηση. Και εξηγούμαι.</p>
      <p>Πρώτον: Ο υπουργός Οικονομικών <b>Χρήστος Σταϊκούρας </b>καμάρωνε για την παρουσία της κυρίας Κεραμέως στο πλάι του και φρόντισε να τη συστήσει σε όλους τους ομολόγους του.  Δεύτερον: Πηγαδάκι στήθηκε με τον κύπριο υπουργό Οικονομικών <b>Χάρη Γεωργιάδη </b>που δεν έκρυψε τον ενθουσιασμό του για τη γνωριμία. Αλλά θα πείτε αυτές οι γνωριμίες θα του μείνουν, αφού τον Δεκέμβριο ο κ. Γεωργιάδης, όπως έχει ανακοινώσει, θα παραιτηθεί από υπουργός Οικονομικών. Στην Κύπρο ήδη ετοιμάζονται για ανασχηματισμό. Και τέλος, η υπουργός Παιδείας  είχε σύντομη συνομιλία και με τον επίτροπο <b>Βάλντις Ντομπρόβσκις, </b>ο οποίος, όπως μαθαίνω, ζήτησε το… τηλέφωνό της (και του το έδωσε).</p>
      <h3>Για τη χαρά του «μπάχαλου»</h3>
      <p>
        <i>«Δεν θα σας ακολουθήσουμε στον ολισθηρό δρόμο που πορεύεστε τις τελευταίες εβδομάδες, της «μπαχαλοποίησης» του κοινοβουλευτικού βίου της χώρας. Προσβάλλετε, κύριε Τσίπρα, για δεύτερη φορά, μετά τα επεισόδια που προκαλέσατε στην Προανακριτική για τη Novartis, την κοινοβουλευτική και δημοκρατική αξιοπρέπεια των μελών του Κοινοβουλίου».</i>
      </p>
      <p>Αυτό απάντησε ο γενικός εισηγητής της πλειοψηφίας για την αναθεώρηση του Συντάγματος και βουλευτής Ηλείας της ΝΔ <b>Κώστας Τζαβάρας</b> στον κ. Τσίπρα που με επιστολή του στον πρόεδρο της επιτροπής της συνταγματικής αναθεώρησης απαιτούσε να ξανασυζητηθεί, εκτός ημερήσιας διάταξης και κατά παράβαση του Κανονισμού, μια δήθεν σημαντική ερμηνευτική δήλωση που πρότεινε ο ΣΥΡΙΖΑ να προστεθεί στο άρθρο 86 για την ποινική ευθύνη των υπουργών. Μια δήλωση όμως που κατά γενική παραδοχή παραβιάζει τη νομολογία του Ευρωπαϊκού Δικαστηρίου Ανθρωπίνων Δικαιωμάτων και επί της ουσίας, όπως ομολογεί ο ίδιος ο κ. Τσίπρας στην επιστολή του, «είναι απλώς επιβεβαιωτική από τυπική και νομική άποψη» της ισχύουσας διάταξης του άρθρου 86. Με άλλα λόγια, όλη η φασαρία έγινε όχι με πρόθεση ουσιαστικής συνεισφοράς σε μια κορυφαία κοινοβουλευτική συζήτηση, αλλά για τη… χαρά του «μπάχαλου».</p>
      <h3>Η Γιάννα στον Περισσό</h3>
      <p>Το ότι η <b>Γιάννα Αγγελοπούλου </b>ως πρόεδρος της επιτροπής «Ελλάδα 2021» πέρασε το κατώφλι του Περισσού για να συναντηθεί με τον <b>Δημήτρη Κουτσούμπα, </b>στο πλαίσιο των συναντήσεών της με τους πολιτικούς αρχηγούς, ίσως να το έχετε πληροφορηθεί. Αυτό που ίσως όμως δεν γνωρίζετε είναι ότι η Γιάννα Αγγελοπούλου δεν έφυγε με άδεια χέρια. Μαθαίνω πως ο γενικός γραμματέας του ΚΚΕ δώρισε στην πρόεδρο της επιτροπής όχι μόνο τον πρώτο τόμο από το «Δοκίμιο Ιστορίας» του ΚΚΕ, που περιέχει χρήσιμα στοιχεία και εκτιμήσεις του ΚΚΕ για την Επανάσταση του 1821, αλλά και μια χαλκογραφία του ήρωα του 1821 Γιάννη Μακρυγιάννη, έργο του χαράκτη – ζωγράφου <i>Γιώργου Βαρλάμου</i> από το 1983 που είχε τυπωθεί από τον καλλιτέχνη σε πολύ περιορισμένο αριθμό αντιτύπων.</p>
      <h3>Δεν τους… άλλαξαν τα φώτα</h3>
      <p>Στο τηλέφωνο συνδικαλιστής της ΓΕΝΟΠ-ΔΕΗ: «<i>Βρε παιδιά, έναν ηλεκτρολόγο θέλω. Δεν δουλεύουν τα φώτα». </i>Παύση. Κάποιος μιλάει στην άλλη άκρη της γραμμής.</p>
      <p>Συνδικαλιστής ΓΕΝΟΠ: <i>«Τι θα πει αύριο; Τι να τον κάνω αύριο; Τώρα τον θέλω. Σε λίγο έχουμε συνέντευξη Τύπου και δεν δουλεύουν τα σποτάκια. Μόνο το ένα τρεμοσβήνει».</i> Ξανά παύση.</p>
      <p>Ερώτηση δημοσιογράφου που είχε φτάσει στα γραφεία της Ομοσπονδίας νωρίτερα από ό,τι θα έπρεπε: <i>«Καλά, δεν έχετε έναν ηλεκτρολόγο στη ΓΕΝΟΠ;».</i></p>
      <p>Απάντηση συνδικαλιστή: <i>«Εχουμε τρεις, αλλά είναι σε εξωτερικές δουλειές</i>».</p>
      <p>Μισή ώρα αργότερα η συνέντευξη Τύπου ξεκινά. Με ένα σποτάκι. Να τρεμοσβήνει. Σαν τη μονιμότητα των υπαλλήλων της.</p>
      <p>Οι συνδικαλιστές της ΓΕΝΟΠ ανήγγειλαν τελικά κινητοποιήσεις οι οποίες θα καθοριστούν από τα αρμόδια όργανά τους τις επόμενες ημέρες. Κόκκινο πανί το νομοσχέδιο που προωθεί  αλλαγές στο μοντέλο οργάνωσης και λειτουργίας της ΔΕΗ, το οποίο έχει τεθεί σε δημόσια διαβούλευση έως αύριο.</p>
      <h3>Ο Πρωθυπουργός και ο περιφερειάρχης</h3>
      <p>Δεν πρόκειται να διεκδικήσει εκ νέου την προεδρία της Ενωσης Περιφερειών Ελλάδας ο περιφερειάρχης Θεσσαλίας <b>Κώστας Αγοραστός</b> και την απόφασή του αυτή μετέφερε στον Πρωθυπουργό <b>Κυριάκο Μητσοτάκη</b>, ο οποίος και του εξέφρασε τις ευχαριστίες του.</p>
      <p>Πέραν των ευχαριστιών όμως ο Πρωθυπουργός έπλεξε το εγκώμιο του κ. Αγοραστού, ο οποίος δεν αποκλείεται να στραφεί στην κεντρική πολιτική σκηνή στις επόμενες εκλογές:</p>
      <p><i>«Ως νέοι βουλευτές δουλέψαμε μαζί σε επιτροπές και μοιραστήκαμε αγωνίες και μικρά και μεγάλα όνειρα για τη χώρα μας και τις εκλογικές μας περιφέρειες»</i> αναφέρει για τον περιφερειάρχη, ανάμεσα σε άλλα, ο κ. Μητσοτάκης.</p>
      <p>Η πρώτη ποινή που επιβλήθηκε σε βουλευτή της ΝΔ είναι η… αφωνία. Οπως πληροφορήθηκα, στον Κώστα Κυρανάκη επέβαλαν ποινή δέκα ημέρες αφωνίας για τις δηλώσεις που έκανε περί χοιρινού και μπάρμπεκιου. Το πρόβλημα για τον βουλευτή είναι, όπως έμαθα, λόγω της αφωνίας, δεν μπορεί να απαντήσει στα «αδειάσματα» που δέχεται από συντρόφους του και μη.</p>
      <p>Ο δικηγόρος, ορειβάτης και βουλευτής Δράμας του ΣΥΡΙΖΑ Θεόφιλος Ξανθόπουλος είναι από αυτούς που ονομάζουμε ήπιες φωνές στην πολιτική. Επιδιώκει σε μεγάλα θέματα όχι τη σύγκρουση αλλά τη συναίνεση: «Πάντοτε είχα το ένα μου πόδι στην κοινωνία και το άλλο στην πολιτική» μου είπε, και αυτό που απαιτείται σε εθνικά θέματα όπως το Προσφυγικό είναι η συνεννόηση.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>