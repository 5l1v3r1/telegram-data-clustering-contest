<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hevder-trump-topper-ba-henne-motarbeide-trump/71803995"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T05:25:16+00:00"/>
    <meta property="og:title" content="Hevder Trump-topper ba henne motarbeide Trump"/>
    <meta property="og:description" content="Tidligere FN-ambassadør, Nikki Haley, hevder at to kolleger i Trump-administrasjonen, utenriksminister Rex Tillerson og stabssjef John F. Kelly, forsøkte å undergrave og ignorere USAs president for å «redde landet»."/>
  </head>
  <body>
    <article>
      <h1>Hevder Trump-topper ba henne motarbeide Trump</h1>
      <h2>Tidligere FN-ambassadør, Nikki Haley, hevder at to kolleger i Trump-administrasjonen, utenriksminister Rex Tillerson og stabssjef John F. Kelly, forsøkte å undergrave og ignorere USAs president for å «redde landet».</h2>
      <address><time datetime="2019-11-11T05:25:16+00:00">11 Nov 2019, 05:25</time> by <a rel="author">Vegard Kristiansen Kvaale</a></address>
      <p>NEW YORK (Dagbladet): Haley (47) er aktuell med boka «With All Due Respect». Der tegner hun, som mange før henne et dystert bilde av en dysfunksjonell administrasjon fylt av indre strid.</p>
      <p>Tidligere utenriksminister Rex Tillerson og tidligere stabssjef John F. Kelly, skal ifølge Haley ha forsøkt å rekruttere henne til å undergrave president Donald Trump. Selv skal hun ha nektet å være med på dette.</p>
      <h3>- Redde landet</h3>
      <p>
        <b>- Kelly og Tillerson betrodde seg til meg at når de motsatte seg presidenten, så var de ikke ulydige. De prøvde å redde landet. Det var deres beslutninger, ikke presidentens, som var i Amerikas beste interesse, sa de. Presidenten visste ikke hva han gjorde, skriver Haley, ifølge Washington Post, som har fått tilgang til en kopi av boka før den kommer ut tirsdag.</b>
      </p>
      <p>Haley hevder også at Tillerson sa at folk ville dø dersom Trump ikke ble holdt i sjakk.</p>
      <p>I et intervju med <a href="https://www.cbsnews.com/news/nikki-haley-i-was-asked-by-cabinet-members-to-take-sides-against-the-president/">CBS News</a> utdyper hun.</p>
      <p>- Vi gjør så godt vi kan for å redde landet, sa de. Vi trenger at du jobber sammen med oss og hjelper oss. Dette foregikk i over en time, forteller Haley og legger til:</p>
      <h3>- Veldig farlig</h3>
      <p>
        <b>- Og i stedet for å si dette til meg, burde de ha sagt det til presidenten. Det burde ha vært: Gå og si ifra til presidenten om hva dere er uenige i, og si opp hvis dere ikke liker det han gjør. Men å undergrave en president er virkelig veldig farlig. Og det går mot grunnloven, og det går mot hva det amerikanske folk ønsker. Det var støtende, sier Haley.</b>
      </p>
      <p>- Dersom det å gi presidenten den beste og mest åpne, juridiske og etiske rådgivningen fra hele myndighetsapparatet, så han kunne ta informerte beslutninger, er å «jobbe mot Trump», så er jeg skyldig, sier Kelly om anklagene til <a href="https://www.washingtonpost.com/politics/nikki-haley-claims-top-aides-tried-to-recruit-her-to-save-the-country-by-undermining-trump/2019/11/10/f92bac88-0267-11ea-9518-1e76abc088b6_story.html?wpisrc=nl_evening&amp;wpmm=1">Washington Post</a>.</p>
      <p>Tillerson har ikke kommentert anklagene. Ingen av dem jobber lenger for Trump.</p>
      <h3>Privat uenighet</h3>
      <p>Haley, som tidligere også var guvernør i Sør-Carolina, regnes som en av favorittene til å bli Republikanernes presidentkandidat i 2024. Hun er svært forsiktig med å markere tydelig distanse til Trump, men i boka forteller hun om noe uenighet.</p>
      <p>Bak lukkede dører skal hun blant annet ha sag til presidenten at hun var bekymret for at han ga for mye autoritet til Russlands president, Vladimir Putin, etter at de to møttes i Helsinki i 2018. Hun skal også ha reagert på hvordan Trump hevdet at deltakerne i en voldelig nazimarsj i Charlottsville i 2017 var «veldig fine folk på begge sider».</p>
      <p>- En leders ord betyr noe i de situasjonene. Og presidentens ord var sårende og farlige. Jeg tok opp telefonen og ringte presidenten, skriver Haley.</p>
      <p>Hun uttrykte imidlertid ikke noe uenighet offentlig.</p>
    </article>
  </body>
</html>