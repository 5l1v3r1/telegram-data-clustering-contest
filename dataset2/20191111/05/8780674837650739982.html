<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/11/thiruvananthapuram-student-death-durability.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T05:45:00+00:00"/>
    <meta property="og:title" content="ടവർ ലൊക്കേഷൻ കണ്ടെത്തി,പക്ഷേ മൃതദേഹം കണ്ടെത്താൻ 30 മണിക്കൂർ..."/>
    <meta property="og:description" content="തിരുവനന്തപുരം ∙ മുൻപ് കഞ്ചാവ് മാഫിയ ഭീഷണിപ്പെടുത്തിയ ഭിന്നശേഷിക്കാരനായ വിദ്യാർഥി ശ്രീകാര്യം ഗവ. എൻജിനീയറിങ് കോളജ് (സിഇടി) ക്യാംപസിലെ ശുചിമുറിയിൽ.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>ടവർ ലൊക്കേഷൻ കണ്ടെത്തി,പക്ഷേ മൃതദേഹം കണ്ടെത്താൻ 30 മണിക്കൂർ...</h1>
      <address><time datetime="2019-11-11T05:45:00+00:00">11 Nov 2019, 05:45</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ മുൻപ് കഞ്ചാവ് മാഫിയ ഭീഷണിപ്പെടുത്തിയ ഭിന്നശേഷിക്കാരനായ വിദ്യാർഥി ശ്രീകാര്യം ഗവ. എൻജിനീയറിങ് കോളജ് (സിഇടി) ക്യാംപസിലെ ശുചിമുറിയിൽ തൂങ്ങി മരിച്ച നിലയിൽ കണ്ടെത്തിയതിൽ ദൂരുഹതയെന്നു ബന്ധുക്കളും സഹപാഠികളും. സിവിൽ എൻജിനീയറിങ് ഒന്നാം സെമസ്റ്റർ വിദ്യാർഥി ഉള്ളൂർ നീരാഴി െലയ്നിൽ ‘സരസി’ൽ വാടകയ്ക്കു താമസിക്കുന്ന രതീഷ്കുമാറിനെയാണു   ശനിയാഴ്ച രാത്രി ഒൻപതരയോടെ മരിച്ച നിലയിൽ കണ്ടത്.</p>
      <p>എന്നാൽ, ബലപ്രയോഗങ്ങളൊന്നും നടന്നതിന്റെ സൂചനയില്ലെന്നും പോസ്റ്റമോർട്ടത്തിലും ആത്മഹത്യയെന്നാണു പ്രാഥമിക നിഗമനമെന്നും ശ്രീകാര്യം സിഐ അഭിലാഷ് ഡേവിഡ് പറഞ്ഞു. വെള്ളിയാഴ്ച ഇന്റേണൽ പരീക്ഷ അവസാനിക്കുന്നതിനു മുക്കാൽ മണിക്കൂർ മുൻപ് ക്ലാസ് വിട്ട രതീഷിനെ കാണാതാവുകയായിരുന്നു. രക്ഷകർത്താവും മാതൃസഹോദരിയുമായ റിട്ട. അധ്യാപിക ഗിരിജ കോളജിൽ എത്തി ഫോൺ വിളിച്ചിട്ടും പ്രതികരിക്കാതിരുന്നതോടെ പ്രിൻസിപ്പലിനെ വിവരം അറിയിച്ചു.</p>
      <p>പ്രിൻസിപ്പലും  ഗിരിജയും വിദ്യാർഥിയെ കാണാനില്ലെന്നു ശ്രീകാര്യം പൊലീസിൽ പരാതി നൽകി. അന്വേഷണത്തിനായി അധ്യാപകരും സഹപാഠികളും സമൂഹമാധ്യങ്ങൾ വഴിയും സന്ദേശങ്ങൾ കൈമാറി. വെള്ളിയാഴ്ചയും ശനിയാഴ്ച രാത്രി വരെയും പൊലീസും ഡോഗ്സ്ക്വാഡും വിദ്യാർഥികളും കോളജിലും പരിസരത്തും തിരഞ്ഞെങ്കിലും കണ്ടെത്താനായില്ല.</p>
      <p>ശനിയാഴ്ച രാത്രി കോളജിലെ സെക്യൂരിറ്റി ജീവനക്കാരൻ സിവിൽ എൻജിനീയറിങ് വിഭാഗത്തിലെ ഭിന്നശേഷിക്കാർക്കുള്ള ശുചിമുറി ഉള്ളിൽ നിന്നു പൂട്ടിയിരിക്കുന്നതും ലൈറ്റ് തെളിഞ്ഞിരിക്കുന്നതും ശ്രദ്ധയിൽപെട്ടു വെന്റിലേറ്ററിലൂടെ നോക്കിയപ്പോഴാണു മൃതദേഹം ചരടിൽ തൂങ്ങിയ നിലയിൽ കണ്ടത്. തുടർന്നു പൊലീസിനെ വിവരം അറിയിച്ചു. അമ്മ ചന്ദ്രിക പ്രസവത്തെ തുടർന്നു മരിച്ചതോടെ രതീഷ് ഗിരിജയുടെ സംരക്ഷണച്ചുമതലയിലായിരുന്നു.</p>
      <p>രതീഷിന്റെ പിതാവ് മറ്റൊരു വിവാഹം കഴിച്ചതായാണു പറയുന്നത്. നെയ്യാറ്റിൻകര പെരുംപഴുതൂർ പുന്നക്കാട് സ്വദേശികളായ കുടുംബം 3 വർഷത്തോളം നെയ്യാറ്റിൻകര വഴുതൂർ ‘വിശാഖ’ത്തിൽ വാടകയ്ക്കു താമസിച്ചിരുന്നു. 4 മാസം മുൻപ് ഇവരുടെ വീടിനു മുന്നിലെ കടയിൽ നിന്നു കഞ്ചാവു വിൽപന നടത്തിയതിനു 3 പേരെ എക്സൈസ് അറസ്റ്റ് ചെയ്തു.</p>
      <p>രതീഷാണ് എക്സൈസിനു വിവരം നൽകിയതെന്ന് ആരോപിച്ച് കഞ്ചാവു വിൽപനക്കാർ വിദ്യാർഥിയെ മർദിച്ചു. പിന്നീടു രതീഷിന്റെ വീടിനു മുന്നിൽ കിടന്ന കാർ കത്തിക്കാനും അജ്ഞാതർ ശ്രമിച്ചു. 2 സംഭവങ്ങളിലും നെയ്യാറ്റിൻകര പൊലീസിനു പരാതി നൽകിയിരുന്നു. ഇതിനു ശേഷം രതീഷിന്റെ പഠനസൗകര്യത്തിനായാണു ഗിരിജ ഉള്ളൂരിലേക്കു താമസം മാറിയത്. ഇന്നലെ ഉച്ചയോടെ തഹസിൽദാരുടെ നേതൃത്വത്തിൽ ഇൻക്വസ്റ്റ് നടപടികൾക്കു ശേഷം മൃതദേഹം മെഡിക്കൽ കോളജ് ആശുപത്രിയിൽ പോസ്റ്റ്മോർട്ടം ചെയ്തു. വൈകിട്ടു കോളജിൽ പൊതുദർശനത്തിനു വച്ച ശേഷം ശാന്തികവാടത്തിൽ സംസ്കരിച്ചു. </p>
      <p>
        <b>കണ്ണീരോടെ അന്ത്യോപചാരം</b>
      </p>
      <p>ശ്രീകാര്യം∙ തിരുവനന്തപുരം ഗവ. എൻജിനീയറിങ് കോളജിലെ (സിഇടി)സിവിൽ എൻജിനീയറിങ് വിഭാഗത്തിലെ ശുചിമുറിയിൽ തൂങ്ങിമരിച്ച നിലയിൽ കണ്ട ഒന്നാം സെമസ്റ്റർ വിദ്യാർഥി ഉള്ളൂർ നീരാഴി ലെയിനിൽ സരസ്സിൽ താമസിക്കുന്ന രതീഷ്കുമാറിന് സഹപാഠികൾ കണ്ണീരോടെ അന്ത്യോപചാരമർപ്പിച്ചു. ഇന്നലെ രാവിലെ മൃതദേഹം ആർഡിഒയുടെ സാന്നിധ്യത്തിൽ ഇൻക്വസ്റ്റ് തയ്യാറാക്കി പോസ്റ്റുമോർട്ടത്തിനയച്ചു. മൃതദേഹം സിവിൽ എൻജിനീയറിങ് ബ്ലോക്കിൽ പൊതു ദർശനത്തിനു വെച്ചശേഷം ശാന്തികവാടത്തിൽ സംസ്കരിച്ചു.</p>
      <p>
        <b>രണ്ടാമത്തെ മരണം</b>
      </p>
      <p>ശ്രീകാര്യം∙ അഞ്ചു മാസത്തിനിടയിൽ തിരുവനന്തപുരം ഗവ. എൻജിനീയറിങ് കോളജ്(സിഇടി)യിൽ നിന്നും ദൂരൂഹ സാഹചര്യത്തിൽ മരിച്ച നിലയിൽ കണ്ടത് രണ്ടുപേരെ. അഞ്ചു മാസം മുമ്പ് സിഇടിയിൽ എംടെക് രണ്ടാം വർഷ വിദ്യാർഥിയായ കോഴിക്കോട് വടകര സ്വദേശി ശ്യാൻ അനന്തപത്മനാഭ(25) നെ കോളജിൽ നിന്നും കാണാതായിരുന്നു. മൂന്നു ദിവസങ്ങൾക്കു ശേഷം കേരള സർവ്വകലാശാലയുടെ കാര്യവട്ടം ക്യാംപസിലുള്ളിൽ കുറ്റിക്കാട്ടിൽ വിഷം ഉള്ളിൽ ചെന്നു മരിച്ച നിലയിൽ കണ്ടെത്തി. അന്നും പൊലീസ് അന്വേഷണം നടത്തിയെങ്കിലും കണ്ടെത്താനായില്ല.  രതീഷ്കുമാറിന്റെ കാര്യത്തിലും പൊലീസ് അന്വേഷണം നടത്തിയെങ്കിലും ഫലം കണ്ടില്ല.</p>
      <p>
        <b>പലവട്ടം  മർദിച്ചെന്നു മാതൃസഹോദരി</b>
      </p>
      <p>തിരുവനന്തപുരം ∙ നെയ്യാറ്റിൻകര വഴുതുരിൽ വാടയ്ക്കു താമസിക്കുമ്പോൾ സമീപത്തുള്ള കടക്കാർ ഗുണ്ടകളെ കൂട്ടുപിടിച്ച് പോകുന്ന വഴിയിലെല്ലാം രതീഷ്കുമാറിനെ മർദിക്കുമായിരുന്നുവെന്നു മാതൃസഹോദരി ഗിരിജ. കടയിൽ നിന്നു കഞ്ചാവ് പിടിച്ചതു സംബന്ധിച്ച വിവരം കൈമാറിയതു രതീഷ് ആണെന്ന് ആരോപിച്ചായിരുന്നു മർദനമെന്നും ഗിരിജ ഇന്നലെ മാധ്യമങ്ങൾക്കു മുന്നിൽ തേങ്ങലോടെ വെളിപ്പെടുത്തി. സിഇടിയിൽ രതീഷിന്റെ മൃതദേഹത്തിൽ ഇൻക്വസ്റ്റ് നടപടികൾ നടക്കുമ്പോൾ അവിടെ എത്തിയതായിരുന്നു ഗിരിജ.</p>
      <p>മരണവുമായി ബന്ധപ്പെട്ടു തന്റെ ഭർത്താവിനെതിരെയും ഇവർ ആരോപണങ്ങൾ ഉയർത്തി. എന്നാൽ, ഇക്കാര്യം അദ്ദേഹം നിഷേധിച്ചു. രതീഷിനെ കഞ്ചാവ് മാഫിയ ഉപദ്രവിച്ചിരുന്നതുമായി ബന്ധപ്പെട്ടു നെയ്യാറ്റിൻകര പൊലീസിലും ഭിന്നശേഷിക്കാർക്കുള്ള കമ്മിഷനിലും പരാതി നൽകിയിരുന്നെങ്കിലും കാര്യക്ഷമമായ അന്വേഷണം നടന്നില്ലെന്നു ഭിന്നശേഷിക്കാരായ വിദ്യാർഥികളുടെ രക്ഷകർത്താക്കൾ ഉൾപ്പെട്ട സംഘടനയായ ‘പരിവാറി’ന്റെ ജില്ലാ പ്രസിഡന്റ് മാരായമുട്ടം രാജേഷ് വെളിപ്പെടുത്തി. കഞ്ചാവ് പിടിച്ച സംഭവമുണ്ടായിട്ടുണ്ടെന്നു എക്സൈസ് അധികൃതരും മർദനം സംബന്ധിച്ചു പരാതി ലഭിച്ചിരുന്നതായി നെയ്യാറ്റിൻകര പൊലീസും സ്ഥിരീകരിച്ചു.</p>
      <p>
        <b>മൃതദേഹം കണ്ടെത്താൻ 30 മണിക്കൂറിലേറെ </b>
      </p>
      <p>തിരുവനന്തപുരം ∙ രതീഷിന്റെ മൊബൈൽ ഫോൺ ടവർ ലൊക്കേഷൻ സിഇടിയിലെ പ്രധാന കെട്ടിടത്തിൽ എന്നു പൊലീസ് കണ്ടെത്തിയിട്ടും മൃതദേഹം കണ്ടെത്താൻ വേണ്ടി വന്നത് 30 മണിക്കൂറിലേറെ. വെള്ളിയാഴ്ച ഉച്ചയ്ക്കു 12 മണിയോടെയാണു പരാതി ലഭിച്ചതും ടവർ ലൊക്കേഷൻ സ്ഥിരീകരിച്ചതും. പൊലീസും ഡോഗ് സ്ക്വാഡും വിദ്യാർഥികളും അന്നു പകൽ മുഴുവൻ തിരച്ചിൽ നടത്തിയെങ്കിലും കണ്ടെത്തിയില്ല. ശനിയാഴ്ച രാവിലെ തിരച്ചിൽ പുനരാംരംഭിച്ചു. സിവിൽ എൻജിനീയറിങ് വിഭാഗത്തിന്റെ എല്ലാ മുറികളും തുറന്നു പരിശോധിക്കാൻ അവസരം നൽകിയില്ലെന്നു ചില വിദ്യാർഥികൾ ആരോപിച്ചു.</p>
      <p>ക്യാംപസിലെ പ്രധാന കെട്ടിടത്തിലും പറമ്പിലും കുളത്തിലും കേന്ദ്രീകരിച്ചായിരുന്നു അന്വേഷണമെന്നു പൊലീസും പ്രിൻസിപ്പൽ ഡോ.സി.വി.ജിജിയും പറഞ്ഞു. അന്വേഷണം അവസാനിപ്പിച്ചു സംഘം മടങ്ങിയ ശേഷം രാത്രി ഒൻപതരയോടെയാണു സിവിൽ വിഭാഗത്തിന്റെ ശുചിമുറിയിൽ സെക്യൂരിറ്റി ജീവനക്കാരൻ മൃതദേഹം കണ്ടെത്തിയത്. 10 മണിക്കുള്ള പരീക്ഷയ്ക്കെത്തിയ രതീഷ് 11.15നാണു ക്ലാസ് വിട്ടിറങ്ങിയതെന്ന് കോളജ് അധികൃതർ പറഞ്ഞു. വിദ്യാർഥിക്കു പഠനവൈകല്യമുണ്ടായിരുന്നതായും കുറഞ്ഞ മാർക്കുകളാണു ലഭിച്ചിരുന്നതെന്നും അധ്യാപകർ പറഞ്ഞതായി പൊലീസും വ്യക്തമാക്കി.</p>
    </article>
  </body>
</html>