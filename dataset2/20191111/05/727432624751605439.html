<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/kan-fore-til-fartsbot/71796845"/>
    <meta property="og:site_name" content="Dinside"/>
    <meta property="article:published_time" content="2019-11-11T05:00:00+00:00"/>
    <meta property="og:title" content="Kan føre til fartsbot"/>
    <meta property="og:description" content="Nesten sju av ti opplever det. Dette bør du vite om «lusekjøring-reglene» i trafikken."/>
  </head>
  <body>
    <article>
      <h6 class="kicker">Lusekjøring skaper farlige situasjoner</h6>
      <h1>Kan føre til fartsbot</h1>
      <h2>Nesten sju av ti opplever det. Dette bør du vite om «lusekjøring-reglene» i trafikken.</h2>
      <address><time datetime="2019-11-11T05:00:00+00:00">11 Nov 2019, 05:00</time> by <a rel="author">Rune Korsvoll</a></address>
      <p>Mange opplever stigende frustrasjon ved å ligge bak en sjåfør som har all verdens tid, og som gjerne ligger 10-15 km/t under fartsgrensa. Når det i tillegg er mye motgående trafikk eller svingete vei, som gjør forbikjøring umulig, stiger av og til adrenalinet til farlige høyder.</p>
      <related>
        <a href="https://www.dinside.no/motor/kan-det-digitale-forerkortet-brukes-som-legitimasjon/71787966"/>
      </related>
      <p>Resultatet kan til slutt bli et livsfarlig forsøk på forbikjøring.</p>
      <h3>Unge menn mest irritert</h3>
      <p>I en fersk undersøkelse som Ipsos har gjort for Gjensidige, svarer hele 68 prosent av de spurte bilførerne at de har opplevd en slik situasjon. Nesten like mange – 65 prosent – sier at de ofte eller av og til irriterer seg over dette og at de har opplevd farlige situasjoner som følge av saktekjøringen.</p>
      <related>
        <a href="https://www.dinside.no/motor/na-gjelder-det-nye-punktet-for-prikker-pa-forerkortet/69152730"/>
      </related>
      <p>
        <b>Typisk nok irriterer yngre bilførere seg oftere enn de litt eldre, viser undersøkelsen. Menn har dessuten opplevd flere farlige situasjoner og er <i>litt</i> mer irritert enn kvinner, viser undersøkelsen.</b>
      </p>
      <p>- Når irritasjonen er så høy, er det dessverre noen som til slutt mister besinnelsen og kjører forbi - også på uoversiktlige strekninger. Hvert år får flere slike forbikjøringer katastrofale følger, sier bilekspert Jan Fleinsjø i Gjensidige.</p>
      <h3>- Slipp dem forbi</h3>
      <p>Han forklarer at all erfaring tilsier at høy fart dreper, men samtidig kan lusekjøring også bidra til farlige situasjoner. Når køene bak et kjøretøy begynner å telle titalls biler, er det klart at det er noe som ikke stemmer.</p>
      <related>
        <a href="https://www.dinside.no/motor/sa-mye-har-du-a-ga-pa-i-fartskontroller/69197368"/>
      </related>
      <p>
        <b>Plutselig tar noen en ekstrem risiko og kjører forbi der de ikke burde gjort det. De setter dermed sitt eget og andres liv i fare. Fleinsjø tror likevel at mange som skaper lange køer ikke er klar over risikoen de skaper selv.</b>
      </p>
      <p>- Sjekk speilene regelmessig. Ser du at biler kommer tett bak, vent til du kommer til en oversiktlig strekning, slipp gassen og blink dem forbi. Da har bilene bak passert på få sekunder, og alle parter kan fortsette på en trygg og god måte. Veldig enkelt og veldig sikkert, sier han.</p>
      <p>Bileksperten er klar på at dette ikke er en oppfordring til øke farten, men mer til å vise hensyn om en selv ikke har mulighet til å holde fartsgrensen. Veitrafikkreglene sier at dersom man velger å kjøre sakte, plikter man å slippe forbi folk som vil kjøre så fort som fartsgrensen tilsier.</p>
      <h3>Plikter å hjelpe køen</h3>
      <p>UP-sjef Steven Hasseldal forteller imidlertid at det ikke er forbudt å kjøre saktere enn fartsgrensa, og at det kan være flere grunner til å faktisk gjøre det.</p>
      <related>
        <a href="https://www.dinside.no/motor/ny-rekord-for-tesla/71768530"/>
      </related>
      <p>- Fartsgrensene i Norge er satt som en maks-grense - den høyeste hastighet det er lov å kjøre ved optimale forhold. Har man gode grunner til ikke å kjøre så fort som fartsgrensen tillater, er det fullt ut lovlig å kjøre sakte, forklarer han.</p>
      <p>
        <i>
          <b>- Men, legger UP-sjefen til ...</b>
        </i>
      </p>
      <p>- Dersom man kjører slik, hviler det et ekstra ansvar på sjåføren. Da er det viktig å passe på om ens egen kjøring medfører lange køer bakover. Hvis det er tilfellet, plikter man å hjelpe til slik at de bak kan komme forbi, gjerne ved selv å kjøre inn til siden, ved første mulighet og så slippe andre forbi, forklarer Hasseldal til Dinside.</p>
      <figure>
        <img src="https://dbstatic.no/71796928.jpg?imageId=71796928&amp;x=0&amp;y=3.359173126615&amp;cropw=100&amp;croph=82.687338501292&amp;width=321&amp;height=320"/>
        <figcaption><b>SLIPP FORBI:</b> Kjører du sakte og lager lange køer bakover, plikter man å hjelpe til slik at de bak kan komme forbi, sier UP-sjef Steven Hasseldal. Foto: Politiet Vis mer</figcaption>
      </figure>
      <h3>Kan gi bot</h3>
      <p>Han påpeker at det i vegtrafikklovens paragraf 3 også står at man skal kjøre på en måte som ikke er til hinder for andre.</p>
      <p>- Dersom UP ser at noen kjører svært sakte, vil vedkommende bli stoppet og spurt om grunnen til den lave farten. Er det ikke gode grunner for dette, vil sjåføren kunne bli bøtelagt, sier UP-sjefen.</p>
      <p>Han legger imidlertid til at det er høy fart som skaper de alvorligst ulykkene - ikke sakte fart - og gir et godt råd med på veien:</p>
      <p>
        <b>- Ikke irriterer deg over at det går noe saktere enn maks-grensen på veien. Sinnekontroll er viktig. Ikke foreta unødvendige og farlige forbikjøringer selv om du er irritert.</b>
      </p>
      <p>
        <i>Til Dinside sier UP at det blir eventuelle bøter vurdert av politiet i hvert enkelt tilfelle og at det ikke er noen minste- eller makssats.</i>
      </p>
      <related>
        <a href="https://www.dinside.no/motor/sa-mye-ma-du-betale-om-du-bryter-trafikkreglene/69229479"/>
      </related>
    </article>
  </body>
</html>