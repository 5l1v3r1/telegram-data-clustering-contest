<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/naukovci-poyasnili-shcho-take-retrogradniy-merkuriy-i-chomu-varto-beregti-ochi-11-listopada-637754.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T05:53:19+00:00"/>
    <meta property="og:title" content="Науковці пояснили, що таке ретроградний Меркурій і чому варто берегти очі 11 листопада"/>
    <meta property="og:description" content="Явище, що називають ретроградним Меркурієм, трапляється, коли Земля наздоганяє його по своїй орбіті і проходить повз - астрономи"/>
  </head>
  <body>
    <article>
      <h1>Науковці пояснили, що таке ретроградний Меркурій і чому варто берегти очі 11 листопада</h1>
      <address>
        <time datetime="2019-11-11T05:53:19+00:00">11 Nov 2019, 05:53</time>
      </address>
      <h4>Явище, що називають ретроградним Меркурієм, трапляється, коли Земля наздоганяє його по своїй орбіті і проходить повз - астрономи</h4>
      <p>Астрологи попереджають про ретроградний Меркурій і радять до 21 листопада нічого важливого не робити: не починати стосунків, не укладати угод та не купувати автомобіль.</p>
      <p>Астрономи ж сміються та переконують, що ця планета на землян не впливає.</p>
      <p>Про це <a href="https://tsn.ua/ukrayina/retrogradniy-merkuriy-naukovci-poyasnili-yavische-ta-rozpovili-scho-stanetsya-11-listopada-1437813.html">пише</a> ТСН.</p>
      <p>«Ретроградний Меркурій» – період, яким вже давно виправдовують невдачі. Це зручно – ніби у власних помилках винний не сам, а Сонячна система.</p>
      <p>Астрологи та нумерологи вважають, що жартувати з цим явищем не варто.</p>
      <p>«Тричі на рік буває ретроградний Меркурій. Хочемо ми цього чи ні, він впливає на наше життя. Це планета спілкування, руху, все, що пов’язане з торгівлею, угодами – вона нам говорить про те, що в цей період рух нашого життя зменшується. І небажано в цей час реєструвати фірми», - каже нумеролог Людмила Савіна. Заміть вирушати в подорож чи купувати дорогі речі вона радить зустрічатися зі старими друзями та налагоджувати зіпсовані чи втрачені стосунки.</p>
      <p>Ретроградно латиною означає у зворотному напрямку. Явище, що називають ретроградним Меркурієм, трапляється, коли Земля наздоганяє його по своїй орбіті і проходить повз. Тоді може здаватися, що Меркурій пересувається у зворотний бік.</p>
      <p>Астрономи про небезпеки ретроградного Меркурія нічого не знають, але уточнюють: 11 листопада можна буде побачити, як планета  Меркурій проходить по диску Сонця. Це явище відбувається рідко, лише 13 разів на століття. Єдине, на їхню думку, як людина може нашкодити собі у цей період – це не вберегти очей. «Закликаю всіх під час цього явища ні в якому разі не дивиться на Сонце через бінокль, тому що ви можете сильно пошкодити своїм очам. Ви можете випалити очі, ви можете взагалі осліпнути», - каже науковий співробітник обсерваторії Лілія Казанцева.</p>
      <p>Старший науковий співробітник Василь Данилевський демонструє цінні кадри спостереження, зроблені 16 років тому: «Це якраз після виходу диска Меркурія на диск Сонця. Триває все це явище приблизно годин 5-6. Це, можливо, дасть уточнити деякі параметри динаміки Сонячної системи». Щодо ж прив’язування до подібних явищ якихось пророцтв, психологи пояснюють: людям зручно мати глобальні виправдання для своїх лінощів.</p>
      <p>Лікарі радять у листопаді достатньо спати, правильно харчуватися та більше бути на свіжому повітрі. Якщо ж навіть при дотриманні цих простих правил самопочуття погане – не списувати його на небесні тіла, а звертатися до медиків. «Якщо ми говоримо про доказову медицину, то ні Меркурій, ні Місяць, ні інша планета не може вплинути на наше самопочуття», - каже терапевт-кардіолог Тетяна Нікієва.</p>
      <related>
        <a href="https://glavcom.ua/country/health/naukovci-zyasuvali-shcho-lyudi-z-psihichnimi-rozladami-dosyagayut-krashchih-rezultativ-u-karjeri-637621.html"/>
        <a href="https://glavcom.ua/world/hitech/kompaniya-ilona-maska-protestuvala-rezervniy-parashut-dlya-crew-dragon-637534.html"/>
        <a href="https://glavcom.ua/news/ukrajinsko-amerikanska-raketa-vivela-na-orbitu-vantazhniy-korabel-637281.html"/>
      </related>
    </article>
  </body>
</html>