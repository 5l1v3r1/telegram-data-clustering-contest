<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/anonim-yazardan-trump-anlatan-kitap-zalim-beceriksiz-ve-ulus-icin-bir-tehlike"/>
    <meta property="og:site_name" content="euronews"/>
    <meta property="article:published_time" content="2019-11-11T05:00:10+00:00"/>
    <meta property="og:title" content="Trump'ı anlatan kitap: 'Zalim, beceriksiz ve ulus için bir tehlike'"/>
    <meta property="og:description" content="Amerika Birleşik Devletleri (ABD) Başkanı Donald Trump'ı &quot;zalim, beceriksiz ve ulus için bir tehlike&quot; olarak anlatan isimsiz bir yazarın kaleme aldığı 259 sayfalık kitabın, 19 Kasım'da satışa sunulacağı iddia edildi."/>
  </head>
  <body>
    <article>
      <h1>Trump'ı anlatan kitap: 'Zalim, beceriksiz ve ulus için bir tehlike'</h1>
      <address><time datetime="2019-11-11T05:00:10+00:00">11 Nov 2019, 05:00</time> by <a rel="author">Gizem Sade</a></address>
      <p>Amerika Birleşik Devletleri (ABD) Başkanı Donald Trump'ı 'zalim, beceriksiz ve ulus için bir tehlike' olarak tanıtan isimsiz bir yazarın kaleme aldığı kitabın 19 Kasım'da satışa sunulması bekleniyor.</p>
      <p>Kendini 'Trump yönetiminde kıdemli bir yetkili' olarak tanımlayan anonim bir yazar, gözlem ve deneyimlerinden hareketle ABD Başkanı'nın karakter tahlilini yaptığı 'uyarı niteliğinde' 259 sayfalık bir kitap yayımlayacağını açıkladı.</p>
      <p>The Washington Post gazetesinin kitabına ulaştığı yazar, Trump'ı 'cinsiyetçi', 'kaba' ve 'zalim' şeklinde tanımladığı portresini ortaya koyuyor.</p>
      <p>Yazar kitabında Trump'ın bir krizden diğerine geçişini, "Hava trafik kontrol kulesindeki 12 yaşında bir çocuk gibi, hükümetin düğmelerine ayırt etmeksizin basıyor, pist boyunca kayan uçaklara kayıtsız ve çılgınca hava limanından uzaklaşıyor" şeklinde anlatıyor.</p>
      <p>Yazar kitabında ayrıca, Trump yönetimindeki üst düzey yöneticilerin geçtiğimiz yıl, Trump'ın gidişatı hakkında 'halkı alarma geçirmek için' toplu olarak istifa etmeyi düşündüğünü iddia ediyor. Ancak yazara göre yetkililer istifa etmekten 'zaten bocalayan bir hükümeti daha da istikrarsızlaştıracağı' endişesi ile vazgeçti.</p>
      <ul>
        <li>
          <a href="https://tr.euronews.com/2019/11/10/baskan-trump-protesto-etmek-icin-sisirilen-bebek-trumpa-bicakli-saldiri">Başkan Trump'ı protesto etmek için şişirilen 'Bebek Trump'a bıçaklı saldırı</a>
        </li>
        <li>
          <a href="https://tr.euronews.com/2019/11/06/trumpa-yonelik-azil-sorusturmasinda-kamuya-acik-oturumlar-haftaya-basliyor">Trump'a yönelik azil soruşturmasında kamuya açık oturumlar haftaya başlıyor</a>
        </li>
      </ul>
      <h3>"ABD Başkanı çalışanların dış görünüşü ile alay ediyor"</h3>
      <p>Yazara göre üst düzey yetkililer, Trump'ın Twitter'daki 'vahşi beyanları' nedeniyle sabahları 'tam anlamıyla panik hâlinde' uyanıyor.</p>
      <p>Trump kitapta, perde arkasında 'kadın düşmanı ve ırkçı' yorumlar yapan biri olarak tasvir ediliyor. Kitabında 'Bir kadının görünüşü ve performansı hakkında konuşurken rahatsız edici bir sessizlik içinde oturdum ve dinledim' ifadelerini kullanan yazar ekliyor: "Makyajı hakkında yorum yapıyor. Kilosu hakkında şakalar yapıyor. Giysisini eleştiriyor. Yörüngesinde ve yanında bulunan kadınların dayanıklılığını sorguluyor. Başarılı ve profesyonel insanlara 'tatlım', 'bal' şeklinde hitap ediyor"</p>
      <p>Yazar ayrıca, Trump'ın ABD-Meksika sınırını geçen göçmenler hakkında düzenlenen bir Oval Ofis toplantısında İspanyol aksanı taklit etmeye çalıştığını öne sürüyor.</p>
      <p>Kitabın gündeme gelmesinin ardından Beyaz Saray'dan yanıt gecikmedi. Beyaz Saray Basın Sözcüsü Stephanie Grisham, kitabın yazarını anonim olduğu için 'korkak' olarak nitelerken kitap hakkında 'kurgu eseri' yorumu yaptı.</p>
    </article>
  </body>
</html>