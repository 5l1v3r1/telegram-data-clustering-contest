<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620891/htlv-%D9%88-%D8%A7%DB%8C%D8%AF%D8%B2-%D9%87%DB%8C%DA%86-%D8%A7%D8%B1%D8%AA%D8%A8%D8%A7%D8%B7%DB%8C-%D8%A8%D8%A7-%DB%8C%DA%A9%D8%AF%DB%8C%DA%AF%D8%B1-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T05:25:00+00:00"/>
    <meta property="og:title" content="HTLV و ایدز هیچ ارتباطی با یکدیگر ندارند"/>
    <meta property="og:description" content="متخصص مغز و اعصاب جهاددانشگاهی خراسان رضوی گفت: HTLV و ایدز هیچ گونه ارتباطی با یکدیگر ندارند."/>
  </head>
  <body>
    <article>
      <h1>HTLV و ایدز هیچ ارتباطی با یکدیگر ندارند</h1>
      <h2>متخصص مغز و اعصاب:</h2>
      <address>
        <time datetime="2019-11-11T05:25:00+00:00">11 Nov 2019, 05:25</time>
      </address>
      <p>
        <i>متخصص مغز و اعصاب جهاددانشگاهی خراسان رضوی گفت: HTLV و ایدز هیچ گونه ارتباطی با یکدیگر ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد شریعتی درخصوص ۱۹ آبان، روز جهانی HTLV اظهار کرد: HTLV نام یک ویروس است که محل تکثیر آن در داخل نوعی از گلبول‌های سفید خون به نام لنفوسیت‌ها می‌باشد. HTLVمانند بیشتر ویروس‌ها به صورت آزاد قابلیت زنده ماندن را ندارد و باید از فضای داخلی سلولی استفاده کند. HTLVاز خانواده رتروویروس‌ها است، ویروس ایدز را شامل می‌شود ولی HTLV با ایدز هیچ ارتباطی ندارد.</p>
      <p>وی تصریح کرد: ویروس HTLV ممکن است تا پایان عمر در بدن فرد ناقل بدون علامت باقی بماند و تظاهرات بیماری نمایان نشود.</p>
      <figure>
        <img src="https://aftabnews.ir/files/fa/news/1398/8/20/357681_769.jpg"/>
      </figure>
      <p>شریعتی عنوان کرد: تظاهرات بیماری HTLV تنها در ۵ درصد افراد ناقل ویروس نمایان می‌شود و باعث بیماری‌های مختلفی می‌شود که دو مورد مهم آن لوسمی یا یک نوع سرطان خون و نوع دیگر آن درگیری نخاع همراه با اختلال حرکتی به نام بیماری HAM-TSP است.</p>
      <p>این متخصص مغز و اعصاب ادامه داد: ۲ تا ۳ درصد افراد مبتلا به ویروس HTLV ممکن است به سرطان خون و حدود ۳ درصد به بیماری HAM-TSP مبتلا شوند.</p>
      <p>شریعتی در خصوص توزیع خوشه‌ای ویروس HTLV بیان کرد: شیوع این ویروس در ژاپن نسبت به سایر نقاط دیگر دنیا بیشتر است و تاکنون دلیل خاصی در خصوص توزیع خوشه‌ای این ویروس ثابت نشده است.</p>
      <p>وی عنوان کرد: بیماری HAM-TSP با یکسری تظاهرات حسی – حرکتی در پاها شروع می‌شود، بدین صورت که فرد در راه رفتن دچار اختلال و یا سفتی پاها می‌شود، اختلالات ادراری نیز از دیگر تظاهرات این بیماری است.</p>
      <p>شریعتی تصریح کرد: HAM-TSP مشابه بیماری MS است و برای افتراق این بیماری با MS می‌بایستی آزمایش خون و مایع نخاع برای شناسایی ویروس در بدن انجام شود.</p>
      <p>وی با تاکید بر اینکه « HTLV و ایدز هیچ گونه ارتباطی با یکدیگر ندارند»، خاطرنشان کرد: در حال حاضر برای ایدز درمان وجود دارد اما در خصوص HTLV هنوز حل درمان قطعی پیشنهاد نشده است.</p>
      <p>متخصص مغز و اعصاب جهاددانشگاهی پیشنهاد کرد که افراد ناقل HTLV هر ۶ ماه یکبار معاینه پزشکی سالانه شوند.</p>
    </article>
  </body>
</html>