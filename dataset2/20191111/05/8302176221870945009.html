<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bloggar.aftonbladet.se/samtidigtmedlindaskugge/2019/11/munsarslinda-och-va-a-lank-i-bio/"/>
    <meta property="og:site_name" content="Samtidigt med Linda Skugge"/>
    <meta property="article:published_time" content="2019-11-11T05:00:00+00:00"/>
    <meta property="og:title" content="Munsårslinda och va ä länk i bio"/>
    <meta property="og:description" content="Kött i rum. Köttmöbler i rum. Köttsäng i rum. Kötthus i stad. Köttminne. Jag behövde inte ens kolla prislistan – som jag såg när jag av misstag råkade kliva in på Östermalmsgalleriets kontor – för att inse att jag inte har råd att köpa Marie-Louise Ekmans nya konst. Hundra loppor... Läs mer"/>
  </head>
  <body>
    <article>
      <h1>Munsårslinda och va ä länk i bio</h1>
      <address>
        <time datetime="2019-11-11T05:00:00+00:00">11 Nov 2019, 05:00</time>
      </address>
      <p>Kött i rum. Köttmöbler i rum. Köttsäng i rum. Kötthus i stad. Köttminne.</p>
      <p>Jag behövde inte ens kolla prislistan – som jag såg när jag av misstag råkade kliva in på Östermalmsgalleriets kontor – för att inse att jag inte har råd att köpa Marie-Louise Ekmans nya konst. Hundra loppor styck. Jag räknade till tjugofem fantastiskt broderade verk i vitt, guld och rosa.</p>
      <p>På en av tavlorna har hon sytt in en bit blodig gasbinda, en sådan som ska stoppa blodflödet efter ett blodprov.</p>
      <p>Själv har jag munsår längs hela underläppen, i näsan och inne i munnen.</p>
      <p>Det skulle kunna bli konst.</p>
      <p>Munsår i rum. Munsårsmöbler i rum. Munsårssäng i rum. Munsårshus i stad.</p>
      <p>”Jag tror att konst kan vara ett sätt att motverka något som ligger mer naturligt för en.” Säger författaren Aris Fioretos till Dagens Nyheter och berättar att man får rätt mycket som barn utan att be om det när man tilldelas ett knäppt namn. Han undrade länge om han förkroppsligade namnet eller om det bara var en klisterlapp.</p>
      <p>Jag förstår precis vad han menar. Jag heter Linda. Munsårslinda. Munsårsminne. Munsår i ljus. Kör mot solen. Munsårsklisterlapp. Munsårslänk i bio.</p>
      <p>Jag får väldigt många DM. Alla frågar samma sak. Inget vad du är snygg, ska vi ta en drink. Inget du är en hora, du behöver kuk. Utan vad är länk i bio? Inte ens vad menas med, eller vad betyder länk i bio. Utan va ä länk i bio.</p>
      <p>De vet inte vad länk i bio betyder. En gång såg jag en tjej på tunnelbanan med en t-shirt med texten link in bio. Va ä dä för bio?</p>
      <p>”Att ge sitt barn ett konstigt namn är att förbereda det för en tuff värld.” Så säger DN-journalisten Sandra Stiskalo till Aris Fioretos som svarar att man i antiken sa ”nomen est omen”. Namn är öde.</p>
      <p>Själv tror jag att både konst och namn kan motverka något som ligger naturligt.</p>
      <p>Linda var på sjuttiotalet det tredje vanligaste namnet. Vi med Sveriges tristaste namn kan nog intyga att det kommer mycket på köpet för oss också.</p>
      <p>Tråkigt munsår. Vanligt munsår. Naturligt munsår. Bions vanligaste länk.</p>
    </article>
  </body>
</html>