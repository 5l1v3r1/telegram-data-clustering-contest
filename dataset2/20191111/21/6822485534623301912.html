<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820180.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T21:21:00+00:00"/>
    <meta property="og:title" content="بررسی سخنرانی رئیس جمهور در یزد، موضوع جلسه کمیسیون امنیت ملی"/>
    <meta property="og:description" content="به گزارش مهر، سیدحسین نقوی حسینی سخنگوی کمیسیون امنیت ملی و سیاست خارجی مجلس شورای اسلامی با اشاره به نشست امروز کمیسیون اظهارداشت: در ابتدای جلسه امروز بحث و بررسی پیرامون سخنرانی رئیس محترم جمهور در مراسم و سفر یزد صورت گرفت."/>
  </head>
  <body>
    <article>
      <h1>بررسی سخنرانی رئیس جمهور در یزد، موضوع جلسه کمیسیون امنیت ملی</h1>
      <address>
        <time datetime="2019-11-11T21:21:00+00:00">11 Nov 2019, 21:21</time>
      </address>
      <p>سخنگوی کمیسیون امنیت ملی و سیاست خارجی مجلس از بررسی سخنرانی رییس جمهور در یزد در نشست این کمیسیون خبر داد.</p>
      <p>به گزارش مهر، سیدحسین نقوی حسینی سخنگوی کمیسیون امنیت ملی و سیاست خارجی مجلس شورای اسلامی با اشاره به نشست امروز کمیسیون اظهارداشت: در ابتدای جلسه امروز بحث و بررسی پیرامون سخنرانی رئیس محترم جمهور در مراسم و سفر یزد صورت گرفت.</p>
      <p>عضو هیات رییسه کمیسیون امنیت ملی و سیاست خارجی مجلس ادامه داد: بیانات آقای رئیس جمهور تعجب برانگیز و حاشیه ساز بود، به همین جهت تصمیم گرفته شد تا جلسه آینده کمیسیون امنیت ملی و سیاست خارجی جلسه ای را پیرامون مبارزه با مفاسد اقتصادی با حضور کلیه دستگاه های مربوطه تشکیل دهد.</p>
      <p>نماینده مردم  ورامین و پیشوا در مجلس دهم شورای اسلامی اظهار داشت: در ادامه جلسه، بررسی لایحه الحاق دولت جمهوری اسلامی ایران به کنوانسیون مشترک ایمنی مدیریت سوخت مصرف شده و ایمنی مدیریت پسماند پرتوزا برگشتی از شورای نگهبان در دستور کار قرار گرفت.</p>
      <p>این نماینده مجلس بیان داشت: در این جلسه که آقای طحان نظیف حقوقدان شورای نگهبان نیز حضور داشت دو ایراد شورای محترم نگهبان مورد بحث و بررسی قرار گرفت.</p>
      <p>وی توضیح داد: شورای نگهبان بند ۴ ماده ۶ و بند ۴ ماده ۱۳ در خصوص در اختیار قرار دادن داده های کلی مرتبط با تاسیسات به طرف های متعاهد مجاور و همچنین ماده ۳۲ در خصوص تکلیف طرف های متعاهد به ارائه گزارش هایی  در خصوص موضوعات مذکور از جهت ایجاد زمینه برای نفوذ اجانبه، مغایر بند ۵ اصل ۳ قانون اساسی شناخته شد.</p>
      <p>سخنگوی کمیسیون امنیت ملی و سیاست خارجی مجلس اظهار داشت: پس از بحث و بررسی بنا بر این شد که موضوع به کمیته هسته‌ای ارجاع تا شروط لازم در مقدمه کنوانسیون اضافه و ایرادات رفع شود و سپس به رای کمیسیون گذاشته شده تا اگر تصویب شد جهت تعیین تکلیف به صحن علنی ارجاع شود.</p>
    </article>
  </body>
</html>