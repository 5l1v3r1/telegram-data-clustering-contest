<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-minoboroni-ozvuchili-skilki-rozrahovuyut-otrimati-vid-ssha-u-2020-roci-329276_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T21:01:00+00:00"/>
    <meta property="og:title" content="У Міноборони озвучили, скільки розраховують отримати від США у 2020 році"/>
    <meta property="og:description" content="Україна очікує на суму не менше 391 млн доларів."/>
  </head>
  <body>
    <article>
      <h1>У Міноборони озвучили, скільки розраховують отримати від США у 2020 році</h1>
      <h2>Україна очікує на суму не менше 391 млн доларів.</h2>
      <address>
        <time datetime="2019-11-11T21:01:00+00:00">11 Nov 2019, 21:01</time>
      </address>
      <p>Україна розраховує на <b><a href="https://dt.ua/WORLD/ssha-vidnovili-viyskovu-dopomogu-ukrayini-senatori-323375_.html">збільшення військової допомоги</a></b> з боку США в наступному році. Про це заявив міністр оборони Андрій Загороднюк в інтерв'ю <a href="https://www.reuters.com/article/us-ukraine-defence/ukraine-expects-u-s-military-aid-to-keep-flowing-despite-trump-impeachment-battle-idUSKBN1XL1F5?il=0">Reuters</a> у понеділок, 11 листопада.</p>
      <p>За словами Загороднюка, Україна очікує в 2020 році виділення США допомоги не менше 391 млн доларів, яка була виділена в цьому році. На виділені гроші в наступному році Україна планує придбати більше ракет Javelin.</p>
      <p>"Як в уряді, так і в Конгресі існує загальна думка, що її (військову допомогу - ред.) слід нарощувати. Ми відчуваємо підтримку, і вона є. Це на 100 відсотків", - заявив Загороднюк.</p>
      <p>Як зазначив міністр оборони, військова допомога з боку США демонструє міжнародну підтримку України.</p>
      <p>"Це не просто гроші і не обладнання. Мова також йде про демонстрації підтримки з боку міжнародного співтовариства Україні. І це насправді, ймовірно, має для населення ще більше значення, ніж саме обладнання", - сказав Загороднюк.</p>
      <p>Раніше радник з національної безпеки президента США Дональда Трампа Роберт О'брайен в інтерв'ю для американського телеканалу CBS News заявив про те, що <b><a href="https://dt.ua/WORLD/ssha-ne-obicyayut-zavzhdi-nadavati-viyskovu-dopomogu-ukrayini-radnik-trampa-329161_.html">допомога США </a></b>не<b> </b>триватиме вічно.</p>
      <p>7 листопада Міноборони США і України підписали <b><a href="https://dt.ua/UKRAINE/minoboroni-ukrayini-i-ssha-pidpisali-protokol-spivpraci-328866_.html">протокол про військове співробітництво</a></b>.</p>
      <p>11 вересня Вашингтон погодив і схвалив виділення Україні <b><a href="https://dt.ua/WORLD/ssha-vidnovili-viyskovu-dopomogu-ukrayini-senatori-323375_.html">250 млн доларів військової допомоги</a></b>.</p>
      <p>З початку російської агресії в Донбасі Збройні сили України отримали від Сполучених Штатів Америки майже десять тисяч одиниць <b><a href="https://dt.ua/UKRAINE/u-zsu-rozpovili-skilki-viyskovoyi-dopomogi-otrimali-vid-ssha-z-pochatku-viyni-v-donbasi-305213_.html">військової техніки</a></b>, а американські військові інструктори навчають українських військовослужбовців.</p>
      <p>Детальніше про американську військову допомогу Україні читайте в статті Юрія Бутусова <b>"<a href="https://dt.ua/internal/viyskova-tehnika-ssha-dlya-ukrayini-politichniy-simvolizm-i-cilepokladannya-242254_.html">Військова техніка США для України: політичний символізм і цілепокладання</a>"</b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>