<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-greece/596880/lavros-giannakopoulos-kata-ton-paikton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T21:00:00+00:00"/>
    <meta property="og:title" content="Λάβρος Γιαννακόπουλος κατά των παικτών"/>
    <meta property="og:description" content="Ο Δημήτρης Γιαννακόπουλος βρέθηκε στην προπόνηση του Παναθηναϊκού και έθεσε παίκτες και προπονητικό τιμ προ των ευθυνών τους, έπειτα από τον αποκλεισμό από..."/>
  </head>
  <body>
    <article>
      <h1>Λάβρος Γιαννακόπουλος κατά των παικτών</h1>
      <address><time datetime="2019-11-11T21:00:00+00:00">11 Nov 2019, 21:00</time> by <a rel="author">Sigmalive.Sports</a></address>
      <p>Ο Δημήτρης Γιαννακόπουλος βρέθηκε στην προπόνηση του Παναθηναϊκού και έθεσε παίκτες και προπονητικό τιμ προ των ευθυνών τους, έπειτα από τον αποκλεισμό από τον Προμηθέα στα προημιτελικά του Κυπέλλου Ελλάδας!<br/> <br/>Το κλίμα στον Παναθηναϊκό είναι πολύ βαρύ έπειτα από τον πρόωρο αποκλεισμό στο Κύπελλο Ελλάδας από τον Προμηθέα Πατρών καθώς οι «πράσινοι» έμειναν εκτός ημιτελικών για πρώτη φορά έπειτα από 16 χρόνια! Η αγωνιστική εικόνα του «τριφυλλιού» δεν πείθει στις πρώτες αγωνιστικές της EuroLeague και ο αποκλεισμός από τον Προμηθέα... ταρακούνησε το πράσινο οικοδόμημα. Αμέσως μετά την ήττα από τους Πατρινούς με 81-79 άπαντες, παίκτες και τεχνικό επιτελείο τέθηκαν προ των ευθυνών τους.<br/> <br/>Ο Δημήτρης Γιαννακόπουλος βρέθηκε στο τέλος της αποψινής προπόνησης ενόψει του αγώνα με την Άλμπα και χρησιμοποίησε σκληρή γλώσσα: «Αυτό που με έχει ενοχλήσει είναι ότι κανείς από εσάς δεν είχε τα αρχ...α να ζητήσει συγγνώμη! Από τον κόσμο και από την διοίκηση! Περιμένω να ζητήσετε συγγνώμη! Ήδη, έχετε δυο εκτός προγράμματος ήττες. Είναι ντροπή για τον σύλλογο αυτό που έγινε! Να καταλάβετε που παίζετε! Τα παπούτσια σας κοστίζουν περισσότερο από το μπάτζετ του Προμηθέα»!<br/> <br/>Στη συνέχεια απευθύνθηκε προς συγκεκριμένους παίκτες: «Ξέρω που πάτε, πότε πάτε και τι πίνετε! Έτσι και μάθω ότι είστε έξω σε μέρα εκτός ρεπό, θα σας κόψω τα συμβόλαια! Αν χάσετε ξανά εκτός προγράμματος, θα σπάσω συμβόλαια! Στις νίκες είστε καλοί, στους πανηγυρισμούς είστε πρώτοι! Στις ήττες εξαφανίζεστε! Ο Καλάθης δίνει το 300% και τα περιμένετε όλα από αυτόν! Ντροπή σας!» Παράλληλα, έγινε σαφές ότι δεν υπάρχει θέμα αποχώρησης του Αργύρη Πεδουλάκη.</p>
    </article>
  </body>
</html>