<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/normandskiy-format-u-mozhlivomu-zrivi-samitu-bude-vinna-rf-novini-ukrajini-50052940.html"/>
    <meta property="og:site_name" content="НВ"/>
    <meta property="article:published_time" content="2019-11-11T21:34:00+00:00"/>
    <meta property="og:title" content="У можливому зриві нормандського саміту буде винна РФ — посол Франції"/>
    <meta property="og:description" content="Якщо зустріч у нормандському форматі не відбудеться, то усім буде зрозуміло, що це сталося з вини Російської Федерації."/>
  </head>
  <body>
    <article>
      <h1>У можливому зриві нормандського саміту буде винна РФ — посол Франції</h1>
      <h2>Якщо зустріч у нормандському форматі не відбудеться, то усім буде зрозуміло, що це сталося з вини Російської Федерації.</h2>
      <address>
        <time datetime="2019-11-11T21:34:00+00:00">11 Nov 2019, 21:34</time>
      </address>
      <p>Про це заявив надзвичайний і повноважний посол Франції в Україні Етьєн де Понсен в інтерв'ю газеті <a href="https://day.kyiv.ua/uk/article/den-planety-svitovi-dyskusiyi/pro-ukrayinskyy-dynamizm?fbclid=IwAR0Oa723EhkAGXcxhZNgwFi-BHHloVcdmBFUMvbmIREvshin05tvPzQSDyQ">День</a>.</p>
      <p>За його словами, французька сторона намагається зробити так, щоб зустріч відбулася.</p>
      <p>«Зі свого боку, ми намагаємося зробити так, щоб були виконані всі умови, які зроблять можливим проведення цієї зустрічі. Або ж якщо нормандський саміт не відбудеться, то всім буде зрозуміло, що таке сталося з вини російської сторони», — сказав де Понсен.</p>
      <p>Він також висловив упевненість в тому, що зустріч відбудеться.</p>
      <p>«Ми постійно працюємо, щоденно на рівні президента Республіки триває робота з підготовки цього саміту. 9 листопада планується нова телефонна розмова Емманюеля Макрона з Президентом Зеленським. Тобто ми зберігаємо надію і працюємо в цьому напрямі», — додав дипломат.</p>
      <p>Крім того, де Понсен повідомив, що президент Еммануель Макрон перезавантажив певні аспекти, і сьогодні триває поетапна робота.</p>
      <p>«Найближчий етап на цьому шляху — проведення саміту в нормандському форматі. При цьому ми не фіксуємось на складних питаннях метафізичного характеру, на які наразі немає відповіді. Ми віддаємо перевагу конкретній роботі з поступовим просуванням уперед і створенням умов для того, щоб наблизити перспективу миру», — зазначив посол.</p>
      <p>Читайте також:<br/><a href="https://nv.ua/ukr/world/geopolitics/nazvana-ymovirna-data-zustrichi-normandskoji-chetvirki-zmi-novini-ukrajini-50052692.html">&amp;nbsp24 або 26 листопада: названо ймовірну дату зустрічі нормандської четвірки — ЗМІ</a></p>
      <p>Раніше в Кремлі заявили, що <a href="https://nv.ua/ukr/world/geopolitics/kreml-pro-normandskiy-samit-dati-nemaye-novini-ukrajini-50052811.html">дата проведення зустрічі лідерів нормандської четвірки як і раніше не визначена,</a> і закликали дочекатися «повного розведення сил на Донбасі».</p>
    </article>
  </body>
</html>