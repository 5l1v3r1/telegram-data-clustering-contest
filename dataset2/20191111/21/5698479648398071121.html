<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/illegal-drilling-in-cyprus-eu-refines-sanctions-framework-against-turkey"/>
    <meta property="og:site_name" content="euronews"/>
    <meta property="article:published_time" content="2019-11-11T21:25:52+00:00"/>
    <meta property="og:title" content="ترکیه در پاسخ به تهدید بروکسل: به حفاری در شرق مدیترانه ادامه می دهیم"/>
    <meta property="og:description" content="اعضای اتحادیه اروپا پیش از این در اوایل اکتبر بر سر اعمال تحریم های بر ضد آنکارا به دلیل انجام فعالیت های غیرقانونی و حفاری های غیرمجاز در سواحل قبرس به توافق رسیده بودند."/>
  </head>
  <body>
    <article>
      <h1>ترکیه در پاسخ به تهدید بروکسل: به حفاری در شرق مدیترانه ادامه می دهیم</h1>
      <address><time datetime="2019-11-11T21:25:52+00:00">11 Nov 2019, 21:25</time> by <a rel="author">یورونیوز فارسی </a></address>
      <p>اتحادیه اروپا ترکیه را به دلیل انجام حفاری های غیرقانونی در «آب‌های قبرس» به اعمال تحریم و مجازات های اقتصادی تهدید کرد. بروکسل روز دوشنبه اعلام کرد که با تعیین یک چارچوب قانونی برای هدف قراردادن افراد مرتبط با این اقدام گامی جدید را برای مجازات آنکارا برداشته است.</p>
      <p>در پی پیام تهدید آمیز اتحادیه اروپا، وزارت امور خارجه ترکیه با انتشار بیانیه ای تاکید کرد که این کشور برغم مجازات های در نظر گرفته شده از سوی بروکسل به فعالیت های حفاری خود در منطقه یاد شده ادامه می دهد.</p>
      <p>در این بیانیه آمده است: «اینکه ترکیه در خصوص حقوق خود در شرق مدیترانه عقب نشینی کند انتظاری بیهوده است. بدون هیچ شکی ما فعالیت های حفاری خود را به روال همیشگی ادامه می دهیم»</p>
      <p>کشف ذخایر تازه گاز و نفت در سواحل شرقی مدیترانه اخیرا سبب بروز مناقشه‌ میان قبرس به عنوان یکی از اعضای اتحادیه اروپا و ترکیه‌ای شده است که بخش شمالی این جزیره را در کنترل دارد.</p>
      <p>اعضای اتحادیه اروپا پیش از این در اوایل اکتبر بر سر اعمال تحریم های بر ضد آنکارا به دلیل آنچه که آن را فعالیت های غیرقانونی و حفاری های غیرمجاز در سواحل قبرس می خوانند، به توافق رسیده بودند. اتحادیه اروپا در همین راستا روز دوشنبه یک چارچوب قانونی را به تصویب رساند که امکان مجازات افراد و یا نهادها و شرکت‌های مسئول در انجام حفاری های غیرمجاز در سواحل شرقی مدیترانه و نیز افراد و نهادهای مرتبط با این فعالیت ها را فراهم می کند.</p>
      <p>شورای اتحادیه اروپا روز دوشنبه با انتشار بیانیه ای اعلام کرد که رایزنی ها در پی تصویب یک چارچوب قانونی برای مجازات عاملان این حفاری های آغاز شده است.</p>
      <figure>
        <iframe data-src="https://twitter.com/euronewses/status/1193909999279337472" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>اعمال محدودیت برای ورود به کشورهای عضو اتحادیه اروپا و توقیف دارایی و اموال بخشی از مجازات های پیش بینی شده برای افراد و شرکت های مرتبط با این «فعالیت های غیرقانونی» را تشکیل می دهد. گفته می شود که افراد و تشکیلاتی که به دلیل این فعالیت ها در فهرست مجازات های اتحادیه اروپا قرار می گیرند از دریافت هرگونه کمک و وام توسط نهادهای مالی کشورهای عضو اتحادیه اروپا محروم خواهند شد.</p>
      <p>در بیانیه اتحادیه اروپا تاکید شده است که جدا از افراد و شرکت های متخلف که اقدام به حفاری های غیرمجاز در قبرس کرده اند افراد و نهادهایی که از این اقدام پشتیبانی کرده اند نیز تحت مجازات قرار می گیرند.</p>
      <p>پس از تصویب چارچوبی قانونی برای برخورد با عاملان این فعالیت ها در اتحادیه اروپا، تهیه فهرست افراد و شرکت های متخلف به عنوان گام بعدی در اجرایی شدن تحریم ها عنوان شده است.</p>
      <p>اتحادیه اروپا در حالی ترکیه را به برخورد های قانونی برای فعالیت در سواحل قبرس تهدید کرده است که وزارت امور خارجه ترکیه تابستان امسال از پیشنهاد رهبر بخش ترک‌نیشین قبرس به دولت بخش یونانی‌نشین این جزیره برای همکاری جهت جستجوی منابع گازی خبر داده بود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/07/13/turkey-said-turkish-cypriots-propose-cooperation-over-cyprus-gas">ق‍برس؛ پیشنهاد بخش ترک‌نشین به دولت برای همکاری در استخراج گاز</a>
        </li>
        <li>
          <a href="https://farsi.euronews.com/2019/06/25/turkey-cyprus-dispute-why-are-2-countries-arguing-over-drilling-rights">دور جدید مناقشه میان قبرس و ترکیه بر سر حق حفاری نفت و گاز</a>
        </li>
      </ul>
    </article>
  </body>
</html>