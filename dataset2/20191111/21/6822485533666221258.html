<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820184.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T21:47:00+00:00"/>
    <meta property="og:title" content="کلانتری: باید ۲۳۲ میلیون تن کاهش تولید کربن داشته باشیم"/>
    <meta property="og:description" content=" به گزارش مهر، عیسی کلانتری عصر دوشنبه در جلسه شورای اداری شرق استان کرمان اظهار داشت: بنده در دولت‌های مختلف حضور داشتم و شاهدم که این دولت با مشکلات بسیار زیادی مواجه است. امروزه انتظارات مردم از دولت و نظام بالا رفته و دولت تلاش دارد انتظارات به حق مردم را پاسخ دهد."/>
  </head>
  <body>
    <article>
      <h1>کلانتری: باید ۲۳۲ میلیون تن کاهش تولید کربن داشته باشیم</h1>
      <address>
        <time datetime="2019-11-11T21:47:00+00:00">11 Nov 2019, 21:47</time>
      </address>
      <p>رئیس سازمان حفاظت محیط زیست گفت: طبق برنامه ششم توسعه ما باید ۲۳۲ میلیون تن کاهش تولید کربن داشته باشیم.</p>
      <p> به گزارش مهر، عیسی کلانتری عصر دوشنبه در جلسه شورای اداری شرق استان کرمان اظهار داشت: بنده در دولت‌های مختلف حضور داشتم و شاهدم که این دولت با مشکلات بسیار زیادی مواجه است. امروزه انتظارات مردم از دولت و نظام بالا رفته و دولت تلاش دارد انتظارات به حق مردم را پاسخ دهد.</p>
      <p>معاون رئیس جمهور تصریح کرد: دولت زمانی می‌تواند مشکلات مردم ‌را رفع کند که منابع مالی ایجاد کند و ما اگر بخواهیم به مردم پاسخگو باشیم باید منابع را افزایش دهیم.</p>
      <p>کلانتری اظهار کرد: هیچ‌ کشوری بدون ارتباطات بین‌المللی نمی‌تواند مایحتاج خود را تامین کند به طور مثال صادرات خرمای مردم‌ منطقه شرق استان و برگشت پول آن نیازمند ارتباط با کشورهای مختلف است.</p>
      <p>معاون رئیس جمهور تأکید کرد: دولت خود را موظف می‌داند به اینکه مشکلات مردم‌ را حل کند و تفویض اختیار مسئولان کشوری به مسئولان استانی نیازمند تغییر در قانون است و کسی نمی‌خواهد متمرکز عمل کند.</p>
      <p>رئیس سازمان حفاظت محیط زیست یادآور شد: مقام معظم رهبری حساسیت زیادی به بخش محیط زیست دارند و طبق برنامه ششم توسعه ما باید ۲۳۲ میلیون تن کاهش تولید کربن داشته باشیم.</p>
      <p>کلانتری تصریح کرد: ما اگر توان تولید داخلی را بالا ببریم و نتوانیم با دنیا ارتباط برقرار کنیم با مشکل مواجه خواهیم شد.</p>
      <p>وی با بیان اینکه بخشی از مشکلات مطرح شده توسط مسئولان شرق استان قابل حل است، افزود: دولت با تمام توان در خدمت مردم است و امیدواریم بتوانیم به وظایف خود عمل کنیم.</p>
      <p>رئیس سازمان حفاظت محیط زیست در پایان گفت: مشکلات مطرح شده در این نشست را به ریاست جمهوری تقدیم خواهم کرد و امیدوارم شاهد رفع این مشکلات باشیم.</p>
    </article>
  </body>
</html>