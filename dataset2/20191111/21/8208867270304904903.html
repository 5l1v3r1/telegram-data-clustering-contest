<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/11/news/sondaggio_swg_pd_iv_m5s_lega_fdi-240883279/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T21:35:00+00:00"/>
    <meta property="og:title" content="Sondaggio, la destra oltre il 50 per cento. Nella maggioranza bene solo il Pd"/>
    <meta property="og:description" content="Secondo Swg, crescono sia Lega che Fratelli d'Italia rispetto alla scorsa settimana. Il Partito democratico guadagna più di un punto, ma arretrano"/>
  </head>
  <body>
    <article>
      <h1>Sondaggio, la destra oltre il 50 per cento. Nella maggioranza bene solo il Pd</h1>
      <h2>Secondo Swg, crescono sia Lega che Fratelli d'Italia rispetto alla scorsa settimana. Il Partito democratico guadagna più di un punto, ma arretrano M5S, Iv e Sinistra italiana-Mdp</h2>
      <address>
        <time datetime="2019-11-11T21:35:00+00:00">11 Nov 2019, 21:35</time>
      </address>
      <p>Sono giorni difficili per la maggioranza di governo. E i sondaggi confermano le difficoltà (con l'eccezione del Pd). Mentre il vento di destra continua a soffiare. Secondo le stime di Swg per la 7, La Lega sale dal 34,1 per cento al 34,5, cioè <a href="https://elezioni.repubblica.it/2019/europee/italia/">oltre il risultato delle ultime europee</a>. E vola Fratelli d'Italia che arriva al 9,5 dall'8,9 per cento della <a href="https://www.repubblica.it/politica/2019/11/05/news/sondaggi_pd_m5s_iv_governo_lega_fdi_fi-240245760/?ref=search">scorsa settimana.</a> Il partito di Meloni insomma vede sempre più da vicino la doppia cifra. Stabile Forza Italia, nonostante le tante grane interne e le ipotesi di scissione: 6,2 per cento.</p>
      <figure>
        <iframe data-src="https://twitter.com/TgLa7/status/1193980404421840901?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il Pd conferma secondo partito del Paese, al 18,6 per cento, con un balzo dell'1,1 per cento. Brutte notizie invece in casa Cinquestelle, alle prese con le contestazioni alla leadership di Di Maio, le divisioni sullo scudo penale per ArcelorMittal e le incertezze sulla presentazione delle liste alle prossime regionali. Il Movimento scende dal 16,8 al 15,8 per cento. Esattamente un punto. Giù anche Italia Viva, che invece era cresciuta la settimana precedente: cala dal 6 al 5,6 per cento. Segno meno anche per Sinistra Italiana-Mdp articolo 1. I Verdi scendono dal 2,2 all'1,9. +Europa dall'1,8 all'1,5. Mentre sul fronte di centrodestra, sale - sia pure di soli due decimali - Cambiamo di Toti: dall'1,1 all'1,3 per cento. <br/><br/>Ma il dato politico più significativo, si ha sommando i dati delle coalizioni. Quelle certe e quelle possibili. Quella di destra - Lega, Fratelli d'Italia, Forza Italia e Cambiamo - arriva al 51,5 per cento. Un segnale preoccupante per il governo in vista delle tante regionali dei prossimi mesi. A partire dalla prova più importante: l'Emilia-Romagna, il 26 gennaio.</p>
    </article>
  </body>
</html>