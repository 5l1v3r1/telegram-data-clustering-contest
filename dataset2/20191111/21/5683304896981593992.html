<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/shiv-sena-quits-30-year-long-alliance-with-bjp.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T21:22:00+00:00"/>
    <meta property="og:title" content="30 വര്‍ഷം: താക്കറെയില്‍ തുടങ്ങി ഉദ്ധവില്‍ ഒടുക്കം; 'വല്യേട്ട'നെ വേര്‍പിരിഞ്ഞ് സേന"/>
    <meta property="og:description" content="ന്യൂഡൽഹി ∙ മഹാരാഷ്ട്ര ഭരണത്തെച്ചൊല്ലി തമ്മിലടിച്ചു പിരിയുന്നത് മൂന്നു പതിറ്റാണ്ടു കാലത്തെ ബന്ധം. ലോക്സഭയിലെ അംഗബലത്തിൽ എൻഡിഎയിലെ രണ്ടാമത്തെ വലിയ.Shiv Sena. Bharatiya Janata Party (BJP). Maharashtra. Maharashtra Assembly Elections 2019. Uddhav Thackeray. Manorama News. manorama online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>30 വര്‍ഷം: താക്കറെയില്‍ തുടങ്ങി ഉദ്ധവില്‍ ഒടുക്കം; 'വല്യേട്ട'നെ വേര്‍പിരിഞ്ഞ് സേന</h1>
      <address><time datetime="2019-11-11T21:22:00+00:00">11 Nov 2019, 21:22</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ മഹാരാഷ്ട്ര ഭരണത്തെച്ചൊല്ലി ശിവസേന എന്‍ഡിഎ വിട്ടതോടെ തമ്മിലടിച്ചു പിരിയുന്നത് മൂന്നു പതിറ്റാണ്ടു കാലത്തെ ബന്ധം. ലോക്സഭയിലെ അംഗബലത്തിൽ എൻഡിഎയിലെ രണ്ടാമത്തെ വലിയ രാഷ്ട്രീയ പാർട്ടിയാണ് ശിവസേന. കേന്ദ്രത്തിൽ ഒറ്റയ്ക്കു ഭൂരിപക്ഷമുള്ള ബിജെപിക്ക് ശിവസേനയുടെ നീക്കം തെല്ലും ഭീഷണിയല്ലെങ്കിലും മഹാരാഷ്ട്രയിലെ രാഷ്ട്രീയ സമവാക്യങ്ങളെ ഏങ്ങനെ ബാധിക്കുമെന്ന് കാത്തിരുന്നു കാണേണ്ടിവരും.</p>
      <p>മുഖ്യമന്ത്രിപദം പങ്കുവയ്ക്കണമെന്ന ആവശ്യം ബിജെപി അംഗീകരിക്കാത്തതിനെ തുടർന്നുണ്ടായ പ്രതിസന്ധിയും തുടർനീക്കങ്ങളുമാണ് എൻഡിഎ വിടുന്നതിലേക്കു ശിവസേനയെ എത്തിച്ചതെങ്കിലും ഏറെ കാലമായുള്ള അസ്വാരസ്യങ്ങളും ഇതിനു പിന്നിലുണ്ട്. ശിവസേന സ്ഥാപകൻ ബാൽ താക്കറെയുടെ കാലത്ത് പാർട്ടിയുടെ നിഴലിൽ കഴിഞ്ഞിരുന്ന ബിജെപി, കഴി‍ഞ്ഞ ഏതാനും വർഷങ്ങളായി വല്യേട്ടന്‍ കളിക്കുന്നുവെന്നും സേനയെ സഖ്യത്തിലെ രണ്ടാം സ്ഥാനക്കാരായി മാത്രം പരിഗണിക്കുന്നുവെന്നുവെന്ന പരാതിയും ശിവസേന ഉയർത്തിയിരുന്നു. സംസ്ഥാനത്ത് പാർട്ടിയുടെ അപ്രമാദിത്വം സഖ്യകക്ഷിയായ ബിജെപി കൈയ്യടക്കുന്നുവെന്ന തിരിച്ചറിവ് സേനാ നേതൃത്വത്തെ ചൊടിപ്പിച്ചിരുന്നു.</p>
      <p>ഇത്തവണ നിയമസഭാ തിരഞ്ഞെടുപ്പിനെ തുടർന്ന് സർക്കാർ രൂപീകരണ ചർച്ചാവേളയിൽ മുഖ്യമന്ത്രിപദം പങ്കുവയ്ക്കണമെന്ന ആവശ്യം ശിവസേന ശക്തമായി ഉന്നയിച്ചെങ്കിലും ബിജെപി വഴങ്ങാത്തതോടെ എൻസിപി, കോൺഗ്രസ് എന്നീ രാഷ്ട്രീയ കക്ഷികളുമായി ചേർന്ന് സർക്കാർ രൂപീകരണത്തിന് ശിവസേന ശ്രമങ്ങൾ ആരംഭിക്കുകയായിരുന്നു.</p>
      <p>ശിവസേന സ്ഥാപകൻ ബാൽ താക്കറെയും ബിജെപിയുടെ മുതിർന്ന നേതാവ് അന്തരിച്ച പ്രമോദ് മഹാജനുമായുള്ള ചർച്ചകളെ തുടർന്ന് 1989ലാണ് ശിവസേന – ബിജെപി സഖ്യം ആരംഭിക്കുന്നത്. ‘മഹാരാഷ്ട്ര ശിവസേനയ്ക്ക്, കേന്ദ്രം ബിജെപിക്ക്’ എന്ന നിലയിൽ ഒരു അലിഖിത ധാരണയും ഇരുവരും ചേർന്നുണ്ടാക്കിയിരുന്നു. സഖ്യത്തിന്റെ ഭാഗമായി സംസ്ഥാന നിയമസഭാ തിരഞ്ഞെടുപ്പിൽ കൂടുതൽ സീറ്റുകളിൽ ശിവസേനയും ലോക്സഭാ തിരഞ്ഞെടുപ്പിൽ കൂടുതൽ സീറ്റുകളിൽ ബിജെപിയും മൽസരിക്കുമെന്നായിരുന്നു ധാരണ.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/Bal-Thackeray-and-Pramod-Mahajan.jpg"/>
        <figcaption>ബാൽ താക്കറെ, പ്രമോദ് മഹാജൻ (ഫയൽ ചിത്രം)</figcaption>
      </figure>
      <p>ശിവസേന – ബിജെപി സഖ്യം 1995-ലാണ് സംസ്ഥാനത്ത് ആദ്യമായി ഭരണത്തിലേറിയത്. ശിവസേന നേതാവ് മനോഹർ ജോഷി മുഖ്യമന്ത്രിയും ബിജെപി നേതാവ് ഗോപിനാഥ് മുണ്ടെ ഉപമുഖ്യമന്ത്രിയുമായി. എന്നാൽ 1999-ൽ സഖ്യത്തിനു ഭരണം നഷ്ടമായി. പിന്നീട് സംസ്ഥാനത്ത് ബിജെപി കൂടുതൽ കരുത്താർജിച്ചു തുടങ്ങിയെങ്കിലും മഹാരാഷ്ട്രയിലെ പകരം വയ്ക്കാനില്ലാത്ത നേതാവായിരുന്ന ബാൽ താക്കറെ 2012–ൽ മരണമടഞ്ഞതോടെയാണ് രാഷ്ട്രീയ സമവാക്യങ്ങൾ മാറിത്തുടങ്ങിയത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/Bal-Thackeray-and-Uddhav-Thackeray-1.jpg"/>
        <figcaption>ബാൽ താക്കറെ, ഉദ്ധവ് താക്കറെ</figcaption>
      </figure>
      <p>ശിവസേനയുടെ അധ്യക്ഷപദത്തിലെത്തിയ ഉദ്ധവ് താക്കറെ സംസ്ഥാനത്ത് ബിജെപിയുടെ വളർച്ച തങ്ങൾക്കു ഭീഷണിയാണെന്നു തിരിച്ചറിഞ്ഞു. തുടർന്ന് 2014–ലെ നിയമസഭാ തിരഞ്ഞെടുപ്പിൽ ഇരു രാഷ്ട്രീയ പാർട്ടികളും സഖ്യമാരംഭിച്ച് 25 വർഷത്തിനിടെ ആദ്യമായി തനിച്ചു മൽസരിച്ചു. ബിജെപി 122 സീറ്റുകളിലും ശിവസേന 63 സീറ്റുകളിലും വിജയിച്ചു. ദേവേന്ദ്ര ഫഡ്നാവിസിന്റെ നേതൃത്വത്തിലുള്ള ന്യൂനപക്ഷ സർക്കാരിനെ പിന്തുണയ്ക്കാൻ ശിവസേന തീരുമാനിച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/Uddhav-Thackeray.jpg"/>
        <figcaption>ഉദ്ധവ് താക്കറെ</figcaption>
      </figure>
      <p>എൻഡിഎ സഖ്യത്തിൽ തുടരുമ്പോഴും കഴിഞ്ഞ മോദി സർക്കാരിന്റെ ഏറ്റവും വലിയ വിമർശകരിലൊരാളായി ഉദ്ധവ് താക്കറെ മാറി. ഇക്കഴിഞ്ഞ ലോക്സഭാ തിരഞ്ഞെടുപ്പിൽ ബിജെപിയുമായി സഖ്യത്തിൽ മൽസരിക്കില്ലെന്നു പോലും ഉദ്ധവ് പ്രഖ്യാപിച്ചിരുന്നു. എങ്കിലും ഒടുവിൽ ബിജെപി സഖ്യത്തിൽ മൽസരിക്കാൻ ശിവസേന തയാറായി. പിന്നീടു ഇക്കഴിഞ്ഞ ഒക്ടോബറിൽ നടന്ന നിയമസഭാ തിരഞ്ഞെടുപ്പിലും സഖ്യം തുടർന്നെങ്കിലും സംസ്ഥാനത്ത് ഇത്തവണ ആദ്യമായി ബിജെപി ശിവസേനയെക്കാൾ കൂടുതൽ സീറ്റുകളിൽ മൽസരിച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/11/Uddhav-Thackeray-and-Aditya-Thackeray.jpg"/>
        <figcaption>ഉദ്ധവ് താക്കറെ, ആദിത്യ താക്കറെ</figcaption>
      </figure>
      <p>288 അംഗ നിയമസഭയിൽ ബിജെപി 152 സീറ്റുകളിലും ശിവസേന 124 സീറ്റുകളിലുമാണ് മൽസരിച്ചത്. ബിജെപി 105 സീറ്റ് നേടി ഏറ്റവും വലിയ ഒറ്റകക്ഷിയായി. 56 സീറ്റുകൾ നേടി ശിവസേന രണ്ടാം സ്ഥാനത്തെത്തി. ഒറ്റയ്ക്കു ഭരിക്കാൻ ഭൂരിപക്ഷമില്ലാത്ത ബിജെപി ശിവസേനയുമായി നടത്തിയ സർക്കാർ രൂപീകരണ ചർച്ചകളിലാണ് മുഖ്യമന്ത്രിപദം പങ്കുവയ്ക്കുന്നതിനെചൊല്ലിയുണ്ടായ ഭിന്നത തമ്മിലടിച്ചു പിരിയുന്നതിൽ കലാശിച്ചത്.</p>
      <p><b>English Summary</b>: Shivsena quits 30 year long alliance with BJP</p>
    </article>
  </body>
</html>