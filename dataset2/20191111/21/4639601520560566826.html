<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/vimatv/anadromika-ta-lefta-pou-perimenoun-oi-syntaksiouxoi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T21:59:41+00:00"/>
    <meta property="og:title" content="Αναδρομικά : Τα λεφτά που περιμένουν οι συνταξιούχοι"/>
    <meta property="og:description" content="Ποιες κατηγορίες αφορούν και ποια τα ποσά"/>
  </head>
  <body>
    <article>
      <h1>Αναδρομικά : Τα λεφτά που περιμένουν οι συνταξιούχοι</h1>
      <h2>Ποιες κατηγορίες αφορούν και ποια τα ποσά</h2>
      <address><time datetime="2019-11-11T21:59:41+00:00">11 Nov 2019, 21:59</time> by <a rel="author">ΤοΒΗΜΑ Team</a></address>
      <p>Το πρώτο τρίμηνο του 2020 αναμένεται να κριθεί αν θα δοθούν αναδρομικά για τις διεκδικήσεις των παλαιότερων ετών και για ποιο συγκεκριμένο διάστημα στους παλιούς συνταξιούχους.</p>
      <p>Πρόκειται για τα ποσά των διεκδικούμενων αναδρομικών που αφορούν το διάστημα πριν από την εφαρμογή του νόμου Κατρούγκαλου, και ειδικότερα το κρίσιμο δεκάμηνο από τον Ιούνιο του 2015 έως τον Μάιο του 2016, όταν τέθηκε σε ισχύ ο νόμος.</p>
      <p>
        <a href="https://www.in.gr/2019/11/12/greece/evros-thriler-ton-egklovismeno-tzixantisti-sti-nekri-zoni/">Εβρος : Θρίλερ με τον εγκλωβισμένο τζιχαντιστή στη «νεκρή ζώνη»</a>
      </p>
      <p>Αναδρομικά και αυξήσεις έρχονται για έξι κατηγορίες συνταξιούχων με ποσά που ξεκινούν από τα 1.350 ευρώ και φτάνουν ως και 30.000 ευρώ.</p>
      <p>Τα αναδρομικά χωρίζονται σε «νέα» και «παλαιά». Νέα αναδρομικά είναι αυτά που απορρέουν από τις αυξήσεις κυρίων και επικουρικών συντάξεων με ημερομηνία πληρωμής από 4 Οκτωβρίου 2019 μετά τις τελευταίες αποφάσεις του Συμβουλίου της Επικρατείας, γράφει σε δημοσίευμά της η εφημερίδα «Ελεύθερος Τύπος».</p>
      <p>Παλιά αναδρομικά είναι αυτά που απορρέουν από τις αποφάσεις που έβγαλε το ΣτΕ τον Ιούνιο του 2015, με τις οποίες κρίθηκαν αντισυνταγματικές οι περικοπές του δεύτερου μνημονίου (2012) σε άθροισμα συντάξεων πάνω από τα 1.000 ευρώ και σε επικουρικές που ξεπερνούσαν τα 200 ευρώ.</p>
      <h3>Τα αναδρομικά</h3>
      <p>Σύμφωνα με τον Ελεύθερο Τύπο, στις έξι κατηγορίες συνταξιούχων που έχουν λαμβάνειν αναδρομικά αυξήσεις συμπεριλαμβάνονται:</p>
      <p>– Συνταξιούχοι Δημοσίου που δικαιούνται επιστροφή εισφοράς αλληλεγγύης από το 2017 που κρίθηκε αντισυνταγματική με απόφαση του Ελεγκτικού Συνεδρίου.</p>
      <p>– Συνταξιούχοι όλων των Ταμείων με άθροισμα συντάξεων άνω των 1.000 ευρώ που δικαιούνται αναδρομικά μετά τον Ιούνιο του 2015 για 10 ή περισσότερους μήνες από την επιστροφή των περικοπών των νόμων 4093 και 4051 στην κύρια σύνταξη.</p>
      <p>– Συνταξιούχοι όλων των επικουρικών ταμείων με σύνταξη άνω των 200 ευρώ που δικαιούνται αναδρομικά μετά τον Ιούνιο του 2015 για 10 ή 12 μήνες από τις περικοπές των νόμων 4051 και 4093.</p>
      <p>– Συνταξιούχοι του ΝΑΤ που δικαιούνται αναδρομικά από τη μείωση 7% στις κύριες συντάξεις, η οποία κρίθηκε αντισυνταγματική με εφετειακή απόφαση του 2019. Το κόστος της επιστροφής μετρήθηκε στα 60 εκατ. ευρώ από τη διοίκηση του ΝΑΤ γεγονός που δείχνει αυξημένη πιθανότητα για τη διευθέτηση των πληρωμών στους επόμενους μήνες. Δεν είναι ξεκάθαρο αν οι επιστροφές θα αφορούν όσους έχουν προσφύγει ή όλους.</p>
      <p>– Συνταξιούχοι όλων των Ταμείων που αποχώρησαν με 30 έτη ασφάλισης και άνω και οι οποίοι δικαιούνται αύξηση στην κύρια σύνταξη από τις 4 Οκτωβρίου του 2019 βάσει των νέων αυξημένων ποσοστών αναπλήρωσης και υπολογισμού συντάξεων.</p>
      <p>– Συνταξιούχοι που είχαν περικοπή επικουρικής σύνταξης με το νόμο Κατρούγκαλου τον Ιούνιο του 2016 και τώρα θα πάρουν πίσω τη μείωση αυτή γιατί κρίθηκε αντισυνταγματικοί στις πρόσφατες αποφάσεις του ΣτΕ.</p>
      <figure>
        <iframe src="https://www.youtube.com/embed/nvRum9SsnX8" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>