<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596881/ti-anaferei-i-astynomia-gia-to-peristatiko-me-ton-quottzixantistiquot-ston-evro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T21:08:00+00:00"/>
    <meta property="og:title" content="Τι αναφέρει η αστυνομία για το περιστατικό με τον &quot;τζιχαντιστή&quot; στον Έβρο"/>
    <meta property="og:description" content="Οι ελληνικές Αρχές δεν επέτρεψαν την είσοδο στην Ελλάδα, Αμερικανού υπηκόου, αραβικής καταγωγής, ο οποίος είχε συλληφθεί στην Τουρκία και ζήτησε να εισέλθει..."/>
  </head>
  <body>
    <article>
      <h1>Τι αναφέρει η αστυνομία για το περιστατικό με τον "τζιχαντιστή" στον Έβρο</h1>
      <address><time datetime="2019-11-11T21:08:00+00:00">11 Nov 2019, 21:08</time> by <a rel="author">SigmaLive</a></address>
      <p><b>Οι ελληνικές Αρχές δεν επέτρεψαν την είσοδο στην Ελλάδα, Αμερικανού υπηκόου, αραβικής καταγωγής, ο οποίος είχε συλληφθεί στην Τουρκία και ζήτησε να εισέλθει στην χώρα.<br/></b> <br/>Σύμφωνα με το Αρχηγείο της Ελληνικής Αστυνομίας, σήμερα το πρωί, Τούρκοι αστυνομικοί που συνόδευαν τον άνδρα πήγαν στον συνοριακό σταθμό στις Καστανιές Έβρου και ζήτησαν να εισέλθει στην Ελλάδα. Οι Τούρκοι αστυνομικοί επικαλέστηκαν ότι είχε συλληφθεί γιατί είχε υπερβεί τις ημέρες που δικαιούταν για την παραμονή του στην χώρα της.<br/> <br/>Σημειώνεται, ότι από τον έλεγχο που διενεργήθηκε σε βάσεις δεδομένων ελληνικών και συνεργαζόμενων χωρών, δεν προέκυψε τίποτα σε βάρος του συγκεκριμένου, ο οποίος αρχικά δήλωσε ότι δεν επιθυμεί να εισέλθει στην Ελλάδα και στη συνέχεια επέστρεψε στην Τουρκία, συνοδευόμενος πάντα από τους Τούρκους αστυνομικούς.<br/> <br/>Σήμερα το απόγευμα, όμως, ο Αμερικανός αραβικής καταγωγής πήγε μόνος του αυτή την φορά στον ίδιο συνοριακό σταθμό και ζήτησε να μπει στην Ελλάδα.<br/> <br/>Οι ελληνικές Αρχές δεν έκαναν δεκτό το αίτημά του και σφράγισαν το διαβατήριό του. Στη συνέχεια ο άνδρας επέστρεψε στην Τουρκία.</p>
    </article>
  </body>
</html>