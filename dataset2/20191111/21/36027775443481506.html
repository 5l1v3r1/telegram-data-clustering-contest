<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/11/leonardo-di-kaprio-45-yoshda-aktyor-ishtirokidagi-eng-yaxshi-5-ta-film/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-11T21:34:00+00:00"/>
    <meta property="og:title" content="Leonardo Di Kaprio 45 yoshda: Aktyor ishtirokidagi eng yaxshi 5 ta film  "/>
    <meta property="og:description" content="Aktyor 1974-yilda Los-Anjelesda tug‘ilgan"/>
  </head>
  <body>
    <article>
      <h1>Leonardo Di Kaprio 45 yoshda: Aktyor ishtirokidagi eng yaxshi 5 ta film  </h1>
      <address>
        <time datetime="2019-11-11T21:34:00+00:00">11 Nov 2019, 21:34</time>
      </address>
      <p>Amerikalik taniqli kinoaktyor Leonardo Di Kaprio bugun, 11-noyabr kuni tug‘ilgan kunini nishonlamoqda. U 1974-yilda Los-Anjelesda tug‘ilgan.</p>
      <figure>
        <img src="https://s.daryo.uz/wp-content/uploads/2019/11/%D0%92%D0%B5%D0%BB%D0%B8%D0%BA%D0%B8%D0%B9-%D0%93%D0%B5%D1%82%D1%81%D0%B1%D1%96-680x453.jpg"/>
        <figcaption>Foto: Wikipedia</figcaption>
      </figure>
      <p>Aktyorning ota-onasi u tug‘ilganidan keyin bir yil o‘tib ajrashib ketgan. Rassom sifatida ishlagan otasi tez orada boshqa ayolga uylangan, onasi esa boshqa turmush qurmagan.</p>
      <p>Leonardo bolaligidan aktyor bo‘lishni orzu qilardi. U ekrandagi ilk debyutini 2,5 yoshligida ijro etgan. Leonardo bolalar shousidagi epizodda ishtirok etgan.</p>
      <p>O‘smirlik yillarida teatr kurslari va studiyalarga qatnashib, aktyorlik mahoratini o‘rgangan.</p>
      <p>Leonardo Di Kaprio to‘rt marta “Aviator”, “Qonli olmos”, “Uoll-strit bo‘risi”, “Omon qolgan” filmlari uchun “Oskar”ning “Eng yaxshi erkak roli” uchun nomzodi qo‘yilgan.</p>
      <p>2016-yilda “Omon qolgan” filmi uchun “Oskar” mukofotini qo‘lga kiritgan.</p>
      <p>Quyida millionlab muxlislar qalbini zabt etgan aktyor ishtirokidagi eng yaxshi filmlar haqida ma’lumot beramiz.</p>
      <p>
        <b>“Titanik”</b>
      </p>
      <figure>
        <img src="https://s.daryo.uz/wp-content/uploads/2019/11/%D1%82%D0%B8%D1%82%D0%B0%D0%BD%D1%96%D0%BA-680x388.jpg"/>
        <figcaption>Foto: Wikipedia</figcaption>
      </figure>
      <p>
        <b>Suratga olingan yili: 1997</b>
      </p>
      <p>
        <b>Janr: Drama, melodrama</b>
      </p>
      <p>
        <b>Rejissor: Jeyms Kameron</b>
      </p>
      <p>
        <b>Bosh rollarda: Leonardo Di Kaprio, Keyt Uinslet</b>
      </p>
      <p>Bu film shunchalik mashhurki, ortiqcha e’tirofga hojat yo‘q. XX asrning afsonaga aylangan fojiasi haqidagi ushbu film kinotomoshabinlarga nafaqat go‘zal muhabbat qissasi, balki Leonardo Di Kaprio ismli yosh aktyorni ham taqdim etdi.</p>
      <p>“Titanik”dagi Jek obrazi Leonardoning faoliyatidagi eng muvaffaqqiyatli rollardan biri hisoblanadi.</p>
      <p>
        <b>“Eplasang, tutib ol”  </b>
      </p>
      <figure>
        <img src="https://s.daryo.uz/wp-content/uploads/2019/11/%D0%A1%D0%BF%D1%96%D0%B9%D0%BC%D0%B0%D0%B9-%D0%BC%D0%B5%D0%BD%D0%B5-%D1%8F%D0%BA%D1%89%D0%BE-%D0%B7%D0%BC%D0%BE%D0%B6%D0%B5%D1%88-680x382.jpg"/>
        <figcaption>Foto: Wikipedia</figcaption>
      </figure>
      <p>
        <b>Suratga olingan yili: 2002</b>
      </p>
      <p>
        <b>Janr: Drama, kriminal</b>
      </p>
      <p>
        <b>Rejissor: Stiven Spilberg</b>
      </p>
      <p>
        <b>Bosh rollarda: Leonardo Di Kaprio, Tom Xenks, Kristofer Uoker</b>
      </p>
      <p>Rejissor Stiven Spilbergning Frenk Abigneyl ismli firibgar hayoti asosida suratga olingan detektiv dramasi.</p>
      <p>Frenk Abigneyl – odamlar bilan tez til topishadigan, qizlar ko‘ngliga tez yo‘l topa oladigan yosh yigit. Bundan tashqari u o‘zi o‘ylab topgan yolg‘onlariga atrofdagilarni ishontirishga ham usta. Bugun u advokat bo‘lishni ixtiyor etadi, ertaga esa uchuvchilar kiyimini kiyadi, keyingi kun esa u bemorlarni tekshiradi, hattoki ularga tashxis ham qo‘yadi.</p>
      <p>Xushmuomala va madaniyatli Frenkning aslida firibgar ekanligi hech kimning xayoliga kelmaydi.</p>
      <p>Agar u FQB agenti Karl Xenrettining nazariga tushmaganida Frenkning kirdikorlari uzoq davom etardi…</p>
      <p>
        <b>“Buyuk Getsbi”</b>
      </p>
      <figure>
        <img src="https://s.daryo.uz/wp-content/uploads/2019/11/jewellerymag-ru-1-GG7-680x411.jpg"/>
        <figcaption>Foto: Wikipedia</figcaption>
      </figure>
      <p>
        <b>Suratga olingan yili: 2013</b>
      </p>
      <p>
        <b>Janr: Drama, melodrama</b>
      </p>
      <p>
        <b>Rejissor: Baz Lurmann</b>
      </p>
      <p>
        <b>Bosh rollarda: Leonardo Di Kaprio, Tobi Maguayer, Keri Malligan.</b>
      </p>
      <p>Frensis Skott Fitsjeraldning “Buyuk Getsbi” asarining hayratlanarli darajada yorqin ekranga ko‘chgan ko‘rinishi. Film “BAFTA”, va “Gremmi” mukofotlarini qo‘lga kiritgan.</p>
      <p>Film voqealari 1922-yilda ro‘y beradi. Yosh yozuvchi Nik Kerruey ijara uyida ajoyib qo‘shnisi borligini anglab yetadi.</p>
      <p>Sirli, badavlat Getsbi urush qahramoni bo‘lib, u Rim imperiyasi ruhidagi dabdabali ballar uyushtiradi.</p>
      <p>Getsbi bu ishlarni Kerrueyning jiyani Deyzi Byukenanning e’tiborini tortish uchun qiladi…</p>
      <p>
        <b>“Omon qolgan”</b>
      </p>
      <figure>
        <img src="https://s.daryo.uz/wp-content/uploads/2019/11/legenda-hui-grassa-680x366.jpg"/>
        <figcaption>Foto: Wikipedia</figcaption>
      </figure>
      <p>
        <b>Suratga olingan yili: 2015</b>
      </p>
      <p>
        <b>Janr: Drama, triller.</b>
      </p>
      <p>
        <b>Rejissor: Alexandro Gonsales Inyarritu</b>
      </p>
      <p>
        <b>Bosh rollarda: Leonardo Di Kaprio, Tom Xardi, Uill Poulter</b>
      </p>
      <p>Bu film uchun Leo uzoq kutgan “Oskar”ni olgan. Film real voqealarga asoslangan bo‘lib, unda kolonist Xyu Glassning hayoti aks etadi. Filmning original nomi “The Revenant” bo‘lib, ingliz tilida bu atama klinik o‘limdan so‘ng o‘ziga kelgan insonlarga nisbatan ishlatiladi.</p>
      <p>Film voqealari XIX asrda yuz bergan bo‘lib, filmning asosiy qahramoni 36 yoshli ovchi Xyu Glass. U do‘stlari bilan ovga chiqadi. Unga yo‘lda ayiq duch keladi, ovchi jarohatlanadi, mustaqil harakatlana olmaydi. Hamrohlari Glassni to‘naydi, uning o‘g‘lini o‘ldirib, o‘zini esa yolg‘iz tashlab ketadi. Biroq Xyu o‘zini qo‘lga oladi, endilikda uning hayotdagi asosiy maqsadi hamrohlaridan o‘ch olish bo‘ladi…</p>
      <p>
        <b>“Aviator”</b>
      </p>
      <figure>
        <img src="https://s.daryo.uz/wp-content/uploads/2019/11/19072002-680x434.jpg"/>
        <figcaption>Foto: Wikipedia</figcaption>
      </figure>
      <p>
        <b>Suratga olingan yili: 2004</b>
      </p>
      <p>
        <b>Janr: psixologik triller, drama</b>
      </p>
      <p>
        <b>Rejissor: Martin Skorseze</b>
      </p>
      <p>
        <b>Bosh rollarda: Leonardo Di Kaprio, Keyt Blanshet, Alek Bolduin.</b>
      </p>
      <p>Leonardo Di Kaprio ruhiy buzilishlarga ega insonlar obrazini yaratish bo‘yicha champion desak yanglishmaymiz.</p>
      <p>“Aviator” taniqli biznes-magnat, rejissor va uchuvchi Govard Xyuz hayoti haqida hikoya qiluvchi psixologik biografik drama.</p>
      <p>Uning ko‘p pul sarflashi va Gollivud aktrisalari bilan aloqalari obsessiv-kompulsiv buzilishning dastlabki simptomlari. Xyuz bu simptomlarni nazorat qila olmaydi. Uning puli kamaya boshlaganidan so‘ng hayoti dahshatli tushga aylana boshlanadi…</p>
    </article>
  </body>
</html>