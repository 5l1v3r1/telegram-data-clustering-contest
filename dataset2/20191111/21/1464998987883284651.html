<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/maharshtra-congress-not-gave-supporting-letter-to-shivasena"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-11T21:59:00+00:00"/>
    <meta property="og:title" content="മഹാരാഷ്ട്രയില്‍ അനിശ്ചിതത്വം തുടരുന്നു; ശിവസേനയ്ക്ക് പിന്തുണ കത്ത് നല്‍കിയിട്ടില്ലെന്ന് കോണ്‍ഗ്രസ്"/>
    <meta property="og:description" content="മുംബൈ: മഹാരാഷ്ട്രയില്‍ വീണ്ടും അനിശ്ചിതത്വം തുടരുന്നു. ശിവസേനയ്ക്ക് പിന്തുണ നല്‍കി കത്ത് നല്‍കിയിട്ടില്ലെന്ന് കോണ്‍ഗ്രസ് അറിയിച്ചു. കോണ്‍ഗ്രസ്, എന്‍.സി.പി പാര്‍ട്ടികളുടെ പിന്തുണയോടെ ശിവസേന മഹാരാഷ്ട്രയില്‍ സര്‍ക്കാര്‍ രൂപീകരണത്തിലേക്ക് പോകുന്നുവെന്ന് റിപ്പോര്‍ട്ടുകളുണ്ടായിരുന്നു. ശിവസേനയ്ക്ക് പിന്തുണ അറിയിച്ചുകൊണ്ട്..."/>
  </head>
  <body>
    <article>
      <h1>മഹാരാഷ്ട്രയില്‍ അനിശ്ചിതത്വം തുടരുന്നു; ശിവസേനയ്ക്ക് പിന്തുണ കത്ത് നല്‍കിയിട്ടില്ലെന്ന് കോണ്‍ഗ്രസ്</h1>
      <address><time datetime="2019-11-11T21:59:00+00:00">11 Nov 2019, 21:59</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>മുംബൈ: മഹാരാഷ്ട്രയില്‍ വീണ്ടും അനിശ്ചിതത്വം തുടരുന്നു. ശിവസേനയ്ക്ക് പിന്തുണ നല്‍കി കത്ത് നല്‍കിയിട്ടില്ലെന്ന് കോണ്‍ഗ്രസ് അറിയിച്ചു. കോണ്‍ഗ്രസ്, എന്‍.സി.പി പാര്‍ട്ടികളുടെ പിന്തുണയോടെ ശിവസേന മഹാരാഷ്ട്രയില്‍ സര്‍ക്കാര്‍ രൂപീകരണത്തിലേക്ക് പോകുന്നുവെന്ന് റിപ്പോര്‍ട്ടുകളുണ്ടായിരുന്നു. ശിവസേനയ്ക്ക് പിന്തുണ അറിയിച്ചുകൊണ്ട് ഗവര്‍ണര്‍ക്ക് ഫാക്‌സ് സന്ദേശം അയച്ചുവെന്ന വാര്‍ത്തകള്‍ മുമ്ബ് പുറത്തു വന്നിരുന്നു.</p>
      <p>എന്നാല്‍ ശിവസേനയ്ക്ക് കത്ത് നല്‍കിയിട്ടില്ലെന്നാണ് കോണ്‍ഗ്രസ് ദേശീയ നേതൃത്വം ഇപ്പോള്‍ വ്യക്തമാക്കുന്നത്. കോണ്‍ഗ്രസ് ഇടക്കാല അധ്യക്ഷ സോണിയ ഗാന്ധിയുടെ വസതിയില്‍ ചേര്‍ന്ന യോഗത്തിലാണ് കോണ്‍ഗ്രസ് ദേശീയ നേതൃത്വം നിലപാടില്‍ നിന്ന് പിന്നോട്ട് പോയത്. മല്ലികാര്‍ജുന്‍ ഖാര്‍ഗെ, എ.കെ ആന്റണി, കെ.സി വേണുഗോപാല്‍ തുടങ്ങിയ നേതാക്കള്‍ ശിവസേനയെ പിന്തുണയ്ക്കുന്നതിനോട് കടുത്ത എതിര്‍പ്പ് അറിയിച്ചു. കെ.പി.സി.സി ഉള്‍പ്പെടെ വിവിധ സംസ്ഥാന ഘടകങ്ങളും എതിര്‍പ്പ് അറിയിച്ചിട്ടുണ്ട്.</p>
      <p>ശിവസേന സര്‍ക്കാരിന് പിന്തുണ നല്‍കുന്നത് പാര്‍ട്ടിയുടെ നിലനില്‍പ്പിനെ അപകടത്തിലാക്കുമോയെന്ന ആശങ്ക കോണ്‍ഗ്രസിനകത്ത് നിലനില്‍ക്കുന്നുണ്ട്.  </p>
      <p>അഹമ്മദ് പട്ടേല്‍ അടക്കമുള്ള ചില നേതാക്കള്‍ മാത്രമാണ് ശിവസേന സര്‍ക്കാരിന് പിന്തുണ നല്‍കണമെന്ന നിലപാട് സ്വീകരിച്ചിരുന്നത്. കോണ്‍ഗ്രസിന്റെ ഭൂരിഭാഗം എംഎല്‍എമാരും സര്‍ക്കാരിന് പിന്തുണ നല്‍കണമെന്ന നിലപാടാണ് സ്വീകരിച്ചത്. രണ്ടര മണിക്കൂര്‍ നീണ്ട പ്രവര്‍ത്തക സമിതി യോഗത്തില്‍ ഈ നിലപാട് സംസ്ഥാന ഘടകം സ്വീകരിച്ചു.</p>
      <p>മുതിര്‍ന്ന നേതാക്കളടക്കം എതിര്‍പ്പ് ശക്തമാക്കിയതോടെയാണ് കോണ്‍ഗ്രസ് ദേശീയ നേതൃത്വം നിലപാടില്‍ പിന്നോട്ട് പോയത്. അതേസമയം കോണ്‍ഗ്രസിന്റെയും എന്‍.സി.പിയുടെയും പിന്തുണ തത്വത്തില്‍ ധാരണ ആയിട്ടുണ്ടെന്ന് ശിവസേനാ നേതൃത്വം അവകാശപ്പെട്ടു. മഹാരാഷ്ട്ര ഗവര്‍ണറുമായി നടത്തിയ കൂടിക്കാഴ്ചയ്ക്ക് ശേഷം ശിവസേനാ നേതാവ് ആദിത്യ താക്കറെയാണ് ഇക്കാര്യം അവകാശപ്പെട്ടത്.</p>
    </article>
  </body>
</html>