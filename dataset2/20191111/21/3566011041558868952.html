<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546567.html/%D9%BE%DB%8C%D8%B4%D8%B1%D9%81%D8%AA----%D8%AF%D8%B1%D8%B5%D8%AF%DB%8C-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D9%88%D9%84%DB%8C%D8%B9%D8%B5%D8%B1-%D8%B9%D8%AC--%D8%A7%D8%B1%D8%A7%DA%A9--%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%AF%D8%B1-%D9%86%DB%8C%D9%85%D9%87-%D8%AF%D9%88%D9%85-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T21:43:00+00:00"/>
    <meta property="og:title" content="پیشرفت ۶۵ درصدی بیمارستان ولیعصر(عج) اراک/ بهره برداری از بیمارستان در نیمه دوم سال آینده"/>
    <meta property="og:description" content="استاندار مرکزی گفت: امیدواریم کارهای ساختمانی بیمارستان جدید ولیعصر(عج) اراک، تا شهریور سال ۹۹ به اتمام برسد و همزمان با آن کار تاسیسات هم به پیشرفت بالای ۹۰ درصدی برسد. همچنین امیدواریم بتوان با نصب تجهیزات و مبلمان بیمارستانی، در نیمه دوم سال آینده شاهد راه اندازی و بهره برداری از این پروژه ملی باشیم."/>
  </head>
  <body>
    <article>
      <h1>پیشرفت ۶۵ درصدی بیمارستان ولیعصر(عج) اراک/ بهره برداری از بیمارستان در نیمه دوم سال آینده</h1>
      <address>
        <time datetime="2019-11-11T21:43:00+00:00">11 Nov 2019, 21:43</time>
      </address>
      <p>استاندار مرکزی گفت: امیدواریم کارهای ساختمانی بیمارستان جدید ولیعصر(عج) اراک، تا شهریور سال ۹۹ به اتمام برسد و همزمان با آن کار تاسیسات هم به پیشرفت بالای ۹۰ درصدی برسد. همچنین امیدواریم بتوان با نصب تجهیزات و مبلمان بیمارستانی، در نیمه دوم سال آینده شاهد راه اندازی و بهره برداری از این پروژه ملی باشیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سید علی آقازاده استاندار مرکزی ظهر امروز در بازدید از روند پیشرفت بیمارستان در دست ساخت حضرت ولیعصر(عج) اراک، در جمع خبرنگاران گفت: در جلساتی که برای رفع مشکلات این بیمارستان طی سال های ۹۷ و ۹۸ برگزار شده، هماهنگی خوبی میان دستگاه ها، ادارات کل، پیمانکار و مشاور پروژه صورت گرفته است.</p>
      <figure>
        <img src="http://newsroom.dana.ir/content/upload/b1395edb-88f3-408f-a0c1-b999ebc1c9a3.jpg"/>
      </figure>
      <p>وی با اشاره به برگزاری ماهیانه این جلسات، افزود: قبل از هر جلسه بازدیدی از نحوه پیشرفت پروژه انجام می شود که در این بازدید ها روند مناسب پیشرفت را شاهد بودیم.</p>
      <p>
        <b>پیشرفت ۶۵ درصدی بیمارستان ولیعصر(عج) اراک</b>
      </p>
      <p>استاندار مرکزی با اشاره به آمار پیشرفت پروژه که توسط پیمانکار ارائه شده، گفت: پیشرفت فیزیکی پروژه به ۶۵ درصد رسیده است. همچنین سفارش و خرید بسیاری از تاسیسات انجام شده و با تحویل آن ها که شامل چیلرها، دیگ های بخار، آسانسور، تاسیسات برق، نمای کامپوزیتی ساختمان و شیشه ها که ۲۵هزار متر مربع است، از این به بعد شاهد پیشرفت سریع تری در فاز جدید بیمارستان خواهیم بود.</p>
      <figure>
        <img src="http://newsroom.dana.ir/content/upload/ba553830-dcaf-4f20-a6b1-5fc67bc57eb6.jpg"/>
      </figure>
      <p>
        <b>بهره برداری از بیمارستان در نیمه دوم سال آینده</b>
      </p>
      <p>آقازاده تصریح کرد: امیدواریم کارهای ساختمانی پروژه تا شهریور سال ۹۹ به اتمام برسد و همزمان با آن کار تاسیسات هم به پیشرفت بالای ۹۰ درصدی برسد. همچنین امیدواریم بتوان با نصب تجهیزات و مبلمان بیمارستانی، در نیمه دوم سال آینده شاهد راه اندازی و بهره برداری از این پروژه ملی باشیم.</p>
      <p>وی اضافه کرد: این بیمارستان که دارای بیش از ۵۰۰ تخت بیمارستانی خواهد بود، با تلاش های دانشگاه علوم پزشکی و دستگاه های ذیربط در حال پیشرفت است. همچنین با صحبت های صورت گرفته با نوبخت رئیس سازمان برنامه و بودجه و دکتر نمکی وزیر بهداشت، قول داده شده تا پایان بهره برداری از این پروژه ملی، مشکلی در تامین اعتبار آن صورت نگیرد.</p>
      <p>آقازاده تاکید کرد: اگر روند کار به صورت طبیعی پیش رود، ماهیانه حدود ۶ تا ۷ درصد پیشرفت خواهیم داشت که با پیشرفت ۶۵ درصدی فعلی، امیدواریم تا پایان سال ۹۸ به پیشرفت ۸۰ تا ۸۵ درصدی پروژه برسیم.</p>
      <p>رئیس دانشگاه علوم پزشکی اراک:</p>
      <p>
        <b>نصب تجهیزات بیمارستانی از انتهای سال ۹۸</b>
      </p>
      <p>در ادامه محمد جمالیان رئیس دانشگاه علوم پزشکی اراک، گفت: مقرر شده در انتهای سال ۹۸ که پروژه به بیش از ۸۰ درصد پیشرفت خواهد رسید،، نسبت به نصب تجهیزات بیمارستانی اقدام شود. در واقع وزارت بهداشت متعهد شده تا کلیه تجهیزات مورد نیاز را تامین کند.</p>
      <figure>
        <img src="http://newsroom.dana.ir/content/upload/8d1b2385-ada5-4e77-803f-d1c91519fe4d.jpg"/>
      </figure>
      <p> </p>
      <p>انتهای پیام/</p>
      <p> </p>
    </article>
  </body>
</html>