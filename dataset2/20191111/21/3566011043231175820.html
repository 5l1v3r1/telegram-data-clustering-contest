<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546583.html/%D8%AC%D9%85%D8%B9-%D8%A2%D9%88%D8%B1%DB%8C-%D8%B1%D9%88%D8%B2%D8%A7%D9%86%D9%87----%D8%AA%D9%86-%D8%B2%D8%A8%D8%A7%D9%84%D9%87-%D8%AF%D8%B1-%D8%B2%DB%8C%D8%B1%D8%A7%D8%A8--%D8%B4%D9%87%D8%B1%D9%88%D9%86%D8%AF%D8%A7%D9%86-%D8%AA%D9%81%DA%A9%DB%8C%DA%A9-%D8%B2%D8%A8%D8%A7%D9%84%D9%87-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T21:42:00+00:00"/>
    <meta property="og:title" content="جمع‌آوری روزانه ۲۷ تن زباله در زیراب/ شهروندان تفکیک زباله را جدی بگیرند"/>
    <meta property="og:description" content="نایب رئیس شورای شهر زیراب به جمع‌آوری روزانه ۲۷ تن زباله توسط شهرداری در این شهر اشاره کرد و گفت: جمع‌آوری زباله با این هزینه وحشتناک وضعیت مناسبی نیست."/>
  </head>
  <body>
    <article>
      <h1>جمع‌آوری روزانه ۲۷ تن زباله در زیراب/ شهروندان تفکیک زباله را جدی بگیرند</h1>
      <h2>نایب رئیس شورای شهر زیراب اعلام کرد</h2>
      <address>
        <time datetime="2019-11-11T21:42:00+00:00">11 Nov 2019, 21:42</time>
      </address>
      <p>نایب رئیس شورای شهر زیراب به جمع‌آوری روزانه ۲۷ تن زباله توسط شهرداری در این شهر اشاره کرد و گفت: جمع‌آوری زباله با این هزینه وحشتناک وضعیت مناسبی نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://www.bloghnews.com/">بلاغ</a>، نرگس قهاری امشب در جلسه هم‌اندیشی با ریاست و کارشناسان مرکز بهداشت شهر زیراب اظهار کرد: سلامتی مردم در گرو شهری سالم است، پیشبرد و ارتقای سطح سلامتی شهروندان از اولویت‌های مدیریت شهری است.<br/><br/>وی از آمادگی اعضای شورای شهر زیراب برای همکاری با مراکز بهداشت  خبر داد و افزود: دفع غیر‌بهداشتی فاضلاب و زباله سطح شهر و وجود شیرابه ناشی از زباله‌ها، سلامت شهروندان را به خطر می‌اندازد.<br/><br/>نایب رئیس شورای اسلامی شهر زیراب فرهنگ‌سازی برای رفع معضلات بهداشتی شهر و تفکیک زباله از مبدا را بسیار مهم برشمرد و تصریح کرد: در حال حاضر شرکت بازیافت شهرداری زیراب اقداماتی را در راستای تفکیک زباله از مبدأ انجام می‌دهد ولی ما هنوز تا نقطه مطلوب فاصله داریم.<br/><br/>قهاری خواستار افزایش طرح‌های آموزشی به شهروندان در امر تفکیک زباله از مبدأ در شهر شد و تاکید کرد: طرح‌هایی که با مشارکت شهروندان انجام شود به‌طور قطع موفقیت‌آمیز خواهد بود.<br/><br/>رئیس کمیسیون فرهنگی، اجتماعی و ورزشی شورای اسلامی شهر زیراب به جمع‌آوری روزانه ۲۷ تن زباله توسط شهرداری در شهر زیراب اشاره و خاطرنشان کرد: جمع‌آوری زباله با این هزینه وحشتناک در وضعیت مناسبی نیست و شهروندان تفکیک زباله از مبدأ را جدی بگیرند.<br/><br/>وی با اشاره به وجود تعداد زیادی از سگ‌های ولگرد و بدون‌صاحب در سطح شهر اظهار کرد: وجود تعداد زیادی از سگ‌های ولگرد و بدون‌صاحب در سطح شهر باعث انتقال بیماری‌های واگیر‌دار و امراض مختلف می‌شود و امنیت شهروندان را به خطر می‌اندازد و از شهرداری زیراب می‌خواهم تا تدبیری برای جمع‌آوری کامل این سگ‌ها در سطح شهر اتخاذ کند و از طریق شورای شهر هم پیگیر موضوع هستم.<br/><br/>قهاری در پایان به وجود بازار‌ روز در شهر زیراب اشاره و تاکید کرد: بازار‌ روز در شهر زیراب به‌عنوان مکانی که مواد غذایی در مقدار زیاد و با حداقل شرایط بهداشتی عرضه می‌شود از کارشناسان بهداشت‌ محیط خواست تا به منظور نظارت هر چه بیشتر بر مواد غذایی که به مردم عرضه می‌شود به بازار روز سرکشی کنند و برای سلامتی شهروندان مواد غذایی را از نظر قابل مصرف‌ بودن و شرایط بهداشتی کنترل کنند.</p>
      <p>انتهای پیام/</p>
    </article>
  </body>
</html>