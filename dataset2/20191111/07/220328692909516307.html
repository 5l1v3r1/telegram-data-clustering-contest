<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/yuventus-specheli-derbito-v-italiya-406412.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T07:34:01+00:00"/>
    <meta property="og:title" content="Ювентус спечели дербито в Италия"/>
    <meta property="og:description" content="Шампионите надвиха Милан"/>
  </head>
  <body>
    <article>
      <h1>Ювентус спечели дербито в Италия</h1>
      <address><time datetime="2019-11-11T07:34:01+00:00">11 Nov 2019, 07:34</time> by <a rel="author">Пламен Вълков</a></address>
      <p>Ювентус победи Милан с 1:0 в дербито на 12-ия кръг на италианската Серия "А" и се завърна на върха в класирането.</p>
      <p>Единственото попадение за "бианконерите" в мача реализира Пауло Дибала в 77-мата минута след чудесно двойно подаване със сънародника си Гонсало Игуаин.</p>
      <p>Дибала започна мача на пейката, но се появи в игра в 55-ата минута, когато замени звездата на домакините Кристиано Роналдо. Португалецът, който бе сменен и в двубоя с Локомотив Москва от Шампионската лига преди дни, не прие никак радушно решението на Маурицио Сари и веднага се насочи към съблекалните, като не изчака на пейката края на мача.</p>
      <p>Макар и без най-добрия си футболист домакините показаха, че се намират в много добра моментна форма. Дори и след гола, когато Милан всячески потърси изравняването, защитата на Ювентус не трепна и не допусна попадение.</p>
      <p>С победата Ювентус събра 32 точки и води с една пред втория Интер. Милан е на незавидното 14-о място с едва 13 пункта.</p>
    </article>
  </body>
</html>