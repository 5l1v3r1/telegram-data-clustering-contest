<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/11/pleskavici-ushtipci-i-alkohol-na-korem-tegli-studentite-kym-syrbiia.429168"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T07:10:00+00:00"/>
    <meta property="og:title" content="Плескавици, ущипци и алкохол на корем тегли студентите към Сърбия"/>
    <meta property="og:description" content="Лесковац е хит за 8 декември | Dnes.bg"/>
  </head>
  <body>
    <article>
      <h1>Плескавици, ущипци и алкохол на корем тегли студентите към Сърбия</h1>
      <h2>Лесковац е хит за 8 декември</h2>
      <address><time datetime="2019-11-11T07:10:00+00:00">11 Nov 2019, 07:10</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Оферти с неограничен алкохол, ущипци и плескавици теглят родните студенти към съседна Сърбия за 8 декември. Банско е изместен от близкото до границата градче Лесковац, където предложенията са с около 100 лв. по-ниски от офертите за зимните курортите в България, сочи проучване на "Монитор".</p>
      <p>Бюджетът на студентите най-често е в рамките на около 300 лева за празника, а хотелите по зимните ни курорти вече са наполовина заети.</p>
      <p>Изненадите идват от сръбска страна. От турагенциите коментират, че за пръв път пускат оферти за Сърбия, но те вече се радват на голям интерес от страна на студентите. Лесковац е определян като домът на сръбската скара, а местните оферти включват още жива музика и алкохол на корем на цени между 120-199 лв. В парите е включен транспорт с автобус и 2 нощувки със закуски и вечери в хотел в градчето.</p>
      <p>Цените в Банско варират от 79 до 159 лв. за 2 нощувки със закуски и празнична вечеря в предложенията на една от най-често използваните туристическите агенции. Уловката е, че тази цена е на човек, настанен в стая за трима или четирима. За да бъдат в двойна стая, студентите трябва да заплатят отгоре 10-30 лв. (в зависимост от хотела), а празненствата в ресторантите на хотелите приключват до 00:30. Транспортът до ски курорта не е включен.</p>
      <p>Една трета от местата в хотелите вече са заети, а резервации за клубовете в града също не липсват. Срещу 45-50 лв. се предлагат и гривни, които осигуряват безплатен вход в заведенията с изпълнители, а на някои места и отстъпка за бутилки алкохол.</p>
      <p>В Пампорово двойната стая при двама е 98 лв. За четирима в едноспален апартамент цената може да падне до 85 лв. на човек. В този курорт предлагат и отстъпка за предприемчиви студенти. За доведена компания от над 25 души за организатора цената пада с 50%, а при група от над 50 студенти нощувката е безплатна. Самото празненство се провежда в ресторантите на хотелите или в близки механи, изхранването е на блок маса, а по време на вечерите има включени 50 мл български алкохол.</p>
      <p>Сходни са цените и на Боровец, като и там транспортът не е включен. Тези, които ще се качат там с личните си автомобили трябва да приготвят сума за паркинг, тъй като 10 от 11-те са платени.</p>
    </article>
  </body>
</html>