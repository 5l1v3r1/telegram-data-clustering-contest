<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/elete-elso-rali-eb-jen-dobogos-lett-vogel-adrienn/186351"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T07:48:00+00:00"/>
    <meta property="og:title" content="Élete első rali-Eb-jén dobogós lett Vogel Adrienn"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Élete első rali-Eb-jén dobogós lett Vogel Adrienn</mark>
      </h1>
      <address><time datetime="2019-11-11T07:48:00+00:00">11 Nov 2019, 07:48</time> by <a rel="author">Bors</a></address>
      <p>Az FIA ERC Ladies Cup történetének első magyar pontszerzőjeként zárta a hétvégi Rallye Hungary-t Vogel Adrienn és navigátora, Notheisz Ivett. A Roger Racing Team női párosa egy R2-es Ford Fiestával vett részt a 2019-es rali-Eb évadzáró nyíregyházi fordulóján, és az extrém időjárási körülmények közepette végig koncentráltan haladva úgy teljesítette az összesen 13 gyorsaságit, hogy a végén dobogóra állhatott. Vogel Adrienn az Európa-bajnokság női értékelésében elért második helyezését megköszönte a mentősöknek is, akik kitolták autóját az árokból.</p>
      <p>Vogel Adrienn és Notheisz Ivett megfontolt autózással szerezte meg a rali-Eb női értékelésének második helyét a Rally Hungary-n. A már-már tereprali viszonyok, a tengelyig érő víz és sár, valamint a szakadó eső miatt a hétvége utolsó, tizennegyedik gyorsaságiját a szervezők végül etappá minősítették. A Mád-Disznókő szakasz nélkül is bőven volt része kalandban a női párosnak: második helyüket annak is köszönhetik, hogy mentősök tolták ki autójukat a sárból a hegyen.</p>
      <figure>
        <img src="http://media.borsonline.hu/cikk/20/191925/big-lead/650x360/2020411_img-8444.jpg"/>
      </figure>
      <p>“Nagyon kemény volt az egész hétvége, főleg itt a vége. Az utolsó gyorsaságin fent a hegyen életveszélyes körülmények voltak. Az egyik egysávos szakaszon nem is láttuk, merre kell menni, akkora volt a köd. Egy picit a szélére mentünk, a sár behúzott az árokba, a navigátorom nem tudott kiszállni a sár miatt. Dudáltunk, az ott lévő mentősök toltak ki minket, úgyhogy a második helyünk őket is illeti, nagyon köszönjük nekik a segítséget! Elégedett vagyok azzal, hogy célba értünk, és elnézve az útviszonyokat, nem is a helyezéseket kell nézni, hanem azt, hogy ki tudta végigcsinálni azután, hogy az első napon a száz autóból 42 kiesett” - foglalta össze élete első rali-Eb-s élményeit Vogel Adrienn.</p>
      <p>Vogelék teljesítménye nemcsak a női értékelésben, hanem az R2-esek között is számít az Eb-n. Ebben a kategóriában 19 induló közül hatodik lett Notheisz Ivettel.</p>
    </article>
  </body>
</html>