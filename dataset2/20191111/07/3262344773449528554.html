<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32993/oppo-reno-2-recensione-un-reno-con-due-fotocamere-in-piu"/>
    <meta property="og:site_name" content="DDay.it"/>
    <meta property="article:published_time" content="2019-11-11T07:00:00+00:00"/>
    <meta property="og:title" content="Oppo Reno 2, recensione. Un Reno con due fotocamere in più"/>
    <meta property="og:description" content="A sei mesi dal primo Reno, Oppo ha lanciato il Reno 2. Stessa pinna di squalo per la camera frontale ma sulle spalle porta un carico di ben quattro fotocamere contro le due del predecessore. Ha senso lanciare un nuovo smartphone 6 mesi dopo giusto per aggiungere due fotocamere?"/>
  </head>
  <body>
    <article>
      <h1>Oppo Reno 2, recensione. Un Reno con due fotocamere in più</h1>
      <h2>A sei mesi dal primo Reno, Oppo ha lanciato il Reno 2. Stessa pinna di squalo per la camera frontale ma sulle spalle porta un carico di ben quattro fotocamere contro le due del predecessore. Ha senso lanciare un nuovo smartphone 6 mesi dopo giusto per aggiungere due fotocamere?</h2>
      <address><time datetime="2019-11-11T07:00:00+00:00">11 Nov 2019, 07:00</time> by <a rel="author">Sergio Donato</a></address>
      <p>Oppo si ripete a strettissimo giro di posta, e dopo il Reno presentato in primavera ha pensato che una stagione di pausa fosse sufficiente per lanciare il Reno 2 in autunno. Cerchiamo di capire se la scelta abbia un senso, a cominciare dalla differenza più importante tra le due versioni, <b>quelle quattro fotocamere posteriori che vogliono stupire con il loro numero</b>. Perché alla fine, la differenza, è quasi esclusivamente questa, e in ottica di acquisto è importante comprendere se servano davvero.</p>
      <p><b>Un po’ più lungo, un po’ più spesso, un po’ più pesante</b>. Questi sono i primi dati della carta d’identità del Reno 2 rispetto al suo predecessore: 160 mm x 74,3 mm x 9,5 mm x 189 grammi. Come il suo predecessore, è uno smartphone che si “sente”. Occupa un volume e un peso che non passano inosservati.</p>
      <figure>
        <img src="https://cdn.dday.it/system/uploads/picture/image/58552/content_big_oppo2.jpg"/>
      </figure>
      <p> </p>
      <h4>I due Reno offrono una esperienza simile</h4>
      <p>Lo schermo AMOLED cresce di pochissimo, arrivando a <b>6,5”</b> con risoluzione di <b>2400 x 1080</b> pixel e <b>401 ppi</b>. Il rapporto tra corpo e display è rimasto del <b>93,1%</b>, quindi, come da tradizione Reno, niente notch e niente menti. <b>Lo schermo è l’unico protagonista della parte frontale dello smartphone</b>, a eccezione della camera anteriore da 16 MP a 5 elementi che resta ancorata alla ormai classica “pinna di squalo” a scomparsa.</p>
      <figure>
        <img src="https://cdn.dday.it/system/uploads/picture/image/58482/content_big_dettagliopinna.jpg"/>
      </figure>
      <p>All’interno del Reno 2 troviamo ben <b>8 GB</b> di RAM, <b>256 GB</b> di archiviazione, una batteria da <b>4.000 mAh</b> e uno <b>Snapdragon 730G</b>. Il primo Oppo Reno aveva “solo” 6 GB e uno Snapdragon 710. La differenza tra i due processori Qualcomm è da cercare soprattutto nel processo costruttivo: 10 nm per il 710, 8 nm per il 730G; e per la larghezza di banda della memoria; 14,9 GB/s contro i circa 30 GB/s del 730G. A conti fatti, <b>nell’utilizzo quotidiano, l’utente non avverte alcuna differenza tra i due Snapdragon</b>. A supervisionare il tutto c’è Color OS 6.1 su Android 9. Sì, ancora niente Android 10, ma era presumibile, considerando la data di uscita del Reno 2.</p>
      <figure>
        <img src="https://cdn.dday.it/system/uploads/picture/image/58485/content_big_DSCF3927.JPG"/>
      </figure>
      <p>I bordi del Reno 2 sono molto simili a quelli del Reno 1. Oppo punta ancora sullo <b>jack audio da 3,5 mm</b>. Ovviamente, è presente anche qui una <b>USB-C</b>, che supporta la carica rapidissima <b>VOCC 3.0</b> tramite il caricatore da <b>20W</b> e il cavo compresi nella confezione. Partendo dal 15% di autonomia residua della batteria e verificando la carica ogni 15 minuti si sono raggiunti questi valori di ricarica: 37%, 62%, 78%, 90%. <b>Significa che per avere il telefono al 62% di autonomia è stata sufficiente mezz'ora di ricarica</b>; mentre la carica al 90% è stata conquistata dopo solo un’ora.</p>
      <figure>
        <img src="https://cdn.dday.it/system/uploads/picture/image/58487/content_big_usbc.jpg"/>
      </figure>
      <p>C’è poi l’altoparlante mono, il bilanciere per il volume, il tasto di accensione e il cassettino per la doppia SIM, che completano il telefono e <b>parlano per la solita cura costruttiva di Oppo, che resta indiscutibile</b>.</p>
      <h4>Tante fotocamere, ma rispetto al modello prima cambia poco</h4>
      <p>Abbiamo lasciato il retro del Reno 2 alla fine perché rappresenta il vero ago della bilancia tra le due generazioni di telefoni separati da sole due stagioni solari. Esteticamente ha il fascino del vetro monoscocca con la solita mezza perla in ceramica per evitare il contatto delle lenti con le superfici sulle quali viene appoggiato il telefono. <b>Il riflesso azzurrino che arriva dalla scritta bordata “Oppo designed for Reno” è la parte maggiore dello spettacolo</b>, poi arrivano le quattro fotocamere posizionate a cascata, il doppio flash LED e il piccolissimo punto del microfono posteriore.</p>
      <figure>
        <img src="https://cdn.dday.it/system/uploads/picture/image/58484/content_big_DSCF3923BUONA.jpg"/>
      </figure>
      <p>Le quattro fotocamere sono divise, dall’alto verso il basso, in lente principale f2.0 (equivalente a 27 mm) con sensore da <b>48 MP</b> che, dotato della tecnologia Quad bayer può essere usato a 12 MP quando c'è poca luce; <b>lente super grandangolare</b> (equivalente a 12 mm) f3.2 da <b>8 MP</b>; <b>lente</b> <b>2x</b> (equivalente a 54 mm) e <b>5x</b> (digitale) f3.4 da <b>13 MP</b>; e infine la lente f5.0 con sensore da <b>2 MP</b> per calcolare la profondità dell’effetto bokeh.</p>
      <p>Considerando che l’identità del Reno 2 deve fare i conti con quella del Reno 1, <b>abbiamo provato a replicare gli stessi identici scatti fatti con il modello precedente</b>, tenendo comunque presente che le foto all’esterno hanno offerto al Reno 2 la luce dell’autunno.</p>
      <hr/>
      <p>Reno</p>
      <figure>
        <img src="https://cdn.dday.it/system/uploads/picture/image/58489/content_12_mp_6.jpg"/>
      </figure>
      <hr/>
      <p>Reno 2</p>
      <figure>
        <img src="https://cdn.dday.it/system/uploads/picture/image/58488/content_IMG20191107150802.jpg"/>
      </figure>
      <hr/>
      <p>Reno 2x</p>
      <figure>
        <img src="https://cdn.dday.it/system/uploads/picture/image/58491/content_2x.jpg"/>
      </figure>
      <hr/>
      <p>Reno 2 2x</p>
      <figure>
        <img src="https://cdn.dday.it/system/uploads/picture/image/58490/content_IMG20191107150924.jpg"/>
      </figure>
      <hr/>
      <p>Il risultato qualitativo è pressocché equiparabile se guardato attraverso lo schermo dello smartphone. <b>Il Reno 2 è però sicuramente migliore nell'incisività complessiva</b><b> e mostra anche colori un po’ più saturi</b> (sono stati disattivati i riconoscimenti dello scenario tramite l'IA e gli aggiustamenti artificiali di saturazione).</p>
      <hr/>
      <p>Reno 2</p>
      <figure>
        <img src="https://cdn.dday.it/system/uploads/picture/image/58492/content_12mp.jpg"/>
      </figure>
      <hr/>
      <p>Reno 2 48 megapixel</p>
      <figure>
        <img src="https://cdn.dday.it/system/uploads/picture/image/58493/content_48mp.jpg"/>
      </figure>
      <hr/>
      <p>Reno</p>
      <figure>
        <img src="https://cdn.dday.it/system/uploads/picture/image/58495/content_12_mp_Reno1.jpg"/>
      </figure>
      <hr/>
      <p>Reno 48 megapixel</p>
      <figure>
        <img src="https://cdn.dday.it/system/uploads/picture/image/58494/content_48_mp_Reno1.jpg"/>
      </figure>
      <hr/>
      <p>A parte per l'incisività dell'immagine sul Reno 2, le differenze tra la risoluzione a 12 MP e 48 MP dell’Oppo Reno 1 e 2 sono inesistenti. Anche l’Oppo Reno 2 ben si comporta nel mantenere la qualità fotografica con entrambe le risoluzioni, ed è un vantaggio: <b>lo scatto deve godere solo di più pixel in caso di ritaglio della foto, e non devono esserci distinzioni tra le due modalità del sensore trasformista</b>.</p>
      <hr/>
      <p>Superwide</p>
      <figure>
        <img src="https://cdn.dday.it/system/uploads/picture/image/58500/content_panoramica.jpg"/>
      </figure>
      <hr/>
      <p>27mm</p>
      <figure>
        <img src="https://cdn.dday.it/system/uploads/picture/image/58498/content_1x.jpg"/>
      </figure>
      <hr/>
      <p>2x</p>
      <figure>
        <img src="https://cdn.dday.it/system/uploads/picture/image/58499/content_2x.jpg"/>
      </figure>
      <hr/>
      <p>5x</p>
      <figure>
        <img src="https://cdn.dday.it/system/uploads/picture/image/58501/content_5x.jpg"/>
      </figure>
      <hr/>
      <p>10x</p>
      <figure>
        <img src="https://cdn.dday.it/system/uploads/picture/image/58502/content_10x.jpg"/>
      </figure>
      <hr/>
      <p>20x</p>
      <figure>
        <img src="https://cdn.dday.it/system/uploads/picture/image/58503/content_20x.jpg"/>
      </figure>
      <hr/>
      <p>Il Reno 2 ha sicuramente qualcosa in più, soprattutto nel numero delle lenti: la lente grandangolare e la telescopica, che oltre al 2x offre uno zoom 5x. Lo zoom 5x è ovviamente di tipo digitale, così come tutti gli altri dopo questo, fino al 20x. Poiché siamo cattivi e ci è venuto il dubbio - guardando soprattutto quella camera da 2 MP per l’effetto bokeh - <b>abbiamo pensato di munirci di nastro isolante nero e provare a mettere in difficoltà il Reno 2: c’è stata qualche piacevole sorpresa</b>.</p>
      <figure>
        <img src="https://cdn.dday.it/system/uploads/picture/image/58496/content_pecetta.jpg"/>
      </figure>
      <p>Dapprima abbiamo accecato la camera telescopica dopo aver selezionato lo zoom 2x. Si notava che la camera diventava buia per qualche secondo e poi “tornava in vita”. Impossibile! Però avevamo già trovato una possibile spiegazione, che infine è stata confermata provando a scattare con e senza nastro. <b>Il Reno 2 capisce che la camera telescopica è impossibilitata allo scatto e invece di farci perdere il momento da immortalare passa alla camera 1x ed effettua uno zoom 2x digitale</b>. La stessa cosa avviene per il 5x, ma purtroppo, per un problema software, la camera 1x non riesce a mantenere fisso lo zoom digitale 5x e alterna tra buio e immagini. Ovviamente, si tratta di casi limite che nell’uso quotidiano è quasi impossibile che si ripetano.</p>
      <p>Abbiamo comunque provato ad accecare la camera da 2 MP usata per il calcolo della profondità nella modalità ritratto, dato che nel primo Reno non era presente ma la funzione di sfocatura sì. <b>I risultati non sono buoni in tutti i casi, ma sono sicuramente migliori con la camera da 2 MP “sbendata”.</b> A margine, ci sentiamo di dire che il bokeh ottico offerto anche dalla camera principale è limitato ma sicuramente più naturale e gradevole di quello ottenuto dall’effetto software.</p>
      <p>Modalità ritratto</p>
      <figure>
        <img src="https://cdn.dday.it/system/uploads/picture/image/58504/content_IMG20191025181319.jpg"/>
      </figure>
      <hr/>
      <p>Senza modalità ritratto</p>
      <figure>
        <img src="https://cdn.dday.it/system/uploads/picture/image/58505/content_foto_con_camera.jpg"/>
      </figure>
      <hr/>
      <p>Modalità ritratto con supporto sensore 2mp</p>
      <figure>
        <img src="https://cdn.dday.it/system/uploads/picture/image/58506/content_ritratto_con_camera.jpg"/>
      </figure>
      <p> </p>
      <hr/>
      <p>Modalità ritratto con sensore coperto</p>
      <figure>
        <img src="https://cdn.dday.it/system/uploads/picture/image/58507/content_ritratto_SENZA_camera.jpg"/>
      </figure>
      <hr/>
      <p>Sebbene le foto macro siano possibili con le tre fotocamere e il riconoscimento AI, la lente deputata è quella super grandangolare da 12 mm. <b>I risultati sono ottimi</b>.</p>
      <figure>
        <img src="https://cdn.dday.it/system/uploads/picture/image/58509/content_big_IMG20191107115522.jpg"/>
      </figure>
      <p>Di notte, il Reno 2 fa qualche passo in avanti e qualche altro indietro. Le foto senza la modalità notte, ma scattate con la sola forza degli obiettivi e dei sensori, in presenza di luce raggiungono gli stessi risultati del Reno, dunque molto buoni.<b> I verdi sembrano impastarsi un po’ di più, ma c’è più dettaglio nel resto della foto, soprattutto ai bordi dell’immagine</b>.</p>
      <hr/>
      <p>Senza modalità Notte</p>
      <figure>
        <img src="https://cdn.dday.it/system/uploads/picture/image/58510/content_IMG20191104180351.jpg"/>
      </figure>
      <hr/>
      <p>Modalità notte</p>
      <figure>
        <img src="https://cdn.dday.it/system/uploads/picture/image/58511/content_con_notte_attivato.jpg"/>
      </figure>
      <hr/>
      <p>La modalità notte, invece, sembra pensata soprattutto per gli astri del cielo piuttosto che per gli scatti notturni con sufficiente luce artificiale. In questa modalità e in presenza di luce, <b>il Reno 2 sembra alzare i valori medi dei neri dando un colpo anche ai mezzitoni, ma il risultato è che i soggetti si “ingrigiscono”.</b></p>
      <hr/>
      <p>Senza modalità notte</p>
      <figure>
        <img src="https://cdn.dday.it/system/uploads/picture/image/58512/content_IMG20191104180608.jpg"/>
      </figure>
      <hr/>
      <p>Modalità notte</p>
      <figure>
        <img src="https://cdn.dday.it/system/uploads/picture/image/58513/content_con_notte_attivato_2.jpg"/>
      </figure>
      <hr/>
      <p><b>Abbiamo provato a simulare lo stesso effetto con le curve di Photoshop</b> - aggiungendo un po’ di nitidezza - usando come base di partenza la foto con lo stesso soggetto scattata senza la modalità notte. Il risultato è molto simile.</p>
      <hr/>
      <p>Curve Photoshop per replicare la modalità Notte</p>
      <figure>
        <img src="https://cdn.dday.it/system/uploads/picture/image/58514/content_Catturagrande.jpg"/>
      </figure>
      <hr/>
      <p>Modalità notte replicata</p>
      <figure>
        <img src="https://cdn.dday.it/system/uploads/picture/image/58515/content_effetto_photoshop.jpg"/>
      </figure>
      <hr/>
      <p>L’utilizzo della modalità notte è comunque migliorato. Laddove nel Reno 1 c’era un conto alla rovescia durante il quale bisognava tenere fermo lo smartphone, <b>il Reno 2 scatta tre foto in rapida successione e poi estrae la foto notturna</b>. Sembra quindi che invece di lavorare sul tempo di posa e in modalità “ottica”, il software impieghi valori di sensibilità diversi e poi produca un’immagine dall’interpolazione delle tre.</p>
      <p>In ogni caso, la modalità notte sembra pensata in effetti per l’astrofotografia, per la quale si ottengono i risultati migliori. <b>La modalità notte “semplice” restituisce scatti che recuperano dettagli luminosi dal cielo ma danneggiano quelli del paesaggio</b>, impastando forme e colori.</p>
      <figure>
        <img src="https://cdn.dday.it/system/uploads/picture/image/58516/content_senza_cavalletto.jpg"/>
      </figure>
      <p>La funzione “cavalletto” all’interno della modalità notte, come si può intuire, è da utilizzare solo dopo aver usato accorgimenti per rendere stabile e immobile il Reno 2. <b>Dopo lo scatto parte un conto alla rovescia che varia a seconda della luminosità di partenza della scena</b>, ma per un cielo notturno è di circa 30 secondi. I risultati sono mediamente buoni. Il Reno 2 “estrae” le stelle dal cielo e i dettagli del paesaggio sottostante non subiscono troppi danni. <b>Tuttavia, insieme alle stelle arriva un bel po’ di rumore dal sensore</b>.</p>
      <figure>
        <img src="https://cdn.dday.it/system/uploads/picture/image/58517/content_con_cavalletto.jpg"/>
      </figure>
      <p><b>Tutte le fotocamere sono stabilizzate</b>: utilissimo soprattutto per la telescopica in modalità 5x. Stabilizzazione che si rende disponibile per tutte le risoluzioni video, <b>anche per il 4K che però ha a disposizione solo la registrazione a 30 fps</b>. Tutte le acquisizioni video soffrono di crop, e con la modalità “ultra stabile”, che si serve di parte dell’area per sensore per rendere ancora più ferma la scena, il crop diventa più accentuato. La "ultra stabile" è disponibile solo per la camera principale, quindi sarà impossibile zoomare (anche digitalmente) mentre si registra.</p>
      <p> </p>
      <h4>Promosso nell'uso quotidiano, ma rimandato nella "luce del sole"</h4>
      <p>Nell’uso quotidiano il Reno 2, con un’autonomia di due giorni se usato con parsimonia e un ottimo riconoscimento del viso e delle impronte con sensore sotto lo schermo, si dimostra un telefono affidabile. La ricezione durante la prova è sempre stata ottima e anche l'aggancio del GPS non ha mai dato problemi. Nell'uso quotidiano sembra non offrire alcun punto debole, <b>se si esclude la luminosità dello schermo alla luce del sole che purtroppo è insufficiente</b>. Abbiamo provato a disattivare la luminosità automatica in tutti i modi offerti e aumentare al massimo i valori manualmente. Ma il risultato è sempre lo stesso.</p>
      <p>La qualità audio delle telefonate è molto buona e non c’è alcuna fatica nell’ascolto, né la fatica devono farla coloro che ci ascoltano. L’altoparlante mono, inoltre, è molto potente; con i bassi trattati molto meglio degli alti, che diventano più frastagliati al crescere del volume. <b>L’equilibrio migliore si raggiunge al 50% del volume, quando la massa acustica diventa più bilanciata, ma è un dettaglio che riguarda solo la musica e i video</b>.</p>
      <p>Le cuffie a filo in dotazione si dimostrano ancora una volta ottime. L’ascolto è gradevole e corposo. <b>Il supporto al Dolby Atmos, per la maggior parte dei contenuti, si rivela essere un ampliamento della scena sonora molto ben fatto</b>. Abbiamo provato a guardare titoli Netflix con il supporto all’Atmos, come il documentario “Il nostro pianeta”, ma non abbiamo ricevuto altri benefici al di là di un palcoscenico sonoro più esteso.</p>
      <h4>Oppo Reno 2</h4>
      <figure>
        <img src="https://cdn.dday.it/system/uploads/product/main_image/3328/square_113236.jpg"/>
      </figure>
      <table bordered="">
        <tr>
          <td>prezzo di listino</td>
          <td>
            <b>499,00 €</b>
          </td>
        </tr>
        <tr>
          <td>
            <a href="https://www.amazon.it/OPPO-Qualcomm-SDM730G-Smartphone-brillante/dp/B07YXJ4JX3?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07YXJ4JX3">
              <pic src="https://www.dday.it/images/amazon-logo.png" width="25" height="25"/>
            </a>
          </td>
          <td>
            <a href="https://www.amazon.it/OPPO-Qualcomm-SDM730G-Smartphone-brillante/dp/B07YXJ4JX3?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07YXJ4JX3">499,00 €</a>
          </td>
        </tr>
      </table>
      <h4>Cambia poco rispetto a Reno. Bel design, ma le fotocamere non sono eccezionali</h4>
      <p>Il Reno 2 sconta la fretta di Oppo nel fare uscire una seconda versione del suo smartphone di gamma medio-alta a sei mesi di distanza dalla prima. Esaurita la novità della camera frontale a “pinna di squalo”, la scintilla tecnologica che ha dato vita al Reno 2 è da cercare senza alcun dubbio nelle quattro camere posteriori: che in realtà sono tre, perché la 2 MP usata per la profondità negli scatti in modalità ritratto è un’appendice usata più per il marketing. Se escludiamo la principale da 48 MP, le altre due camere oltre che per il numero, crescono in risoluzione, ma non tanto da fare sentire la differenza. Non si sta parlando di sensori da 108 MP, ma di 8 MP e da 13 MP, contro la piccola 5 MP del primo Reno. Considerando che il Reno 2 ha la possibilità di servirsi di una lente grandangolare e una tele con doppio zoom, fino al digitale 20x, non si sente neanche il bisogno di avere più risoluzione per ritagliare le foto scattate. La qualità fotografica è cresciuta in incisività e dettaglio. È molto buona, con qualche lato in ombra negli scatti notturni ma con l’aggiunta di un’astrofotografia alle prime armi. Le camere sono tutte stabilizzate e questo è un grande vantaggio. Anche i video in 4K stabilizzati, lo sono. Il Reno 2 offre quindi più versatilità negli scatti e nelle riprese, con una qualità però molto simile al Reno 1, e la solita cura costruttiva Oppo, ma scivola e si fa male sulla visibilità dello schermo alla luce del sole. Oppo ha presentato Reno spingendo su design e fotocamere: il primo è piacevole, ma le fotocamere non sono così eccezionali come si potrebbe pensare. E se togliamo queste a 500 euro si trovano decine di telefoni altrettanto validi, anzi, qualche top scontato è addirittura meglio.</p>
      <p>Non c’è un vero cambio di passo rispetto al Reno 1, che attualmente si può trovare al di sotto dei 389 euro, mentre il Reno 2 si offre sul mercato a 499 euro. Oppo si è fatta concorrenza da sola.</p>
      <ul>
        <li>
          <mark>
            <b>7.3</b>
          </mark>
        </li>
        <li>Qualità: <b>8</b></li>
        <li>Longevità: <b>7</b></li>
        <li>Design: <b>8</b></li>
        <li>Semplicità: <b>8</b></li>
        <li>D-Factor: <b>6</b></li>
        <li>Prezzo: <b>6</b></li>
      </ul>
      <h3>Cosa ci piace</h3>
      <p>
        <i>Cura costruttiva</i>
      </p>
      <p>
        <i>Velocità nell’uso quotidiano</i>
      </p>
      <h3>Cosa non ci piace</h3>
      <p>
        <i>Visibilità dello schermo alla luce del sole</i>
      </p>
      <p>
        <i>Reno 1 è praticamente uguale</i>
      </p>
    </article>
  </body>
</html>