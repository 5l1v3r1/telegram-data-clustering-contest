<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%98%d7%a2%d7%a0%d7%94-%d7%9e%d7%a4%d7%92%d7%99%d7%a0%d7%95%d7%aa-%d7%91%d7%9b%d7%99%d7%9b%d7%a8-%d7%92%d7%95%d7%a8%d7%9f-%d7%9b%d7%9e%d7%a2%d7%98-%d7%94%d7%95%d7%aa%d7%a7%d7%a4%d7%95-%d7%91-%d7%a8%d7%95%d7%9c%d7%93%d7%99%d7%9f-%d7%91%d7%9e%d7%a9%d7%98%d7%a8%d7%94-%d7%90%d7%9e%d7%a8%d7%95-%d7%9c%d7%94%d7%9f-%d7%aa%d7%a1%d7%aa%d7%93%d7%a8%d7%95-%d7%9c%d7%91%d7%93-%d7%95%d7%99%d7%93%d7%90%d7%95-416928/14"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-11T07:40:00+00:00"/>
    <meta property="og:title" content="טענה: מפגינים בכיכר גורן כמעט הותקפו ב&quot;רולדין&quot;, במשטרה אמרו להם &quot;תסתדרו לבד&quot; (וידאו)"/>
    <meta property="og:description" content="היצרים סביב ההפגנות המתקיימות בשכונת כפר גנים ג' על סף רתיחה. מפגינים נגד השחיתות טוענים כי לאחר הפגנת השמאל בשבת, התגודדו כ-100 תומכי ימין סביבן בבית הקפה בו ישבו וכמעט ותקפו אותן. לטענת אחת מהן, במשטרה אמרו להן &quot;תסתדרו לבד&quot;. המשטרה בתגובה: לא מוכרת כל תלונה שהוגשה בנדון בגין האיומים או קריאה למוקד המשטרה"/>
  </head>
  <body>
    <article>
      <h1>טענה: מפגינים בכיכר גורן כמעט הותקפו ב"רולדין", במשטרה אמרו להם "תסתדרו לבד" (וידאו)</h1>
      <h2>היצרים סביב ההפגנות המתקיימות בשכונת כפר גנים ג' על סף רתיחה. מפגינים נגד השחיתות טוענים כי לאחר הפגנת השמאל בשבת, התגודדו כ-100 תומכי ימין סביבן בבית הקפה בו ישבו וכמעט ותקפו אותן. לטענת אחת מהן, במשטרה אמרו להן "תסתדרו לבד". המשטרה בתגובה: לא מוכרת כל תלונה שהוגשה בנדון בגין האיומים או קריאה למוקד המשטרה</h2>
      <address><time datetime="2019-11-11T07:40:00+00:00">11 Nov 2019, 07:40</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/10/d6ce9373-a9ff-49b0-b96c-6222eacbfbb7.JPG"/>
        <figcaption>ההפגנה בכיכר גורן. צילום מסך: מתוך הסרטון של אור ברוך</figcaption>
      </figure>
      <p>מזה מספר שבועות שמול המפגינים כנגד השחיתות והתנהלות היועמ"ש בתיקי החקירה של ראש הממשלה, מגיעים אלפים לתמוך בנתניהו, והשקט בכיכר גורן שבכפר גנים מופר פעם אחר פעם.</p>
      <p>לפני כיומיים, במוצאי השבת, המתיחות בין הצדדים הגיעה לנקודת רתיחה. מספר מפגינים שישבו בבית הקפה רולדין לאחר ההפגנה טוענים כי למעלה מ-100 תומכיו של נתניהו התגודדו סביבם, גידפו אותם ואף התקרבו אליהם עד לכדי מגע פיזי, בעוד כח השיטור שנכח באירוע כמעט ולא התערב בנעשה.</p>
      <p>אחת ממארגנות המחאה כנגד היועמ"ש טוענת כי האירועים החלו עוד קודם לכן. "בשעה 18:00 הגענו למקום כדי להתכונן ולהכין את הציוד", היא מספרת. "ואז הגיעה לעברינו קבוצה של מספר גברים, והתחיל עימות שהתלקח לצעקות והרוחות התלהטו. הנחיתי את האנשים שהיו איתי לא להתערב ולא לענות ופניתי לקצין המשטרה שהיה במקום.</p>
      <figure>
        <iframe src="https://www.youtube.com/embed/kdluk_PnmDg" width="560" height="314" data-service="Youtube" scrolling="no"/>
      </figure>
      <p>
        <b>(צילום וידאו: אור ברוך)</b>
      </p>
      <p>"הסברתי לו שאותם גברים לא טעו בדרך אלא הגיעו כדי לעורר פרובוקציה. הקצין ענה לי 'ההפגנה מתחילה ב 19:30, עד אז תסתדרו לבד'. הלכתי למפקד תחנת משטרת פתח תקוה, ברק מרדכי שענה לי את אותה תשובה".</p>
      <p>
        <b>איך הגבת?</b>
      </p>
      <p>"איבדתי את העשתונות, ואמרתי לו 'תדע לך עד 19:30 יכולים להיפגע אנשים ויכול לקרות אסון , התפקיד שלכם הוא לשמור על שלום הציבור ועל האזרחים' .כבר מספר שנים שהוא מתנהל כך אבל מה שקרה במוצ"ש הזה עבר כל גבול. לבסוף הוא שלח מספר שוטרי יס"מ שהרחיקו את החבורה".</p>
      <p>אך כאמור כאן לא הסתיימה הדרמה. ההפגנה עצמה עברה דווקא ללא אירועים חריגים אך מיד לאחריה שוב התלהטו היצרים. "באופן מסורתי, לאחר שמסתיימת המחאה אנחנו יושבים בכיף ברולדין", מספרת המפגינה. "ישבנו בשולחן גדול, כ-12 אנשים, שתינו קפה ושוחחנו. לאחר זמן קצר הגיע גל ראשון של תומכי ביבי, היה דין ודברים אבל כל אחד ישב במקומו. ואז הגיע גל נוסף, של למעלה ממאה אנשים שנעמדו סביבנו. אמרתי לאנשים שישבו איתי שלא יענו ולא יגיבו. הם הקיפו אותנו, עמדו סביבנו והחלו לבצע לעברנו תנועות מגונות, קיללו אותנו, ועברו לשירת 'ביבי מלך ישראל'.</p>
      <p>
        <b>איך הרגשת באותו רגע?</b>
      </p>
      <p>"התביישתי שזה העם שלי. הסתכלתי בחמלה. זה היה מחזה נוראי. מי שהגיע לשם זה לא ימין, זה לא ליכוד, זה אספסוף. מדובר באנשים שלא מבינים מי נגד מי, ולדעתי הם כמו 'תינוק שנשבה'. הם גורמים יותר נזק מתועלת ולכן אני לא מצביעה להם מ 2009".</p>
      <figure>
        <iframe src="https://www.youtube.com/embed/ZYH38JxDFQo" width="560" height="314" data-service="Youtube" scrolling="no"/>
      </figure>
      <p>
        <b>(צילום וידאו: אור ברוך)</b>
      </p>
      <p>באותם רגעים הגיעו מספר שוטרי יס"מ כדי לחצוץ בין המחנות אך לטענתה של המפגינה הם קיבלו הוראה לחזור על עקבותיהם לאחר רגעים ספורים. "מפגינה אחרת נגשה אליו ושאלה אותו 'מדוע לקחת אותם?' אז הוא ענה 'נגמרה ההפגנה, תסתדרו לבד' תוך כדי שהוא עומד בצד ומחייך לה בפנים".</p>
      <p>בשלב הזה גם רן כרמי-בוזגלו, פעיל הימין ניסה להירתם למשימה ולהפריד בין הצדדים, תוך שהוא פונה באמצעות המגפון לפעילי הליכוד ומתחנן בפניהם שיעזבו את המקום. כשראה שגם הוא איבד שליטה על הנעשה , הטיח את המגפון על השולחן ועזב את המקום. תומכיו של ראש הממשלה עזבו בסופו של דבר רק לאחר בקשתו של פעיל נוסף.</p>
      <p>
        <b>האם האירועים ישפיעו על המשך הפעילות שלכם?</b>
      </p>
      <p>"מה פתאום. אין קשר. אנחנו שם כבר שבועות רבים וזה לא ישפיע ולא ימנע מאיתנו להמשיך לפעול", אומרת המפגינה.</p>
      <p>אור ברוך, מפגין נוסף, תיאר את שאירע וכתב ברשת החברתית כי "המשטרה הגיעה למקום וחצצה בין ה"מחנות" הפוליטיים. אולם לאחר שתי דקות של חציצה, המשטרה 'התקפלה' מהמקום ונשארנו ,כ-4 גברים ו-8 נשים, הרוב מעל גיל 60, לבד מול המון זועם המונה למעלה מ-100 אנשים. התחילו דחיפות, נגיעות ובשיא אף נדחפה אישה בכוח מהכיסא עליו ישבה.... המפגינות מכיכר גורן כמעט עברו לינץ' והמשטרה ישבה בצד וצחקה".</p>
      <p><b>ממשטרת ישראל נמסר כי</b> לא מוכרת כל תלונה שהוגשה בנדון בגין האיומים או קריאה למוקד המשטרה.</p>
    </article>
  </body>
</html>