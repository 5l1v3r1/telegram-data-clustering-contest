<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-policeman-commits-suicide-by-shooting-himself-in-bulandshahr-2843127.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T07:43:54+00:00"/>
    <meta property="og:title" content="UP : बुलंदशहर में सिपाही ने अपनी पिस्टल से गोली मारकर की आत्महत्या"/>
    <meta property="og:description" content="बुलंदशहर के नगर कोतवाली में तैनात बागपत निवासी सिपाही शेर सिंह धामा ने सरकारी पिस्टल से गोली मारकर आत्महत्या कर ली। सिपाही के आत्महत्या करने से पुलिस महकमे में हड़कंप मच गया।  बागपत जनपद..."/>
  </head>
  <body>
    <article>
      <h1>UP : बुलंदशहर में सिपाही ने अपनी पिस्टल से गोली मारकर की आत्महत्या</h1>
      <address><time datetime="2019-11-11T07:43:54+00:00">11 Nov 2019, 07:43</time> by <a rel="author">हिन्दुस्तान टीम, बुलंदशहर।</a></address>
      <p>बुलंदशहर के नगर कोतवाली में तैनात बागपत निवासी सिपाही शेर सिंह धामा ने सरकारी पिस्टल से गोली मारकर आत्महत्या कर ली। सिपाही के आत्महत्या करने से पुलिस महकमे में हड़कंप मच गया। </p>
      <p>बागपत जनपद के खेकड़ा के मोहल्ला पट्टी रामपुर निवासी शेर सिंह धामा (30 वर्ष) बुलंदशहर नगर कोतवाली में सिपाही के पद पर तैनात था। शेर सिंह धामा 2011 बैच का सिपाही था। कोतवाली के निकट ही ऊपरकोट मोहल्ला में बने सरकारी आवास में रहता था। रविवार की रात वह अपने कमरे में सोया हुआ था। सोमवार की सुबह उसकी कनपटी पर गोली लगा शव पड़ा मिला। सरकारी पिस्टल उसी के पास पड़ी हुई थी। सिपाही के आत्महत्या करने की सूचना पर नगर कोतवाल अरुणा राय पुलिस बल के साथ मौके पर पहुंची। कुछ ही देर में एसएसपी संतोष कुमार सिंह मौके पर पहुंच गए।</p>
      <p>एसएसपी संतोष कुमार सिंह ने बताया कि प्रथम दृष्टया किसी पारिवारिक विवाद के चलते सिपाही द्वारा आत्महत्या किए जाने की आशंका है। पुलिस मामले की जांच कर रही है। सिपाही के परिजनों को सूचना दे दी गई है।</p>
    </article>
  </body>
</html>