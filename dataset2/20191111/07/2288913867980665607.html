<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04706946"/>
    <meta property="og:site_name" content="De Standaard"/>
    <meta property="article:published_time" content="2019-11-11T07:53:00+00:00"/>
    <meta property="og:title" content="Ongehoord. ‘Ik ga eerst twee keer zwanger zijn en dan komen we terug’"/>
    <meta property="og:description" content="Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft."/>
  </head>
  <body>
    <article>
      <h1>Ongehoord. ‘Ik ga eerst twee keer zwanger zijn en dan komen we terug’</h1>
      <address>
        <time datetime="2019-11-11T07:53:00+00:00">11 Nov 2019, 07:53</time>
      </address>
      <p>Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft.</p>
      <p>‘Wat we nu meemaken, is voor mij de hersendood van de Navo.’</p>
      <p>‘De instabiliteit van onze Amerikaanse partner en de toegenomen spanningen hebben ertoe geleid dat het idee van een Europese defensie steeds meer geaccepteerd raakt’, herhaalde Frans president Emmanuel Macron (in The Economist) zijn betoog voor een EU-leger. Het wordt volgens hem tijd om ‘de balans op te maken’ van het trans-Atlantisch bondgenootschap.</p>
      <p>‘Ik ben gelukkig als single, ik noem het zelfpartnerschap.’</p>
      <p>Emma Watson voelde lang maatschappelijke druk om zich op tijd te settelen, maar heeft dat enkele maanden voor haar dertigste verjaardag kunnen loslaten. ‘Het heeft een tijd geduurd, maar ik ben nu erg gelukkig als single.’ Al verkiest ze wel de term ‘zelfpartnerschap’. (in Vogue)</p>
      <p>‘Een goede campagne levert een goede vijf kilo extra op. Toen John Crombez me zei dat hij zoveel kilo’s was vermagerd tijdens de campagne, wist ik dat hij de verkiezingen zou verliezen.’</p>
      <p>Verkiezingssucces kan je voorspellen aan de hand van het toegenomen/afgenomen gewicht van de politici, meent Theo Francken, die zichzelf vandaag te dik vindt (in 'Het Huis' op Eén).</p>
      <p>‘Wees gerust Mathias: ook voor uw specialiteit, “Gentse hautaine Waterzooi op nepotistische wijze” is er plaats in de canon.’</p>
      <p>Vlaams minister van Toerisme Zuhal Demir (N-VA) reageerde fel op kritiek van de Gentse burgemeester Mathias De Clercq (Open VLD). De Clercq vond het niet kunnen dat Demir gezegd had dat ze ‘ballekes in tomatensaus’ zou willen toevoegen aan de Vlaamse Canon – al dan niet op ludieke wijze. Demir voegt nog toe: ‘En vergeet alstublieft deze keer het korreltje zout niet’ (op Twitter).</p>
      <p>‘De EU is geen wandeling in het park’</p>
      <p>Charles Michel begint op 1 december als voorzitter van de Europese Raad. Hij weet naar eigen zeggen dat zijn nieuwe functie uitdagend zal zijn, maar op Radio 1 zei hij dat alle functies binnen de EU moeilijk zijn.</p>
      <p>‘Ik ga eerst twee keer zwanger zijn en dan komen we terug’</p>
      <p>Zanger Johannes Verschaeve kondigt nu al een comeback aan van zijn groep The Van Jets. Net zoals Kim Clijsters. (op VRT Nieuws)</p>
      <p>‘Als ik zie dat ik op Facebook huwelijksaanzoeken krijg van bommaatjes van 70, denk ik dat zoiets ook kan werken bij de iets oudere militanten’</p>
      <p>Toekomstig SP.A-voorzitter Conner Rousseau (als hij de interne verkiezingen wint toch) denkt dat hij met zijn looks niet alleen jongeren aanspreekt. In De Morgen.</p>
      <p>‘Corbyn bestrijdt iedereen die probeert winst te maken, met een hardnekkigheid en een wraakzucht die niet meer zijn gezien sinds de jacht van Stalin op de koelakken.’</p>
      <p>Boris Johnson zet (in zijn column in The Daily Telegraph) in de verf waarom veel Britten Labour-leider Jeremy Corbyn liever geen premier zien worden.</p>
      <p>‘Trump staat aan de kant van de kleine man, van het volk.’</p>
      <p>Theo Francken steekt in een interview met De Zondag zijn bewondering voor de Amerikaanse president Donald Trump niet onder stoelen of banken. ‘De manier waarop hij aan politiek doet, is best slim, vind ik. (…) Trump is subliem in al zijn eenvoud. Hij stuurt eenvoudige boodschappen de wereld in, zonder een blad voor de mond te nemen. Hij heeft op dat vlak zijn stempel gedrukt op de politiek in Amerika en ver daarbuiten.’</p>
      <p>‘Elk kakske moeten we registeren’</p>
      <p>Onthaalouder Veerle Van Gyseghem doet haar job heel graag vertelt ze in De Gentenaar, maar ze snapt ook dat niet al haar collega's het vele papierwerk dat daar bijkomt zien zitten.</p>
    </article>
  </body>
</html>