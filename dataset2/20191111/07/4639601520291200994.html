<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/science/stytiki-leitourgia-i-aerovia-askisi-kai-mesogeiaki-diatrofi-voithoun-simantika/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T07:10:06+00:00"/>
    <meta property="og:title" content="Στυτική λειτουργία: Η αερόβια άσκηση και μεσογειακή διατροφή βοηθούν σημαντικά"/>
    <meta property="og:description" content="Μεσογειακή διατροφή και αερόβια άσκηση βοηθούν σημαντικά τη στυτική και γενικότερα την αγγειακή λειτουργία σύμφωνα με διπλή μελέτη του Γενικού Νοσοκομείου «Ελπίς»"/>
  </head>
  <body>
    <article>
      <h1>Στυτική λειτουργία: Η αερόβια άσκηση και μεσογειακή διατροφή βοηθούν σημαντικά</h1>
      <h2>Μεσογειακή διατροφή και αερόβια άσκηση βοηθούν σημαντικά τη στυτική και γενικότερα την αγγειακή λειτουργία σύμφωνα με διπλή μελέτη του Γενικού Νοσοκομείου «Ελπίς»</h2>
      <address><time datetime="2019-11-11T07:10:06+00:00">11 Nov 2019, 07:10</time> by <a rel="author">ΤοΒΗΜΑ Team</a></address>
      <p>Μεσογειακή διατροφή και αερόβια άσκηση βοηθούν σημαντικά τη στυτική και γενικότερα την αγγειακή λειτουργία σύμφωνα με διπλή μελέτη του Γενικού Νοσοκομείου «Ελπίς».</p>
      <p>Όπως τονίζει σε συνέντευξη του στο Πρακτορείο Fm και στην εκπομπή της Τάνιας Η. Μαντουβάλου «104,9 ΜΥΣΤΙΚΑ ΥΓΕΙΑΣ» ο καρδιολόγος, Διδάκτωρ του Πανεπιστημίου Αθηνών, επιστημονικός συνεργάτης της καρδιολογικής κλινικής του νοσοκομείου Αλέξης Σαμέντζας, παρά το γεγονός ότι η καθιστική ζωή αποτελεί τον τέταρτο παράγοντα θνησιμότητας παγκοσμίως, η τεχνολογική πρόοδος συχνά αποτελεί τροχοπέδη για τον κόσμο να γυμναστεί.</p>
      <p>
        <a href="https://www.in.gr/2019/11/11/economy/anadromika-posa-lefta-prepei-na-perimenoun-oi-syntaksiouxoi/">Αναδρομικά : Πόσα λεφτά πρέπει να περιμένουν οι συνταξιούχοι</a>
      </p>
      <p>Η μελέτη που αφορά στην επίδραση της άσκησης στη στυτική λειτουργία έγινε σύμφωνα με τον κ. Σαμέντζα το πρώτο εξάμηνο του 2019 σε 400 άνδρες με μέση ηλικία τα 50 έτη. Οι 200 ήταν ασθενείς-δηλαδή είχαν στυτική δυσλειτουργία- οι άλλοι 200 δεν είχαν πρόβλημα, είχαν όμως κοινούς παράγοντες καρδιαγγειακού κινδύνου. «Οι συμμετέχοντες υποβλήθηκαν σε αερόβια άσκηση, δηλαδή ζωηρό βάδισμα, 30-45 λεπτών πέντε φορές την εβδομάδα επί έξι μήνες. Η βελτίωση που εμφάνισαν οι ασθενείς με στυτική δυσλειτουργία μετά το πέρας του εξαμήνου ήταν της τάξης του 40%, ενώ η ομάδα ελέγχου (οι μη ασθενείς) εμφάνισε επίσης βελτίωση της ήδη καλής στυτικής λειτουργίας της τάξης του 11,5%». Όπως επισημαίνει ο καρδιολόγος στη μελέτη χρησιμοποιήθηκε το γρήγορο βάδισμα, ωστόσο αντίστοιχα ωφέλιμα είναι το ήπιο τρέξιμο, το ποδήλατο, το και το κολύμπι.</p>
      <p>Εξίσου ευεργετική πάντως με την άσκηση φάνηκε ότι είναι και η μεσογειακή διατροφή σε δεύτερη μελέτη όπου διερευνήθηκαν το πρώτο εξάμηνο του 2019, 2000 άνδρες με μέση ηλικία τα 54 έτη. Από αυτούς οι 1000 ήταν ασθενείς με στυτική δυσλειτουργία χωρίς ιστορικό καρδιαγγειακής νόσου, και οι υπόλοιποι 1000 (δηλαδή η ομάδα ελέγχου) χωρίς πρόβλημα. Για όσους ακολούθησαν μεσογειακή διατροφή και είχαν στυτική δυσλειτουργία, η βελτίωση ήταν εντυπωσιακή της τάξης του 30%, αναφέρει ο κ. Σαμέντζας.</p>
      <p>«Η μελέτη έδειξε ότι όσοι δεν ακολουθούσαν σχεδόν καθόλου ή καθόλου μεσογειακή διατροφή είχαν κακή στυτική λειτουργία, ανεξάρτητα από τους κλασσικούς παράγοντες κινδύνου. Κι όταν λέμε μεσογειακή διατροφή μιλάμε διατροφή πλούσια σε φρούτα, όσπρια, λαχανικά, ξηρούς καρπούς και κυρίως ελαιόλαδο, σε συνδυασμό με μέτρια κατανάλωση αλκοόλ και ελληνικού καφέ».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>