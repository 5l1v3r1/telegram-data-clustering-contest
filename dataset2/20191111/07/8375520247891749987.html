<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/kijiv-chekaje-dozvolu-vid-minkultu-na-rekonstrukciyu-mosta-shcho-mozhe-ruhnuti-639072.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T07:04:19+00:00"/>
    <meta property="og:title" content="Київ чекає дозволу від Мінкульту на реконструкцію моста, що може рухнути"/>
    <meta property="og:description" content="Міст Патона знаходиться у критичному стані"/>
  </head>
  <body>
    <article>
      <h1>Київ чекає дозволу від Мінкульту на реконструкцію моста, що може рухнути</h1>
      <address>
        <time datetime="2019-11-11T07:04:19+00:00">11 Nov 2019, 07:04</time>
      </address>
      <h4>Міст Патона знаходиться у критичному стані</h4>
      <p>Столична влада готова до проведення робіт із реконструкції мосту Патона. Фахівці комунальної корпорації «Київавтодор» вже підготували проект технічного завдання на розробку проєктно-кошторисної документації реконструкції мосту. Наразі місто очікує на позитивну відповідь від Міністерства культури, молоді та спорту України. Про це повідомив перший заступник голови Київської міської держадміністрації Микола Поворозник.</p>
      <p>За його словами, незадовільний технічний стан споруди – це комплексна системна проблема, яка виникла внаслідок тривалої багаторічної експлуатації мосту Патона.</p>
      <p>«Для того, щоб почати реконструкцію мосту, необхідно вивести його з реєстру пам’яток архітектури на час ремонту. Місто неодноразово зверталося до Міністерства культури України, Національної академії наук України із проханням вивести зі статусу пам’ятки на час реконструкції, у рамках якої необхідно провести детальне обстеження споруди. Реконструкція дозволить підвищити довговічність мосту, збільшити його пропускну здатність і вантажопідйомність. Це можливо лише за умови заміни конструктивних елементів мосту з застосуванням сучасних технологій і матеріалів. До слова, щодня через міст проїжджають від 80 до 100 тисяч автівок. Окрім того, реконструкція дасть можливість на мосту організувати вісім смуг руху транспорту та встановити розділяючу потоки транспорту бар’єрну огорожу», – розповів Поворозник.</p>
      <p>Він додав, що при реконструкції об’єкту можливе поетапне виконання робіт без повного закриття руху мостом. Розробленим технічним завданням на реконструкцію мосту передбачено збереження і відновлення наявного зовнішнього вигляду споруди із застосуванням сучасних технологій та матеріалів.</p>
      <p>«Після завершення робіт буде можливість повернути міст до переліку пам’яток архітектури», – підкреслив Поворозник.</p>
      <p>Міст Патона збудований у 1953 році. Його загальна довжина 1543 м. Ширина проїжджої частини між бордюрами – 21 м, а тротуарів для пішоходів – 3 м.</p>
      <p>Нагадаємо, в липні 2018 року на нараді представників НАН України та КМДА було запропоновано провести комплексне обстеження моста Патона, а потім реконструкцію, яка за 65 років експлуатації проводилася один раз. А в кінці серпня мер Віталій Кличко з міського бюджету виділив 4 млн грн на обстеження аварійного моста.</p>
      <p>За результатами обстеження буде розроблено проект реконструкції моста Патона. Орієнтовна <a href="https://glavcom.ua/kyiv/news/rekonstrukciyu-mosta-patona-ocinili-v-5-mlrd-grn-542807.html">вартість реконструкції становить 5 млрд грн.</a></p>
      <p>Вчені попереджають: <a href="https://glavcom.ua/kyiv/news/ucheni-poperedzhayut-pro-katastrofu-mist-patona-u-kritichnomu-stani-638384.html">зволікання з відновлювальними роботами на мосту Патона може призвести до його руйнування.</a></p>
      <related>
        <a href="https://glavcom.ua/kyiv/news/ucheni-poperedzhayut-pro-katastrofu-mist-patona-u-kritichnomu-stani-638384.html"/>
        <a href="https://glavcom.ua/kyiv/news/u-kijevi-chastkovo-zakrili-ruh-pivnichnim-mostom-639065.html"/>
        <a href="https://glavcom.ua/kyiv/news/ruh-pivdennim-mostom-u-stolitsi-povnistju-vidkrili-637377.html"/>
      </related>
    </article>
  </body>
</html>