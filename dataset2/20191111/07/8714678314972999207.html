<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/tech/2019/11/knallapning-av-alibaba-pa-singels-day--solgte-varer-for-150-milliarder/"/>
    <meta property="og:site_name" content="Kampanje"/>
    <meta property="article:published_time" content="2019-11-11T07:59:17+00:00"/>
    <meta property="og:title" content="Knallåpning av Alibaba på Singles' Day – solgte varer for 150 milliarder"/>
    <meta property="og:description" content="En halv milliard mennesker er ventet å andle hos Alibaba i løpet av verdens største handelsdag."/>
  </head>
  <body>
    <article>
      <h1>Knallåpning av Alibaba på Singles' Day – solgte varer for 150 milliarder</h1>
      <address><time datetime="2019-11-11T07:59:17+00:00">11 Nov 2019, 07:59</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>En halv milliard mennesker er ventet å andle hos Alibaba i løpet av verdens største handelsdag.</b>
      </p>
      <p>Det er høysesong for de store handelsdagene og handelsukene denne måneden med både Singles’ Day og Black Friday. Startskuddet for Singles’ Day gikk søndag kveld da den kinesiske netthandelsgiganten Alibaba åpnet nettbutikken for tilbudene.</p>
      <p>Allerede 90 minutter etter at handelsdagen var i gang hos Alibaba hadde selskapet solgt varer for 114 milliarder yuan, tilsvarende 148 milliarder kroner, ifølge Bloomberg. Det skriver <b><a href="https://e24.no/naeringsliv/i/4qlJVR/alibaba-solgte-varer-for-148-milliarder-paa-90-minutter">E24</a></b>.</p>
      <p>Dermed er selskapet allerede på vei mot en ny omsetningsrekord. I løpet av den første halvannentimen hadde selskapet solgt for halvparten av det selskapet klarte i løpet av hele handelsdagen i fjor. Den gang ble det solgt varer for 213,5 milliarder yuan i løpet av Singles' Day.</p>
      <p>Det er ventet at rundt en halv milliard mennesker vil handle hos Alibaba i løpet av de 24 timene verdens største handelsarrangement pågår.</p>
      <p><b>Sliter i Norge</b><br/>Også i Norge forsøker handelsstanden å dra veksler på den nye handelsdagen. Men to år etter at den norske handelsstanden for alvor importerte salgsdagen Singles’ Day til Norge, er det fortsatt de færreste av oss som kjenner til konseptet. Det viser en ny undersøkelse Danske Bank har gjennomført med hjelp av YouGov som Kampanje omtalte søndag.</p>
      <p>- Hvis det skulle ha vært en udelt suksess, så burde pilene ha pekt oppover, i og med at de bruker såpass mye ressurser på å markedsføre dagen, sier varehandelsanalytiker Eirik Melle i Danske Bank til Kampanje.</p>
      <p>
        <b>Les også: <a href="https://kampanje.com/link/9135036ebc2b41c181db64bffa4116fb.aspx#cx_navSource=premium">Sliter med å bygge ny kjøpefest i Norge - bare én av fem kjenner til Singles' Day</a></b>
      </p>
      <p>Singles' Day startet som en kinesisk feiring av den single husstanden og feires 11. november hvert år. Datoen er valgt fordi den er sammensatt av fire ett-tall, som symboliserer singellivet.</p>
    </article>
  </body>
</html>