<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/zbirna-ukrajini-z-hokeyu-dala-biy-latviji-u-finali-turniru-v-estoniji-video-639089.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T07:49:16+00:00"/>
    <meta property="og:title" content="Збірна України з хокею дала бій Латвії у фіналі турніру в Естонії (відео)"/>
    <meta property="og:description" content="Наша команда вела в рахунку, але поступилася"/>
  </head>
  <body>
    <article>
      <h1>Збірна України з хокею дала бій Латвії у фіналі турніру в Естонії (відео)</h1>
      <address>
        <time datetime="2019-11-11T07:49:16+00:00">11 Nov 2019, 07:49</time>
      </address>
      <h4>Наша команда вела в рахунку, але поступилася</h4>
      <p>Збірна України завершила виступи на турнірі Turkish Airlines Baltic Challenge Cup, який відбувався в естонському Таллінні. Вигравши свою групу, українці в матчі за перше місце зійшлися з переможцем групи В – другою збірною Латвії (титульна команда цієї країни в ці ж дні грала домашній турнір проти Білорусі, Франції та Словенії).</p>
      <p>Незважаючи на ігрову перевагу суперника, «синьо-жовті» першими відкрили рахунок. На 10-й хвилині контратаку Тарана і Янишевського точним кидком завершив останній. Українці не змогли втримати переможний рахунок до кінця періоду, дозволивши супернику реалізувати більшість за півхвилини до першої перерви.</p>
      <figure>
        <iframe src="https://www.youtube.com/embed/QMrz26GamMY" width="560" height="315" data-service="Youtube" scrolling="no"/>
      </figure>
      <p>Провальною для команди Сергія Вітера виявилася друга 20-хвилинка, коли суперник продовжив більше володіти шайбою, закриваючи українську команду в своїй зоні і позбавляючи тим самим нагоди своєчасно мінятися. Вилучення і накопичена втома привели до двох пропущених шайб, одна з яких також була в більшості.</p>
      <p>У третьому періоді Україна за дев'ять хвилин до кінця змогла відіграти одну шайбу – більшість реалізував Лялька, але дотиснути суперника наші хокеїсти не змогли. У підсумку друга збірна Латвії, яка складалася з представників внутрішнього чемпіонату країни, виграла естонський турнір, а команда України стала другою.</p>
      <blockquote>
        <b>Читайте також: <a href="https://glavcom.ua/sport/news/zbirna-ukrajini-z-hokeyu-vigrala-pershiy-match-na-turniri-v-estoniji-video-638792.html">Збірна України з хокею виграла перший матч на турнірі в Естонії (відео)</a></b>
      </blockquote>
      <related>
        <a href="https://glavcom.ua/sport/news/u-moskvi-zhinochu-hokeynu-komandu-ne-pustili-na-litak-632434.html"/>
      </related>
    </article>
  </body>
</html>