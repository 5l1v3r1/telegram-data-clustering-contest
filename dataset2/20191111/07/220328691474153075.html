<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/avstriets-iznenada-federer-v-london-406414.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-11T07:51:40+00:00"/>
    <meta property="og:title" content="Австриец изненада Федерер в Лондон"/>
    <meta property="og:description" content="Доминик Тийм спечели със 7:5, 7:5"/>
  </head>
  <body>
    <article>
      <h1>Австриец изненада Федерер в Лондон</h1>
      <address><time datetime="2019-11-11T07:51:40+00:00">11 Nov 2019, 07:51</time> by <a rel="author">Пламен Вълков</a></address>
      <p>Доминик Тийм спечели за трети пореден път срещу швейцареца Роджър Федерер и даде сериозна заявка за класиране на полуфиналите на заключителния за годината турнир на АТП в Лондон.</p>
      <p>Финалистът от "Ролан Гарос" се наложи над 20-кратния победител в "Големия шлем" със 7:5, 7:5 за час и 42 минути игра и заедно с Новак Джокович, който по-рано днес победи в два сета италианеца Матео Беретини, оглави класирането в група "Бьорн Борг".</p>
      <p>Тийм започна отлично мача и проби Федерер още в първия гейм, но Маестрото скоро отговори за 2:2. Последва размяна на геймове до 11-ия, в който Тийм получи нов шанс за пробив и го използва, за да поведе с 6:5. Малко след това той успя да затвори и първата част.</p>
      <p>Във втория сет ситуацията бе почти идентична. До 5:5 двамата печелеха подаванията си без особени трудности, но в 11-ия гейм Тийм отново проби. Австриецът показа известни колебания в следващия гейм на свой сервис, но Федерер не успя да върне пробива при нито една от двете си възможности и така крайният успех отново се оказа в полза на Тийм.</p>
    </article>
  </body>
</html>