<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741061"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T07:50:00+00:00"/>
    <meta property="og:title" content="เลื่อนตัดสิน'หญิงไก่'แจ้งความเท็จ อ้างถูกสาวใช้ลักทรัพย์"/>
    <meta property="og:description" content="เลื่อนอ่านพิพากษาหญิงไก่แจ้งความเท็จลูกจ้างสาวลักทรัพย์สิน เป็น 11 ธ.ค. หลังอัยการตรวจคำขอพ้นมลทินจำเลยไม่เสร็จสิ้น 'หญิงไก่'สะอื้นไห้ไม่มีญาติมาหา ถามนักข่าว”มาทำไม”"/>
  </head>
  <body>
    <article>
      <h1>เลื่อนตัดสิน'หญิงไก่'แจ้งความเท็จ อ้างถูกสาวใช้ลักทรัพย์</h1>
      <address>
        <time datetime="2019-11-11T07:50:00+00:00">11 Nov 2019, 07:50</time>
      </address>
      <p>
        <b>เลื่อนอ่านพิพากษาหญิงไก่แจ้งความเท็จลูกจ้างสาวลักทรัพย์สิน เป็น 11 ธ.ค. หลังอัยการตรวจคำขอพ้นมลทินจำเลยไม่เสร็จสิ้น "หญิงไก่"สะอื้นไห้ไม่มีญาติมาหา ถามนักข่าว”มาทำไม”</b>
      </p>
      <p>เมื่อเวลา 09.30 น. วันที่ 11 พ.ย. ห้องพิจารณา 803 ศาลอาญา ถนนรัชดาภิเษก ศาลนัดฟังคำพิพากษาคดีแจ้งความเท็จ หมายเลขดำ อ.2414/62 ที่พนักงานอัยการฝ่ายคดีอาญา 8 เป็นโจทก์ฟ้องนางมณตา หรือ ไก่ หยกรัตนกาญ อายุ 62 ปีเป็นจำเลยในความผิดฐานแจ้งข้อความอันเป็นเท็จ ต่อเจ้าหน้าที่เพื่อเพื่อกลั่นแกล้งให้ผู้อื่นต้องรับโทษทางอาญา โจทก์จึงขอให้ลงโทษจำเลยตามประมวลกฎหมายอาญามาตรา 91,137,172,173 และ 174 ด้วย<br/><br/>โดยอัยการโจทก์ระบุฟ้องพฤติการณ์ความผิดสรุปว่า เมื่อระหว่างวันที่ 3 - 8 ธ.ค.58  ต่อเนื่องกัน จำเลยได้เข้าแจ้งความกับ ร.ต.อ.ปกป้อง ฟองเลา พนักงานสอบสวน สน.ประชาชื่นว่า เมื่อวันที่ 2 ธ.ค.58 น.ส.สุกัลยา ศิริม่วง ผู้เสียหายซึ่งเป็นสาวใช้ ได้ลักเอาทรัพย์สินจำนวน 7 รายการของจำเลย ซึ่งเก็บไว้ในห้องพักของจำเลย ที่ห้องพักเลขที่ 3/551 คอนโดประชานิเวศน์ แขวงลาดยาว เขตจตุจักร กรุงเทพ ไปโดยทุจริต ทั้งที่เป็นความเท็จทั้งสิ้น เพราะจำเลยทราบดีอยู่แล้วว่า ผู้เสียหายไม่ได้ลักทรัพย์สินไป เนื่องจากจำเลยได้นำทรัพย์สินดังกล่าวไปจำนำไว้ที่โรงรับจำนำ  เพื่อกลั่นแกล้งให้ผู้เสียหายต้องรับโทษทางอาญา ข้อหาลักทรัพย์นายจ้างในเคหะสถาน<br/><br/>นอกจากนี้แล้วจำเลยยังได้ แจ้งความอันเป็นเท็จต่อร.ต.อ.ปกป้อง ฟองเลา พนักงานสอบสวนสน.ประชาชื่นด้วยว่า มีชายไทยไม่ทราบชื่อโทรศัพท์มาหาจำเลยว่า จะนำทรัพย์สินดังกล่าวที่ผู้เสียหายลักไปมาคืนให้จำเลย เพื่อแลกกับการที่จะให้จำเลยยกเลิกการดำเนินคดีกับผู้เสียหาย และต่อมามีเสียงเคาะประตูห้องคอนโดที่พัก เมื่อจำเลยเปิดประตูก็พบกระเป๋าผ้า และถุงกระดาษวางอยู่พบทรัพย์สินที่หายไปอยู่ในกระเป๋าผ้า และถุงกระดาษ ซึงล้วนเป็นความเท็จทั้งสิ้น เพราะความจริงไม่ปรากฏว่า มีใครนำทรัพย์สินมาคืนให้จำเลยแต่อย่างใด<br/><br/>โดยวันนี้ศาลได้เบิกตัวจำเลยจากทัณฑสถานหญิงกลาง  ทั้งนี้ เมื่อถึงเวลาอ่านคำพิพากษา ศาลแจ้งว่าขอเลื่อนอ่านคำพิพากษาไปก่อน เนื่องจากทางอัยการโจทก์อยู่ระหว่างการตรวจสอบคำขอพ้นมลทินของจำเลย เนื่องจากได้รับโทษครบเข้าหลักเกณฑ์ โดยที่จำเลยไม่คัดค้าน ศาลจึงอนุญาตเลื่อนอ่านคำพิพากษาเป็นวันที่ 11 ธ.ค. 62 เวลา 09.30 น. แทน<br/><br/>ผู้สื่อข่าวรายงานว่า ระหร่างรอคำพิพากษานางมณตา หรือหญิงไก่ ได้หันหน้ามาถามผู้สื่อข่าวว่า “มาทำไม” ก่อนจะมองไปรอบห้องพิจารณาหลายครั้ง คาดว่าจำเลยน่าจะมองหาญาติ ไม่มีใครเดินทางมา ก่อนจะร้องไห้สะอึกสะอื้นใช้ผ้าเช็คหน้าซับน้ำตา อย่างไรก็ตามก่อนหน้านี้ศาลอาญาได้พิพากษาลงโทษจำคุกนางมณตารวม 18 ปี ฐานหมิ่นเบื้องสูงและค้ามนุษย์.<br/> </p>
    </article>
  </body>
</html>