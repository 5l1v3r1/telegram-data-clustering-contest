<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196941/volivia-ragdaies-exelixeis-pyrodotei-i-paraitisi-morales"/>
    <meta property="og:site_name" content="CNN.gr"/>
    <meta property="article:published_time" content="2019-11-11T07:29:31+00:00"/>
    <meta property="og:title" content="Βολιβία: Ραγδαίες εξελίξεις πυροδοτεί η παραίτηση Μοράλες"/>
    <meta property="og:description" content="Την παραίτησή του από την προεδρία της Βολιβίας ανακοίνωσε ο Έβο Μοράλες , το βράδυ της Κυριακής, ύστερα από την παρέμβαση του αρχηγού του γενικού επιτελείου..."/>
  </head>
  <body>
    <article>
      <h1>Βολιβία: Ραγδαίες εξελίξεις πυροδοτεί η παραίτηση Μοράλες</h1>
      <h2>Την παραίτησή του από την προεδρία της Βολιβίας ανακοίνωσε ο Έβο Μοράλες, το βράδυ της Κυριακής, ύστερα από την παρέμβαση του αρχηγού του γενικού επιτελείου ενόπλων δυνάμεων της χώρας, ο οποίος ζήτησε την απομάκρυνσή του και μετά από τρεις εβδομάδες διαδηλώσεων λόγω της αμφιλεγόμενης επανεκλογής του στο ανώτατο αξίωμα στις προεδρικές εκλογές της 20ής Οκτωβρίου.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 09:29 , 11 November 2019 - 09:43</p>
      <p>«Αφού αναλύσαμε την εσωτερική συγκρουσιακή κατάσταση, <b>ζητάμε από τον πρόεδρο να απαρνηθεί την προεδρική θητεία του</b>, προκειμένου να επιτρέψει να επικρατήσει η ειρήνη και η διατήρηση της σταθερότητας, για το καλό της Βολιβίας μας», δήλωσε ο στρατηγός <b>Ουίλιαμς Κάλιμαν</b>, ενώπιον του Τύπου.</p>
      <p>Ο στρατός διέταξε να «διεξαχθούν αεροπορικές και χερσαίες στρατιωτικές επιχειρήσεις για την εξουδετέρωση των ένοπλων ομάδων που ενεργούν εκτός του νόμου», επισήμανε ο στρατηγός Κάλιμαν.</p>
      <p>Νωρίτερα, είχε ζητήσει την παραίτηση του Μοράλες ο βασικός του αντίπαλος στις εκλογές, <b>Κάρλος Μέσα</b>, λέγοντας πως είναι ζήτημα «πατριωτισμού».</p>
      <blockquote>«Πιστεύουμε πως ο πρόεδρος Μοράλες οφείλει να πάρει αυτή την απόφαση, αν του απομένει ένα γραμμάριο πατριωτισμού θα πρέπει να αποσυρθεί».</blockquote>
      <p>Σε διάγγελμά του, ο Μοράλες κατήγγειλε ένα <b>εν εξελίξει πραξικόπημα μιας δημοκρατικά εκλεγμένης κυβέρνησης</b>, ενώ με ανάρτησή στο twitter ο Μοράλες, κάνει λόγο για <b>έκδοση παράνομου εντάλματος σύλληψης εναντίον του,</b> αλλά και για βίαιη επίθεση αγνώστων που εισέβαλαν και κατέστρεψαν το σπίτι του.</p>
      <figure>
        <iframe data-src="https://twitter.com/evoespueblo/status/1193702186024361985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Μοράλες είχε υποσχεθεί πριν παραιτηθεί ότι θα «ανανεωνόταν το σύνολο των μελών» της εκλογικής επιτροπής και κατόπιν<b> θα προκηρύσσονταν «νέες εκλογές», χωρίς να διευκρινίσει την ημερομηνία διεξαγωγής</b> τους ή το εάν θα έπαιρνε μέρος.</p>
      <p>Η ανακοίνωση αυτή ικανοποιούσε το αίτημα του <a href="https://www.cnn.gr/eidhseis/tag/31347/organismos-amerikanikwn-kratwn"><b>Οργανισμού Αμερικανικών Κρατών (ΟΑΚ)</b></a>, που νωρίτερα έδωσε στη δημοσιότητα το πόρισμα της διαδικασίας επαλήθευσης του αποτελέσματος των εκλογών της 20ής Οκτωβρίου.</p>
      <h3>Υπηρεσιακή πρόεδρος η δεύτερη αντιπρόεδρος της Γερουσίας</h3>
      <p>Η δεύτερη αντιπρόεδρος της Γερουσίας της Βολιβίας, <b>Τζανίνε Άνιες</b>, ανακοίνωσε ότι θα αναλάβει ρόλο υπηρεσιακής προέδρου, αφού εκτός του Μοράλες, ο αντιπρόεδρός του Άλβαρο Γκαρσία Λινέρα, η πρόεδρος της Γερουσίας Αντριάνα Σαλβατιέρα Αριάσα, ο πρώτος αντιπρόεδρος της Γερουσίας και ο πρόεδρος της Βουλής παραιτήθηκαν.</p>
      <p>Ο Λινέρα επίσης κατήγγειλε ένα «πραξικόπημα» της συντηρητικής αντιπολίτευσης.</p>
      <p>Η Άνιες, δικηγόρος και πολιτικός που ανήκει σε παράταξη της κεντροδεξιάς αντιπολίτευσης, έκανε τη σχετική ανακοίνωση μέσω της ηλεκτρονικής έκδοσης της εφημερίδας «Página 7».</p>
      <p>«Θα πάω στη Λα Πας τη Δευτέρα για να αναλάβω την εξουσία με ομαλό τρόπο και να προκηρύξω νέες εκλογές», δήλωσε αργότερα η Άνιες στο τηλεοπτικό δίκτυο Unitel.</p>
      <h3>Σύγκληση του ΟΑΚ ζητά η Κολομβία</h3>
      <p>Η κυβέρνηση της Κολομβίας ζήτησε χθες «έκτακτη σύγκληση» του <b>διαρκούς συμβουλίου του Οργανισμού Αμερικανικών Κρατών (ΟΑΚ)</b> για να συζητηθούν οι εξελίξεις στη Βολιβία.</p>
      <p>Η Μπογοτά θέλει να συγκληθεί εκτάκτως το όργανο αυτό «για <b>να αναζητηθούν λύσεις στην περίπλοκη θεσμική κρίση</b>» που έχει ενσκήψει στη Βολιβία, ανέφερε το υπουργείο Εξωτερικών της Κολομβίας σε ανακοίνωσή του.</p>
      <p>Ακόμη, η κολομβιανή διπλωματία θέλει να εξασφαλιστεί πως «οι βολιβιανοί πολίτες θα μπορέσουν να εκφραστούν ελεύθερα στις κάλπες και να εκλέξουν νέα κυβέρνηση με όλες τις εγγυήσεις ως προς τη συμμετοχή τους».</p>
      <p>Ο Κολομβιανός υπουργός Εξωτερικών, <b>Κάρλος Χολμς Τρουχίγιο,</b> είχε προτρέψει την κυβέρνηση του Μοράλες να οργανώσει δεύτερο γύρο των προεδρικών εκλογών με τη συμμετοχή του Μοράλες και του πρώην αντιπροέδρου, Κάρλος Μέσα, κατά τη διάρκεια έκτακτης συνεδρίασης του διαρκούς συμβουλίου του ΟΑΚ, την 4η Νοεμβρίου στην Ουάσινγκτον.</p>
      <p>Η <b>Βενεζουέλα</b>, η <b>Κούβα</b> και η <b>Νικαράγουα</b> <b>καταδίκασαν το «πραξικόπημα»</b>, όπως και ο εκλεγμένος πρόεδρος της <b>Αργεντινής</b>, <b>Αλμπέρτο Φερνάντες</b>, που αναλαμβάνει τα καθήκοντά του τον Δεκέμβριο.</p>
      <h3>Το Μεξικό προσφέρει άσυλο στον Έβο Μοράλες</h3>
      <p>Ο υπουργός Εξωτερικών του<b> Μεξικού, Μαρσέλο Εμπράρδ</b> προσέφερε την Κυριακή  <b>άσυλο στον Μοράλες,</b> «εάν το επιθυμεί μετά την παραίτησή του από την προεδρία της <b>Βολιβίας</b>» και γνωστοποίησε ότι<b> η μεξικανική πρεσβεία έχει ήδη υποδεχθεί περίπου είκοσι κυβερνητικούς αξιωματούχους και κοινοβουλευτικούς</b>.</p>
      <p>Ο Μεξικανός πρόεδρος Αντρές Μανουέλ Λόπες Ομπραδόρ τόνισε νωρίτερα μέσω Twitter ότι η κυβέρνησή του κατέγραψε την <i><b>«</b></i><b>υπεύθυνη συμπεριφορά του προέδρου της Βολιβίας Έβο Μοράλες, ο οποίος προτίμησε να παραιτηθεί παρά να εκθέσει τον λαό του στη βία</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196973/volivia-metriopatheia-kai-ypeythynotita-zita-i-mogkerini-gia-ti-diexagogi-eklogon">Βολιβία: «Μετριοπάθεια και υπευθυνότητα» ζητά η Μογκερίνι για τη διεξαγωγή εκλογών</a>
        </li>
        <li>
          <a href="https://www.cnn.gr/news/kosmos/story/196932/volivia-arxigos-astynomias-den-exei-ekdothei-entalma-syllipsis-toy-evo-morales">Βολιβία - Αρχηγός αστυνομίας: Δεν έχει εκδοθεί ένταλμα σύλληψης για τον Έβο Μοράλες</a>
        </li>
        <li>
          <a href="https://www.cnn.gr/news/kosmos/story/196931/ragdaies-exelixeis-sti-volivia-entalma-syllipsis-gia-ton-evo-morales">Ραγδαίες εξελίξεις στη Βολιβία: Ένταλμα σύλληψης για τον Έβο Μοράλες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
        <li>
          <a href="https://www.cnn.gr/eidhseis/tag/82383/karlos-mesa">ΚΑΡΛΟΣ ΜΕΣΑ</a>
        </li>
        <li>
          <a href="https://www.cnn.gr/eidhseis/tag/6512/kolomvia">ΚΟΛΟΜΒΙΑ</a>
        </li>
        <li>
          <a href="https://www.cnn.gr/eidhseis/tag/31347/organismos-amerikanikwn-kratwn">ΟΡΓΑΝΙΣΜΟΣ ΑΜΕΡΙΚΑΝΙΚΩΝ ΚΡΑΤΩΝ</a>
        </li>
        <li>
          <a href="https://www.cnn.gr/eidhseis/tag/7086/venezoyela">ΒΕΝΕΖΟΥΕΛΑ</a>
        </li>
        <li>
          <a href="https://www.cnn.gr/eidhseis/tag/15184/nikaragoya">ΝΙΚΑΡΑΓΟΥΑ</a>
        </li>
        <li>
          <a href="https://www.cnn.gr/eidhseis/tag/1369/koyva">ΚΟΥΒΑ</a>
        </li>
        <li>
          <a href="https://www.cnn.gr/eidhseis/tag/9160/enoples-dynameis">ΕΝΟΠΛΕΣ ΔΥΝΑΜΕΙΣ</a>
        </li>
        <li>
          <a href="https://www.cnn.gr/eidhseis/tag/803/mexiko">ΜΕΞΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196998/snapshot/2699064.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196959/snapshot/21876362.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196994/snapshot/tsiaras.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196950/snapshot/2750665.jpg"/>
      </figure>
    </article>
  </body>
</html>