<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nku-ministerstvo-prumyslu-hradilo-z-penez-eu-spolecenske-akce/1819561?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T07:50:00+00:00"/>
    <meta property="og:title" content="NKÚ: Ministerstvo průmyslu hradilo z peněz EU společenské akce"/>
    <meta property="og:description" content="Praha - Čerpání peněz z operačního programu Podnikání a inovace pro konkurenceschopnost (OP PIK) vázlo, z technické pomoci hradilo ministerstvo průmyslu i obchodu i nezpůsobilé výdaje. Vyplývá to z prověrky, jejíž výsledky dnes zveřejnil Nejvyšší kontrolní úřad (NKÚ). Kontroloři proto finančnímu úřadu oznámili podezření na porušení rozpočtové kázně za 1,3 milionu korun, spojené především s čerpáním peněz na vzdělávací akce, které byly ve skutečnosti podle NKÚ spíše společenskými akcemi. Ministerstvo uvedlo, že náprava byla zajištěna a zpráva úřadu je neaktuální. Případné čerpání peněz na neoprávněné akce nechá ministr Karel Havlíček (za ANO) prověřit."/>
  </head>
  <body>
    <article>
      <h1>NKÚ: Ministerstvo průmyslu hradilo z peněz EU společenské akce</h1>
      <address><time datetime="2019-11-11T07:50:00+00:00">11 Nov 2019, 07:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Čerpání peněz z operačního programu Podnikání a inovace pro konkurenceschopnost (OP PIK) vázlo, z technické pomoci hradilo ministerstvo průmyslu i obchodu i nezpůsobilé výdaje. Vyplývá to z prověrky, jejíž výsledky dnes zveřejnil Nejvyšší kontrolní úřad (NKÚ). Kontroloři proto finančnímu úřadu oznámili podezření na porušení rozpočtové kázně za 1,3 milionu korun, spojené především s čerpáním peněz na vzdělávací akce, které byly ve skutečnosti podle NKÚ spíše společenskými akcemi. Ministerstvo uvedlo, že náprava byla zajištěna a zpráva úřadu je neaktuální. Případné čerpání peněz na neoprávněné akce nechá ministr Karel Havlíček (za ANO) prověřit.</p>
      <p>Jde o program, ve kterém Evropská komise v dubnu 2018 rozhodla o pozastavení proplácení peněz, které trvalo rok a půl. Důvodem byla vysoká chybovost v projektech.</p>
      <p>"Víme, že v dané době docházelo k chybám, proto byl také OP PIK zablokován a došlo k personálním změnám," uvedla mluvčí ministerstva Štěpánka Filipová. Náprava v OP PIK byla zajištěna, což potvrdil i fakt, že EK letos v říjnu OP PIK odblokovala, dodala.</p>
      <p>NKÚ se zaměřil na peníze určené na technickou pomoc, které z většiny poskytuje Evropská unie. Používány jsou především na platy zaměstnanců, kteří operační program spravují, což představuje zhruba 75 procent z vyčleněných 3,8 miliardy korun, ale také například na propagaci, vzdělávání, kontroly či tvorbu analýz.</p>
      <p>Peníze z technické pomoci mají sloužit k efektivnímu řízení programu, a tedy zajištění nízké chybovosti. "Resortem nastavená soustava ukazatelů, podle kterých by tyto cíle bylo možné vyhodnotit, ale skutečné výsledky a přínosy vyhodnotit neumožňuje. Řadu dílčích ukazatelů, které si MPO stanovilo, navíc resort nenaplňuje," uvedl NKÚ.</p>
      <p>Kontroloři například zmiňují, že ministerstvo chtělo během programového období udělat 2400 kontrol, nicméně na konci roku 2018, tedy v polovině období čerpání, jich ukončilo 366. Resortu se také nedaří podle plánů stabilizovat zaměstnance provádějící administraci programu a jeho projektů. "Dosavadní problematický průběh OP PIK je pak vyústěním těchto nedostatků," uvedli kontroloři.</p>
      <p>NKÚ si ke kontrole vybral také vzorek projektů v hodnotě téměř 60 milionů korun. Kontroloři zjistili, že MPO zaplatilo více než 1,2 milionu korun za tři tzv. "výroční semináře" vzdělávacího charakteru. "Ve skutečnosti se ale jednalo o společenské akce pro zaměstnance spravující OP PIK - konaly se po pracovní době, trvaly do nočních hodin a výdaje s nimi spojené byly vynaloženy na pronájem restaurace či klubu, zajištění cateringu, DJ produkci, fotokoutek a podobně," uvedl NKÚ.</p>
      <p>Vynaložení peněz na akce tohoto charakteru vyhodnotili kontroloři jako možné porušení rozpočtové kázně a oznámili to příslušnému finančnímu úřadu. "Používat veřejné prostředky určené k vzdělávání na takovéto úřednické večírky je nepřípustné a jde o typický příklad nezpůsobilých výdajů," dodal Jan Kinšt, který kontrolní akci řídil.</p>
      <p>"Pokud se prokáže, že se dotační peníze čerpaly neoprávněně, na akce, které nesouvisely s tím, pro co má OP PIK sloužit, vyvodím z toho důsledky," uvedl Havlíček.</p>
      <p>OP PIK je z pohledu objemu peněz třetím nejvýznamnějším operačním programem - pro Česko je v něm v programovém období 2014 až 2020 vyčleněno téměř 112 miliard korun. Čerpání peněz ale podle NKÚ vázlo. Ke konci letošního prvního čtvrtletí rozhodlo MPO o přidělení necelých 57 miliard korun, což je zhruba 54 procent vyčleněných peněz. Příjemcům podpory bylo proplaceno necelých 23 miliard korun, tedy přibližně 22 procent z připravených peněz. Z pohledu čerpání je tak OP PIK ve srovnání s ostatními devíti operačními programy na posledním místě.</p>
    </article>
  </body>
</html>