<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/oon-do-kincya-roku-mozhe-uhvaliti-dvi-krimski-rezolyuciji-639094.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T07:50:17+00:00"/>
    <meta property="og:title" content="ООН до кінця року може ухвалити дві «кримські» резолюції"/>
    <meta property="og:description" content="Україна і світова спільнота занепокоєні через нарощування військового потенціалу в окупованому Криму"/>
  </head>
  <body>
    <article>
      <h1>ООН до кінця року може ухвалити дві «кримські» резолюції</h1>
      <address>
        <time datetime="2019-11-11T07:50:17+00:00">11 Nov 2019, 07:50</time>
      </address>
      <h4>Україна і світова спільнота занепокоєні через нарощування військового потенціалу в окупованому Криму</h4>
      <p>До кінця року в Генеральній Асамблеї Організації Об’єднаних Націй розглядатимуться проєкти двох резолюцій, пов’язаних з російською окупацією Криму.</p>
      <p>Як повідомляє <a href="https://www.ukrinform.ua/rubric-crimea/2815543-cogo-roku-v-oon-mozut-uhvaliti-dvi-krimski-rezolucii.html">Укрінформ</a>, проєкт резолюції про порушення прав людини в тимчасово окупованому Криму, ініційований Україною, зараз готується в третьому комітеті (із соціальних, гуманітарних та культурних питань) ГА ООН. Голосування в комітеті відбудеться орієнтовно в середині листопада.</p>
      <p>Очікується, що в роботі української делегації візьмуть участь представники кримськотатарського народу, права якого брутально порушує окупаційна влада. За процедурою, після ухвалення резолюції в комітеті вона виноситься на розгляд сесії Генеральної Асамблеї ООН наприкінці грудня.</p>
      <p>Раніше Генасамблея ООН ухвалила три резолюції щодо порушення прав людини в Криму – у 2016, 2017 та 2018 роках, проте Росія проігнорувала їх виконання.</p>
      <p>Попередня резолюція містила заклик до Генерального секретаря ООН підготувати на нинішню, 74-ту сесію Генеральної Асамблеї, спеціальну доповідь щодо виконання резолюції 2018 року. Нині також проходить узгодження проєкту іншої резолюції – про мілітаризацію Автономної Республіки Крим та м. Севастополя, тимчасово окупованих Росією, а також частин Чорного та Азовського морів. Очікується, що проєкт резолюції буде винесено безпосередньо на розгляд сесії Генасамблеї ООН на грудневому пленумі, без голосування в комітетах.</p>
      <p>Занепокоєння України та світової спільноти викликає нарощування військового потенціалу в окупованому Криму та небезпека розміщення ядерної зброї на півострові.</p>
      <related>
        <a href="https://glavcom.ua/news/brexit-sponsoruvali-rosiyski-oligarhi-britanska-gazeta-oprilyudnila-prizvishcha-i-dokazi-639066.html"/>
        <a href="https://glavcom.ua/country/politics/z-momentu-obrannja-zelenskogo-vse-jde-za-moskovskim-planom-portnikov-639020.html"/>
        <a href="https://glavcom.ua/columns/preobrazhenskij/demontuvavshi-opoziciyu-vlada-rosiji-pristupili-do-rozgromu-gromadyanskogo-suspilstva-638614.html"/>
      </related>
    </article>
  </body>
</html>