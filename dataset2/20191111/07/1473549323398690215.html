<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/evo-morales-zrezygnowal-kuba-wenezuela-i-argentyna-potepiaja-boliwijski-zamach-stanu,984496.html"/>
    <meta property="og:site_name" content="TVN24"/>
    <meta property="article:published_time" content="2019-11-11T07:00:24+00:00"/>
    <meta property="og:title" content="&quot;Tchórzliwy zamach przeciwko demokracji&quot;. Sojusznicy murem za Moralesem"/>
    <meta property="og:description" content="Miguel Diaz-Canel, Nicolas Maduro i Alberto Fernandez, prezydenci Kuby, Wenezueli i Argentyny potępili niedzielne wydarzenia w Boliwii, które doprowadziły do ustąpienia prezydenta tego kraju Evo Mo..."/>
  </head>
  <body>
    <article>
      <h1>"Tchórzliwy zamach przeciwko demokracji". Sojusznicy murem za Moralesem</h1>
      <address><time datetime="2019-11-11T07:00:24+00:00">11 Nov 2019, 07:00</time> by <a rel="author">pqv//plw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/650aec65-ba5e-45a3-9e41-680589f887c9-480p.mp4"/>
          <figcaption>Prezydent Boliwii Evo Morales podał się do dymisji</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9329b56a-943a-454b-a199-184c32064099-480p.mp4"/>
          <figcaption>Antyrządowe protesty w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9876c7eb-5d04-4620-b9c9-b6d53294ee93-480p.mp4"/>
          <figcaption>W stolicy Boliwii doszło do starć przeciwników i zwolenników...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4e1eca6a-aac1-48a0-9693-92920e3150d2-480p.mp4"/>
          <figcaption>Trybunał Wyborczy ogłosił Moralesa zwycięzcą wyborów w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/2f7ca1da-328c-4d30-90b8-8ffe35c93a51-480p.mp4"/>
          <figcaption>Evo Morales ogłosił się zwycięzcą wyborów prezydenckich w...</figcaption>
        </figure>
        <figcaption>Evo Morales odchodzi z urzędu prezydenta Boliwii<cite>Foto: PAP/EPA/Martin Alipaz | Video: Reuters</cite></figcaption>
      </slideshow>
      <h3>Miguel Diaz-Canel, Nicolas Maduro i Alberto Fernandez, prezydenci Kuby, Wenezueli i Argentyny potępili niedzielne wydarzenia w Boliwii, które doprowadziły do ustąpienia prezydenta tego kraju Evo Moralesa. Politycy stwierdzili, że jest to "zamach stanu" przeciwko ich tradycyjnemu sojusznikowi.</h3>
      <p>Diaz-Canel oświadczył, że w Boliwii doszło do "gwałtownego i tchórzliwego zamachu przeciwko demokracji". Prezydent Kuby na Twitterze wyraził swoje "silne potępienie zamachu stanu" i dodał, że "świat musi zmobilizować się dla życia i wolności Evo".</p>
      <p>"Evo, nie jesteś sam" - napisał kubański przywódca.</p>
      <p> </p>
      <p>"Kuba, tradycyjny sojusznik przywódcy socjalistycznej Boliwii, wyraża swoją solidarność z bratem prezydentem Evo Moralesem, protagonistą i symbolem roszczeń rdzennych mieszkańców naszych Ameryk" - skomentował na Twitterze minister spraw zagranicznych Kuby Bruno Rodriguez.</p>
      <p> </p>
      <p> </p>
      <p>Podobne stanowisko wyraził prezydent Wenezueli Nicolas Maduro, także sojusznik lewicowego prezydenta Boliwii. "Kategorycznie potępiamy zamach stanu przeciwko naszemu bratu" - oświadczył na Twitterze Maduro.</p>
      <p> </p>
      <p> </p>
      <p>Również prezydent elekt Argentyny Alberto Fernandez nazwał "zamachem stanu" niedzielne wydarzenia w Boliwii.</p>
      <p>"Doszło do zamachu stanu w wyniku wspólnej akcji brutalnych cywilów, zdemobilizowanego personelu policji i bierności armii, zamachu stanu przeciwko prezydentowi, który zarządził nowe wybory" - napisał na Twitterze Fernandez, który obejmie urząd 10 grudnia.</p>
      <p> </p>
      <p> </p>
      <h3>Dymisja w wystąpieniu telewizyjnym</h3>
      <related>
        <a href="https://www.tvn24.pl/wiadomosci-ze-swiata,2/prezydent-morales-zrezygnowal,984365.html"/>
      </related>
      <p>Evo Morales w niedzielę poinformował w telewizyjnym wystąpieniu, że w obliczu trwających od trzech tygodni społecznych protestów składa dymisję. Rezygnacja nastąpiła po tym, jak Organizacja Państw Amerykańskich (OPA) opublikowała raport, kwestionujący oficjalne wyniki wyborów prezydenckich z 20 października, które Morales wygrał.</p>
      <p>Ogłoszenie reelekcji Moralesa po wyborach 20 października wywołało masowe protesty w całym kraju. Oficjalnie zdobył on 47,08 proc. głosów, a jego główny rywal, centrowy poprzedni prezydent Carlos Mesa 35,61 proc.</p>
      <p>Do wygrania wyborów już w pierwszej turze potrzebne jest uzyskanie ponad połowy wszystkich głosów lub przewaga co najmniej 10 punktów procentowych nad kontrkandydatem. Opozycja twierdziła, że władze sfałszowały wyniki głosowania.</p>
    </article>
  </body>
</html>