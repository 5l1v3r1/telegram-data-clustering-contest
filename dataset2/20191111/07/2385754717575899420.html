<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596727/elammoxostos-epeisodiakes-syllipseis-gia-narkotika-ripsi-pyrovolismon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T07:40:00+00:00"/>
    <meta property="og:title" content="Ελ.Αμμόχωστος: Επεισοδιακές συλλήψεις για ναρκωτικά – Ρίψη πυροβολισμών"/>
    <meta property="og:description" content="Τρία κιλά κάνναβης εντοπίστηκαν και κατασχέθηκαν χθες (10/11), ενώ η Αστυνομία, προχώρησε στη σύλληψη τριών προσώπων, για διευκόλυνση των..."/>
  </head>
  <body>
    <article>
      <h1>Ελ.Αμμόχωστος: Επεισοδιακές συλλήψεις για ναρκωτικά – Ρίψη πυροβολισμών</h1>
      <address><time datetime="2019-11-11T07:40:00+00:00">11 Nov 2019, 07:40</time> by <a rel="author">SigmaLive</a></address>
      <p>Τρία κιλά κάνναβης εντοπίστηκαν και κατασχέθηκαν χθες (10/11), ενώ η Αστυνομία, προχώρησε στη σύλληψη τριών προσώπων, για διευκόλυνση των ανακρίσεων.</p>
      <p>Συγκεκριμένα, γύρω στις 17:00  χθες (10/11), μέλη της ΥΚΑΝ, έκαναν σήμα σε αυτοκίνητο, που κινείτο σε δρόμο της επαρχίας Αμμοχώστου, να σταματήσει για έρευνα. Ο οδηγός του οχήματος, προσπάθησε να διαφύγει, με αποτέλεσμα οι αστυνομικοί, να πυροβολήσουν τα ελαστικά του οχήματος και να πετύχουν την ακινητοποίηση του.</p>
      <p>Όπως διαπιστώθηκε στη συνέχεια, οδηγός του οχήματος ήταν 22χρονος κάτοικος χωριού της επαρχίας Αμμοχώστου, έχοντας ως συνοδηγό 37χρονο επίσης κάτοικο επαρχίας Αμμοχώστου. Κατά την έρευνα που διενεργήθηκε στο όχημα, εντοπίστηκαν και κατασχέθηκαν το χρηματικό ποσό των €1,740, μια ζυγαριά ακριβείας, ένα πλαστικό δοχείο με ίχνη κάνναβης και μία κάψουλα με άσπρη σκόνη, που πιστεύεται ότι είναι κοκαΐνη. Οι δύο συνελήφθησαν για αυτόφωρο αδίκημα και τέθηκαν υπό κράτηση.</p>
      <p>Ακολούθησε έρευνα σε περιφραγμένο χώρο, σε κτηνοτροφική περιοχή της επαρχίας Αμμοχώστου, όπου είχαν εντοπιστεί προηγουμένως να κινούνται ύποπτα ο 22χρονος και ο 37χρονος. Κατά την έρευνα εντοπίστηκε και κατασχέθηκε ποσότητα κάνναβης, βάρους τριών κιλών περίπου. Ιδιοκτήτης του χώρου είναι 44χρονος κάτοικος χωριού της επαρχίας Αμμοχώστου, ο οποίος συνελήφθη και τέθηκε υπό κράτηση για διευκόλυνση των ανακρίσεων.</p>
      <p>Η ΥΚΑΝ (Επαρχιακό Κλιμάκιο Αμμοχώστου) διερευνά την υπόθεση.</p>
    </article>
  </body>
</html>