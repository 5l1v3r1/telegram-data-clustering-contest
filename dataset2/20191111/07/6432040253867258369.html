<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616667,Jedna-ojczyzna-niejednakowa-milosc-VIDEO.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-11T07:59:21+00:00"/>
    <meta property="og:title" content="Jedna ojczyzna, niejednakowa miłość [VIDEO]"/>
    <meta property="og:description" content="Kim jest dzisiejszy patriota? Znalezienie jednoznacznej odpowiedzi wcale nie jest takie proste. Współcześnie patriotyzm przybiera wiele form, jego poszczególne elementy są inaczej odczytywane. To przestrzeń, w której tradycja ściera się z nowoczesnością."/>
  </head>
  <body>
    <article>
      <h1>Jedna ojczyzna, niejednakowa miłość [VIDEO]</h1>
      <address>
        <time datetime="2019-11-11T07:59:21+00:00">11 Nov 2019, 07:59</time>
      </address>
      <p>
        <b>Kim jest dzisiejszy patriota? Znalezienie jednoznacznej odpowiedzi wcale nie jest takie proste. Współcześnie patriotyzm przybiera wiele form, jego poszczególne elementy są inaczej odczytywane. To przestrzeń, w której tradycja ściera się z nowoczesnością.</b>
      </p>
      <p>Eryk jest nauczycielem w szkole. Pełni też czynną służbę wojskową, ma stopień podporucznika. — Dla mnie patriotyzm to postawa szacunku, umiłowania i oddania własnej ojczyźnie. Chęć ponoszenia za nią ofiar, gotowości do jej obrony. Jako patriota przedkładam cele ważne dla ojczyzny nad cele osobiste. Pracuję dla jej dobra i w razie potrzeby, oddam za nią zdrowie lub nawet życie — mówi. — Patriotyzm to również pielęgnowanie narodowej tradycji, kultury czy języka. Poczucie więzi społecznej, solidarność z własnym narodem i rodakami — dodaje po chwili.</p>
      <figure>
        <iframe src="https://www.youtube.com/embed/_k24j4F2o9w" width="960" height="540" data-service="Youtube" scrolling="no"/>
      </figure>
      <p>Eugeniusz jest wiecznym studentem. Choć pracuje zawodowo, nieustannie się dokształca. Na miłość ojczyzny patrzy przez pryzmat nauki:<br/>— Podstawą wszelkiego patriotyzmu powinna być wiedza. Wiedza na temat przeszłości narodu, jego kultury, sztuki, obyczajów. Dobra znajomość własnego języka. Dzięki temu obywatel staje się patriotą świadomym. Osobą, która mądrze kocha swój kraj. <br/><br/>Na czym taka miłość polega? <br/><br/>— Choćby na tym, by doceniać wszelkie osiągnięcia swojego narodu. Polityczne, literackie, naukowe. Ale nie można go idealizować — tłumaczy Eugeniusz. — Każdy naród przeżywa wzloty i upadki, każdy popełnia błędy. O błędach należy zawsze pamiętać. Po to, by unikać ich w przyszłości. Kiedy zamiatamy pod dywan niewygodne kwestie, kiedy negujemy problemy, istnieje niebezpieczeństwo, że mogą znowu się powtórzyć — ostrzega. <br/>Zdaniem jednych, patriotyzm opiera się na wiedzy, zdaniem innych na praktycznym działaniu. <br/><br/>— Patriotyzm musi się przejawiać w prozaicznych sprawach dnia codziennego. To może być dbanie o czystość na klatce schodowej, kasowanie biletu w autobusie, staranność o poprawną wymowę, unikanie błędów ortograficznych w komentarzach pozostawianych w internecie. To wreszcie życzliwość wobec drugiego człowieka. Gotowość niesienia pomocy — wymienia Adam. — Staram się pomagać innym. Wpłacam pieniądze na zbiórki dla potrzebujących, wspieram sąsiadów w trudnych chwilach, służę dobrą radą. Bo Polska to przede wszystkim my, Polacy. Jeżeli nie będziemy się wzajemnie szanować, jeżeli nie przestaniemy tworzyć podziałów, kłócić się, to nasz patriotyzm stanie się zbiorem pustych sloganów — przekonuje.<br/><br/>Miłość do własnego kraju nie może być miłością bierną. — Powinna wiązać się z konkretnymi działaniami — uważa Eryk. — W naszym kraju żyje mnóstwo patriotów. Niestety często jest to patriotyzm deklaratywny. A przecież możemy służyć ojczyźnie na wiele sposobów. Na przykład poprzez regularny udział w wyborach, założenie rodziny, pracę we własnym kraju, kupowanie produktów polskich producentów — wylicza.</p>
      <figure>
        <iframe src="https://www.youtube.com/embed/Wp2x5wuhJhM" width="960" height="540" data-service="Youtube" scrolling="no"/>
      </figure>
      <p>Wielostronne rozumienie patriotyzmu wynika z kilku czynników. Różnimy się między sobą pod względem życiowych doświadczeń, cech charakteru oraz potrzeb emocjonalnych. Postrzegamy świat po swojemu. Współczesne polskie społeczeństwo jest społeczeństwem pluralistycznym. Dano nam prawo na własne poglądy w najróżniejszych kwestiach. W grę wchodzi także kontekst historyczny. Pewne elementy patriotyzmu są stałe. Jednak ich interpretacja zmienia się w zależności od aktualnej sytuacji politycznej i społecznej. Inaczej przywiązanie do tradycji rozumiano w czasach okupacji hitlerowskiej, gdy za posługiwanie się językiem polskim można było trafić do obozu. Inaczej dzisiaj, gdy mamy zupełnie odmienną sytuację. W okresie wojny bardziej liczyła się odwaga, gotowość do poniesienia najwyższej ofiary. Dzisiaj ważniejsze jest terminowe płacenie podatków, otwartość umysłu, aktywność społeczna, dogłębne poznawanie tradycji.</p>
      <blockquote>Chociaż pojęcie „miłości do ojczyzny” dla każdego znaczy co innego, zdecydowana większość Polaków uważa się za patriotów.: Według niedawnych badań CBOS, 68% rodaków odczuwa dumę z racji własnego pochodzenia. Aż 18% respondentów nie potrzebuje konkretnego powodu, aby cieszyć się polskością. Reszta za powód do dumy uznawała sukcesy polskich sportowców (24% ankietowanych), wydarzenia historyczne (10%), czy dobry wizerunek Polski za granicą (9%). Pozytywny stosunek do swojej tożsamości narodowej potwierdza również fakt, iż niewielu ankietowanych wstydziło się z powodu bycia Polakiem. Jedynie 6% respondentów przyznało się, iż krępowało się „dość często”. Jako przyczynę wskazywano niekulturalne zachowanie rodaków za granicą (22%), sytuację polityczną w kraju (20%) oraz położenie Rzeczpospolitej na arenie międzynarodowej (11%). Wstyd z powodu bycia Polakiem lub Polką dotykał najczęściej badanych w wieku od 18 do 24 lat.</blockquote>
      <p>Nie każdy z nas czuje się patriotą. Powody są różne. <br/><br/>Marek od wielu lat mieszka w Wielkiej Brytanii. Przyjechał tam po studiach razem z dziewczyną. Trudno mu określić, czy jest patriotą. — Być może ktoś nazwałby mnie zdrajcą, bo opuściłem swój kraj — zauważa. — Ale emigracja to dobra okazja do dzielenia się wiedzą o Polsce. Znam ludzi z różnych stron świata. Oni są bardzo ciekawi Polski. Rozmawiamy o wszystkim. Od polskich lasów i jezior, przez kuchnie, muzykę klasyczną, historie aż po współczesnych artystów, tradycje i język. Muszę przyznać, że naprawdę mam o czym opowiadać. Paradoksalnie życie za granicą pozwoliło mi lepiej zrozumieć rodzimą kulturę. Przebywając na co dzień u siebie nie zauważamy niektórych rzeczy. Dopiero z pewnej odległości stają się wyraźne, unikatowe. Czasem trzeba zmienić miejsce żeby spojrzeć na wszystko z nowej perspektywy. Może jednak mam w sobie coś z patrioty? — zastanawia się Marek.</p>
      <figure>
        <iframe src="https://www.youtube.com/embed/g8tRmUtNc4w" width="960" height="540" data-service="Youtube" scrolling="no"/>
      </figure>
      <p>Za patriotkę nie uważa się Małgorzata, mama sześcioletniej Kasi. — Opieram moją tożsamość na innych fundamentach. Jestem introwertyczką, indywidualistką, po części kosmopolitką. Dużo podróżuję. Mam swoje ulubione zakątki w kilku częściach Europy. Paryż i Wiedeń to miasta, równie bliskie memu sercu, jak Kraków, czy Olsztyn. <br/>Małgorzacie nie przeszkadza patriotyzm, o ile nie przybiera agresywnych form. Nie akceptuje ksenofobii i szowinizmu.<br/><br/>Czy chciałaby, by jej córka została patriotką? — Nie miałabym nic przeciwko. Tradycje patriotyczne to jeden z czynników spajających społeczeństwo. Dają poczucie przynależności do wspólnoty. Wolałabym jednak, aby córka podjęła tę decyzję samodzielnie. — zaznacza. — Niektórzy rodzice wpajają dzieciom patriotyczne idee już od kołyski. Jestem temu zdecydowanie przeciwna. Nie można nikomu narzucać miłości do ojczyzny. Jeśli moja córka z czasem pokocha ten kraj, zechce mu służyć, uszanuję to. Jeśli jednak uzna, że pociąga ją kultura Japonii? Jeśli filmy Akiro Kurosawy polubi bardziej, niż Ogniem i Mieczem? Dlaczego miałabym jej tego zabraniać?</p>
      <figure>
        <iframe src="https://www.youtube.com/embed/OgUcbGd7QMs" width="960" height="540" data-service="Youtube" scrolling="no"/>
      </figure>
      <p>Czasami dystansowanie się do postaw patriotycznych wynika z przekonań religijnych. <br/>— Jestem głęboko przekonany, że Boga tak naprawdę nie interesuje to, jakimi jesteśmy Polakami, Francuzami, czy Anglikami — uważa Andrzej. — Ważniejsze jest to jakimi jesteśmy chrześcijanami. Jak wypełniamy jego wolę i przykazania. Z tego właśnie będziemy rozliczani po śmierci. Szanuję oczywiście nasz język, nigdy nie obrażę narodowego symbolu. Jednak to Ewangelia stanowi dla mnie podstawę. Często nawiązuję do słów Chrystusa: „królestwo moje nie jest z tego świta”.<br/><br/>Paweł Snopkow</p>
      <figure>
        <img src="http://m.wm.pl/2018/10/n/pilsudski-500290.jpg"/>
      </figure>
    </article>
  </body>
</html>