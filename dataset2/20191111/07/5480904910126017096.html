<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nepokoje-v-bolivii-pokracuji-venezuelske-velvyslanectvi-obsazeno/1819559?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T07:44:00+00:00"/>
    <meta property="og:title" content="Nepokoje v Bolívii pokračují, venezuelské velvyslanectví obsazeno"/>
    <meta property="og:description" content="La Paz - V bolivijské metropoli La Paz a blízkém městě El Alto vypukly po odstoupení prezidenta Evo Moralese v noci na dnešek nepokoje. Oznámila to agentura AFP. Podle místních médií shořelo mnoho autobusů i domy známých osobností. Venezuelské velvyslanectví podle mluvčího tohoto úřadu obsadili zamaskovaní demonstranti, údajně vybavení s dynamitem."/>
  </head>
  <body>
    <article>
      <h1>Nepokoje v Bolívii pokračují, venezuelské velvyslanectví obsazeno</h1>
      <address><time datetime="2019-11-11T07:44:00+00:00">11 Nov 2019, 07:44</time> by <a rel="author" href="http://www.ctk.cz/" target="_blank">ČTK</a></address>
      <p>La Paz - V bolivijské metropoli La Paz a blízkém městě El Alto vypukly po odstoupení prezidenta Evo Moralese v noci na dnešek nepokoje. Oznámila to agentura AFP. Podle místních médií shořelo mnoho autobusů i domy známých osobností. Venezuelské velvyslanectví podle mluvčího tohoto úřadu obsadili zamaskovaní demonstranti, údajně vybavení s dynamitem.</p>
      <p>V Bolívii se vytvořilo mocenské vakuum na nejvyšší politické úrovni. Po nedělní rezignaci prezidenta Eva Moralese složili své funkce také viceprezident Álvaro García Linera a předsedové obou komor parlamentu Adriana Salvatierraová a Victor Borda. Nemá tak kdo převzít povinnosti prozatímní hlavy státu, napsala AFP.</p>
      <p>V La Pazu desítky demonstrantů "vstoupily do našich zařízení a podpalují autobusy", uvedl na twitteru podnik městské hromadné dopravy v La Paz. Média ukázala, že v centru údržby autobusů hoří patnáct vozidel.</p>
      <p>Vůdce občanského sdružení Waldo Albarracín, který se podílel na žádosti o Moralesovo odstoupení, řekl, že jeho dům vypálil a zničil "dav" členů Moralesova Hnutí za socialismus. Albarracín, který je rektorem Státní univerzity v La Paz, zveřejnil na twitteru <a href="https://twitter.com/w_albarracin?lang=cs">video</a> hořící rezidence.</p>
      <p>Televizní moderátorka Casimira Lemaová také uvedla, že její dům shořel. Neznámí lidé údajně vyplenili i domov bývalého ministra Juana Ramóna Quintany a odnesli si odtud všechny dokumenty.</p>
      <p>Desítky lidí budily v noci strach zámožné čtvrti Achumani na jihu hlavního města. V této čtvrti se také nalézá sídlo deníku Página Siete, kritického vůči Moralesovi. Na dveřích těchto novin bylo vyvěšeno varování, že "kvůli vlně teroru ve městě La Paz deník Página Siete kvůli bezpečnosti pozastavuje svou činnost".</p>
      <p>Maskovaní demonstranti po Moralesově odstoupení obsadili venezuelské velvyslanectví v La Pazu. Morales býval věrným spojencem Caracasu. "Maskovaní demonstranti, vybaveni dynamitem, obsadili venezuelské velvyslanectví v Bolívii. Jsme zatím v pořádku a bezpečí, ale chtějí spáchat masakr. Pomozte nám toto barbarství odsoudit," uvedl mluvčí velvyslankyně.</p>
      <p>Uprostřed noci se v ulicích La Pazu a El Alto objevily vojenské hlídky. Na druhé straně zmizely hlídky policie, jejíž mnohé jednotky se v posledních dnech vzbouřily proti prezidentovi. Jejich současnou nepřítomnost velení ponechalo bez vysvětlení.</p>
      <p>msk šeb</p>
    </article>
  </body>
</html>