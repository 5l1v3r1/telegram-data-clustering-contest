<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/risi-mesanih-obcutkov-z-lova-na-baltiku-247166"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T07:15:00+00:00"/>
    <meta property="og:title" content="Risi mešanih občutkov z lova na Baltiku"/>
    <meta property="og:description" content="LIEPAJA – Slovenski hokejisti so se včeraj z mešanimi občutki vračali h klubom po prvem reprezentančnem zboru v sezoni. Na močnem turnirju v Latviji so namreč zasedli zadnje 4. mesto, toda z..."/>
  </head>
  <body>
    <article>
      <h1>Risi mešanih občutkov z lova na Baltiku</h1>
      <h2>Slovenska hokejska reprezentanca zasedla zadnje mesto na turnirju v Latviji. Že februarja prvi del kvalifikacij za OI, aprila v boj za vrnitev med najboljše.</h2>
      <address><time datetime="2019-11-11T07:15:00+00:00">11 Nov 2019, 07:15</time> by <a rel="author">Siniša Uroševič</a></address>
      <p>LIEPAJA – Slovenski hokejisti so se včeraj z mešanimi občutki vračali h klubom po prvem reprezentančnem zboru v sezoni. Na močnem turnirju v Latviji so namreč zasedli zadnje 4. mesto, toda z enakim številom točk kot pred njimi gostitelji in Francozi, povrhu so edini v teh treh dneh ugnali zmagovalce četveroboja Beloruse.<br/><br/>Četrto leto zapored reprezentance Belorusije, Francije in Slovenije izkoristijo za medsebojne tekme, krog so zdaj sklenile s turnirjem ob Baltskem morju, glede na dobre izkušnje in zares močne pripravljalne teste pa bi bili pri HZS navdušeni, če bi tudi v prihodnje med pripravami na velika tekmovanja ohranili stik s tako močnimi reprezentancami. Med temi bosta Latvija in Belorusija nadaljevali sezono med odštevanjem do prvenstva najvišjega razreda maja 2020 v Švici, pred Francozi in našimi risi pa bo svetovno prvenstvo skupine B v Ljubljani, kjer bo slovenska vrsta, razumljivo, napadla vizum elite za leto 2021.<br/><b>Le ena zmaga Slovencev</b><br/><b>Izidi turnirja v Liepaji; 1. krog</b><b> </b>– Latvija : Slovenija 3:2 (1:0, 0:1, 1:1 – 0:0, 1:0; Tičar 2), Belorusija : Francija 4:2 (0:1, 3:0, 1:1); <b>2. krog</b> – Slovenija : Belorusija 2:0 (0:0, 1:0, 1:0; <b>Kuralt</b>, Tičar), Latvija : Francija 2:1 (0:1, 1:0, 0:0 – 1:0),<b> 3. krog</b> – Francija : Slovenija 3:0 (1:0, 1:0, 1:0), Belorusija : Latvija 3:2 (1:0, 1:0, 1:2); <b>vrstni red</b>: Belorusija 6, Latvija, Francija, Slovenija po 4.</p>
      <h3>Niso upoštevali dogovora</h3>
      <p>Prav slovenska in francoska reprezentanca sta se pomerili za slovo od Baltskega morja, galski petelini so bili tokrat uspešnejši (3:0,) za rise je bilo boleče, ker niti enkrat niso premagali tekmečevega vratarja. »Takšen izid nam ne more biti v veselje, slabo je bilo v uvodnih dveh tretjinah, ko prvič na tem turnirju nismo upoštevali dogovora pred tekmo. Toda nato smo se vrnili na bolj spodbudno raven v zadnjih dvajsetih minutah, pokazali značaj brez vdaje, manjkal pa je seveda kakšen gol v mreži francoske reprezentance,« je strnil misli ob koncu turnirja <b>Rok Tičar</b>, vodilni as slovenske reprezentance v Latviji in avtor treh golov od skupno štirih, kolikor so jih izbranci selektorja <b>Matjaža Kopitarja </b>dosegli na turnirju. Slednji je bil podobno kot s Tičarjem lahko zadovoljen tudi s povratnikom po dopinškem prekršku in nato še poškodbi <b>Žigo Jegličem</b>, oba pa sta se ob Saboličevi odsotnosti preizkušala z nekaterimi novimi reprezentančnimi soigralci, na prvi tekmi v napadu z <b>Luko Mavrom</b>, hokejistom v najvišji ameriški univerzitetni ligi. </p>
    </article>
  </body>
</html>