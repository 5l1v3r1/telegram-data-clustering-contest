<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wybory-w-hiszpanii-media-gorzkie-zwyciestwo-socjalistow,984494.html"/>
    <meta property="og:site_name" content="TVN24"/>
    <meta property="article:published_time" content="2019-11-11T07:15:22+00:00"/>
    <meta property="og:title" content="&quot;Gorzkie zwycięstwo&quot; hiszpańskich socjalistów. Powyborcze komentarze mediów"/>
    <meta property="og:description" content="Wygrana Hiszpańskiej Socjalistycznej Partii Robotniczej (PSOE) w niedzielnych wyborach parlamentarnych jest gorzkim zwycięstwem - piszą tamtejsze media. Zaznaczają również, że osiągnięty wynik nie ..."/>
  </head>
  <body>
    <article>
      <h1>"Gorzkie zwycięstwo" hiszpańskich socjalistów. Powyborcze komentarze mediów</h1>
      <address><time datetime="2019-11-11T07:15:22+00:00">11 Nov 2019, 07:15</time> by <a rel="author">pqv//plw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/988f5b4c-a658-432c-9800-d859fdb7553a-480p.mp4"/>
          <figcaption>Hiszpańska Socjalistyczna Partia Robotnicza (PSOE) wygrała...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/5d944357-e56b-42ef-ae42-ebb9bd80588b-480p.mp4"/>
          <figcaption>Hiszpania. Socjaliści Pedro Sancheza mają szanse na wygraną...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/bfc109b6-b0da-4bc0-93bc-94326cb160b2-480p.mp4"/>
          <figcaption>Protesty w Katalonii przed wyborami</figcaption>
        </figure>
        <figcaption>Hiszpańska Socjalistyczna Partia Robotnicza zapewniła sobie 120 mandatów<cite>Foto: PAP/EPA/JuanJo Martin | Video: Reuters</cite></figcaption>
      </slideshow>
      <h3>Wygrana Hiszpańskiej Socjalistycznej Partii Robotniczej (PSOE) w niedzielnych wyborach parlamentarnych jest "gorzkim zwycięstwem" - piszą tamtejsze media. Zaznaczają również, że osiągnięty wynik nie tylko nie rozwiązuje problemu braku większościowego rządu, ale umacnia też ugrupowania prawicowe, takie jak Partia Ludowa (PP) oraz Vox.</h3>
      <p>Dziennikarze telewizji TVE wskazują, że socjaliści, pomimo wiktorii wyborczej, stracili trzy mandaty w Kongresie Deputowanych, niższej izbie parlamentu i ze 120 posłami są wciąż dalecy od zapewnienia sobie większościowego poparcia.</p>
      <p>TVE oraz dziennik "Publico" przypominają słowa wypowiedziane podczas wieczoru wyborczego przez Pablo Iglesiasa, lidera Unidas Podemos (UP) o "bezsensowności" organizacji listopadowych wyborów w sytuacji, kiedy po głosowaniu z 28 kwietnia premier Pedro Sanchez nie próbował negocjować rządu koalicyjnego z UP.</p>
      <p>Oba te media cytują też wypowiedź szefa UP, który stwierdził, że decyzją o rozpisaniu wyborów Sanchez wzmocnił tylko opozycję i "wprowadził" do Kongresu dodatkowych posłów skrajnie prawicowej partii Vox.</p>
      <h3>Duży wzrost prawicy</h3>
      <related>
        <a href="https://www.tvn24.pl/wiadomosci-ze-swiata,2/socjalisci-wygrywaja-ale-znow-bez-wiekszosci-hiszpania-wybrala-parlament,984310.html"/>
      </related>
      <p>Dzienniki "El Pais" i "El Mundo" piszą, że tym razem liczebność posłów lewicy została w Kongresie okrojona na rzecz ugrupowań prawicowych. PSOE straciło trzy mandaty, zaś UP siedem. Wprawdzie do parlamentu wszedł lewicowy blok Mas pais, ale zdobył on zaledwie trzy miejsca w niższej izbie Kortezów Generalnych.</p>
      <p>Wydawana w Barcelonie "La Vanguardia" odnotowuje z kolei wejście do hiszpańskiego parlamentu radykalnie separatystycznej Kandydatury Jedności Ludowej (CUP). Ugrupowanie, które w niedzielę wywalczyło dwa mandaty do Kongresu Deputowanych, opowiada się za natychmiastowym odłączeniem Katalonii od Hiszpanii.</p>
      <p>O ile sukces CUP przypisywany jest radykalizacji nastrojów w Katalonii po skazaniu w październiku separatystycznych polityków, to porażka wyborcza pochodzącej z tego regionu partii Ciudadanos (Cs) tłumaczona jest niewłaściwą polityką tego ugrupowania w sytuacji pogłębiającego się kryzysu politycznego w regionie. W niedzielę Cs stracił aż 47 posłów i w nowej kadencji Kongresu będzie się musiał zadowolić zaledwie 10 mandatami.</p>
      <p>Część mediów twierdzi, że decyzja premiera Sancheza o rozpisaniu listopadowych wyborów "zapewniła" większą reprezentację w parlamencie partiom prawicy. W niedzielę Partia Ludowa uplasowała się na drugim miejscu z 87 mandatami, a trzeci w głosowaniu Vox zdobył ich - 52. Wcześniej partie te miały odpowiednio 66 i 24 mandaty.</p>
    </article>
  </body>
</html>