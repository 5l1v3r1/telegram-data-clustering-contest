<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/rus/experts/2019/11/11/7102867/"/>
    <meta property="og:site_name" content="Европейская правда"/>
    <meta property="article:published_time" content="2019-11-11T07:25:26+00:00"/>
    <meta property="og:title" content="Пока НАТО не ждет: почему Украине нужен военный альянс с США"/>
    <meta property="og:description" content="Членство в НАТО может быть панацеей, но что делать до того момента, как мы вступим в НАТО? Ключевой целью нашей политики должно стать получение статуса основного союзника США вне НАТО (укр.)"/>
  </head>
  <body>
    <article>
      <h1>Пока НАТО не ждет: почему Украине нужен военный альянс с США</h1>
      <address><time datetime="2019-11-11T07:25:26+00:00">11 Nov 2019, 07:25</time> by <a rel="author" href="https://www.eurointegration.com.ua/rus/authors/honcharenko/" target="_blank">Алексей Гончаренко</a></address>
      <p>Дискусія в Україні зараз ведеться навколо тактичних питань. Наприклад, варто чи не варто було розводити війська. Чи вирішиться щось у Нормандському форматі? Чи потрібно імплементувати формулу Штайнмаєра?</p>
      <p>Це важливі питання, однак проблема у тому, що в Україні взагалі немає розуміння стратегії.</p>
      <p>Яким чином ми будемо повертати Донбас? Яким чином ми не допустимо у майбутньому військової агресії з боку Росії? Або ж з боку іншої країни.</p>
      <p>Ці питання не дуже часто піднімаються у нашому суспільстві, зазвичай, на них відповідають просто — членство України в НАТО.</p>
      <p>Так, членство у НАТО може бути панацеєю.</p>
      <aside>Але що робити до того моменту, як ми вступимо до Альянсу?</aside>
      <p>Саме тому, можливо, Україні потрібно подивитись західніше Брюсселя. Усі дипломатичні та політичні зусилля варто спрямувати в англосаксонський світ. Там непримиренна до Росії Велика Британія, майже рідна Канада.</p>
      <p>Але ключовою метою нашої зовнішньої безпекової політики має стати здобуття статусу основного союзника США поза межами НАТО (Major non-NATO Ally). Чому так?</p>
      <p>Статус основного союзника США поза межами НАТО жодним чином не суперечить прагненню України до євроатлантичної інтеграції, що закріплена у Конституції. Він надається у форматі двостороннього договору із США і не виключає можливість вступу в інші союзи.</p>
      <p>Навіть навпаки, так звана Балтійська хартія, підписана у Вашингтоні з президентами Литви, Латвії та Естонії у 1998 році, лише посприяла швидкому вступу балтійських країн у Північноатлантичний альянс.</p>
      <p>Переваги статусу важливі не лише як політична декларація, а й цілком у практичному безпековому вимірі. Він передбачає значний рівень посилення військового співробітництва і, як показує практика, фінансову допомогу.</p>
      <p>На відміну від статті 5 Північноатлантичного договору, в таких договорах, зазвичай, немає прямого зобов’язання США втрутитися у військовий конфлікт у разі агресії проти союзника.</p>
      <p>Але в цьому правилі є винятки ― Південна Корея та Японія. Статус головних союзників поза межами НАТО, наданий Південній Кореї та Японії у 1989 році, став підтвердженням раніше підписаних у 1950-1960 роках угод.</p>
      <p> Документи були породженням системи міжнародних відносин, що панувала після Другої світової війни, але обидва виявилися значно живучішими. У Південній Кореї досі знаходиться 28 500 американських військових та об’єднане військове командування у Сеулі на чолі з американським генералом.</p>
      <aside>Варто зазначити, що спроба надати Україні статус головного союзника поза межами США вже була.</aside>
      <p>У 2014 році її не підтримали як Конгрес, так і адміністрація Барака Обами. У 2017 році Верховна Рада України надіслала звернення до Конгресу Сполучених Штатів Америки щодо безпекових гарантій. Результат з’явився наприкінці травня 2019 року. У Конгресі зареєстрували законопроєкт H.R.3047 – "Про надання підтримки Україні в захисті її незалежності, суверенітету і територіальної цілісності, а також для інших цілей".</p>
      <p>Геополітична ситуація складається сприятливо для позитивного результату. Намагання Німеччини за будь-яку ціну добудувати "Північний потік-2" прямо б’ють по американських інтересах у регіоні. В американській адміністрації вже заявляють, що це "загрожує енергетичній і національній безпеці союзників США у Європі", і пропрацьовують усі можливі інструменти, щоб зупинити процес і обмежити вплив Росії.</p>
      <p>Наприклад, США нарощують свою двосторонню підтримку східноєвропейських членів НАТО, зокрема Польщі, Литві та Румунії.</p>
      <p>Попри усю проросійськість Трампа, США залишаються і завжди будуть головним супротивником Росії. Україна теж.</p>
      <p>Натомість що зробила нова українська влада для лобіювання одного з найважливіших для нашої безпеки законопроєктів? Усі питання в американсько-українських відносинах відійшли на другий план після феєричного телефонного скандалу з Володимиром Зеленським.</p>
      <p>Отже, погодьмо кілька речей. Швидкого вступу до НАТО точно не буде. Стандарти НАТО слугуватимуть за зразок, до якого ми маємо прагнути.</p>
      <aside>Але продовжувати оборонятися потрібно тут і зараз.</aside>
      <p>У найближчому осяжному майбутньому війна з Росією триватиме. Путін не збирається "просто припинити стріляти". Європейські лідери продовжать схиляти нас до капітуляції, сподіваючись швидше запустити потік російського газу і грошей.</p>
      <p>Як показує практика, допомога від США своїм союзникам, зазвичай, швидша, реальніша і вбиває ворогів.</p>
      <p>Потрібно діяти вже. Тому, маючи статус народного депутата, я звернувся до президента України із закликом долучитися до розробки законопроєкту під робочою назвою "Договір про стратегічне партнерство, співробітництво у сфері оборони та гарантій безпеки між США та Україною".</p>
      <p>Стратегічне військове партнерство з США та статус головного союзника поза межами НАТО мають стати вирішальними факторами для української безпекової стратегії в майбутньому десятилітті.</p>
      <p>
        <i>Публікації в рубриці "Експертна думка" не є редакційними статтями і відображають винятково точку зору автора</i>
      </p>
      <p><pic src="https://img.eurointegration.com.ua/images/doc/a/0/a0ac0aa-160.jpg"/><br/><a href="https://www.eurointegration.com.ua/rus/authors/honcharenko/">Алексей Гончаренко<br/></a>народный депутат Украины (фракция "Европейская Солидарность")</p>
    </article>
  </body>
</html>