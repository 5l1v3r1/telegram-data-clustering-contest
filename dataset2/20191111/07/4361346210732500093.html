<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/rekorddontes-utan-iskolapadba-ul-kassai-viktor/186327"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T07:15:00+00:00"/>
    <meta property="og:title" content="Rekorddöntés után iskolapadba ül Kassai Viktor"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Rekorddöntés után iskolapadba ül Kassai Viktor</mark>
      </h1>
      <address><time datetime="2019-11-11T07:15:00+00:00">11 Nov 2019, 07:15</time> by <a rel="author">Burkovits Ferenc</a></address>
      <p>
        <b>A 44 éves Kassai Viktor a hét végén 322. alkalommal bíráskodott az élvonalban, ezzel ő lett az NB I csúcstartója. De ennyivel nem éri be: Drogbával tanul majd egy suliban. </b>
        <b>A 44 éves Kassai Viktor a hét végén 322. alkalommal bíráskodott az élvonalban, ezzel ő lett az NB I csúcstartója. De ennyivel nem éri be: Drogbával tanul majd egy suliban.</b>
      </p>
      <p>A ZTE–Mezőkövesd (1-1) partin közreműködő Kassai így maga mögött hagyta a 321. meccsen dirigáló Szabó Zsoltot. Ám a FIFA-bíró úgy döntött, itt nem áll meg: vezet tovább, amíg teheti, no meg továbbképzi magát.</p>
      <p>Beiratkozik egy UEFA sportmenedzseri tanfolyamára, amelyen gazdasági, vezetéselméleti és marketing képzést hallgathat. Kassait olasz kollégája, Roberto Rosetti javasolta az európai szövetség illetékeseinek.</p>
      <figure>
        <img src="http://media.borsonline.hu/cikk/20/191899/big-lead/650x360/2020101_kassai-viktor-mutat-mti1.jpg"/>
        <figcaption>Kassai 44 éves, de évekig szeretne még bíráskodni © MTI</figcaption>
      </figure>
      <p>A tanfolyamra elsősorban olyan „szakmabelieket" vesznek fel, akik válogatott vagy klubszinten a legmagasabb szintet is elérték a labdarúgásban, és azért képzik tovább őket, hogy pályafutásuk befejeztével se vesszenek el a sportág számára.</p>
      <p>– Kiváló kezdeményezésnek tartom ezt - mondta a Borsnak az iskoláról az olimpiai- és BL-döntőt is vezetett Kassai. – Ez átmenetet jelenthet az aktív pályafutás és a sportvezetői karrier között. A tanfolyam húsz hónapos, amely több különböző európai város után végül New Yorkban zárul, és olyan „évfolyamtársaim" lesznek, mint a korábban egyaránt a Chelsea-ben focizó Florent Malouda vagy az elefántcsontparti zseni, Didier Drogba.</p>
      <figure>
        <img src="http://media.borsonline.hu/cikk/20/191899/gallery-picture/645w/2020110_drogba-suli-afp1.jpg"/>
        <figcaption>Drogbával jár majd suliba. Csak olyanokat vettek fel, akik már elértek valamit a fociban © AFP</figcaption>
      </figure>
      <p>Konzultációt hétszer rendeznek, négy-öt napos, intenzív képzésekkel, és naponta hét-nyolc órát ülünk majd az iskolapadban. A tanfolyam során gyakorlati tapasztalatszerzésre is sor kerül, majd pedig mindenkinek diplomamunkát kell készítenie.</p>
      <p>Kassai arról is beszélt, hogy az UEFA már korábban eltörölte a játékvezetők korhatárát, így hiába 44 éves, jövőre még nem kell befejeznie a nemzetközi működést. A fizikai tesztek teljesítése mellett az egyetlen feltétel, hogy a bírót saját hazájában foglalkoztassák.</p>
      <p>– Remélem, ez menni fog, és össze tudom majd egyeztetni a feladataimmal. Mindenesetre már gondolkodom, mivel foglalkozom majd pályafutásom befejeztével – tette hozzá.</p>
      <p>Nem titkolja, továbbra is a futballban képzeli el az életét. Hogy valamelyik klubnál vagy a szövetségben, még maga nem tudja, de talán a tanfolyam után erre a kérdésre is könnyebb lesz a válaszadás.</p>
    </article>
  </body>
</html>