<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/vische-kerivnictvo-boliviyi-pishlo-u-vidstavku-slidom-za-prezidentom-329201_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T12:41:00+00:00"/>
    <meta property="og:title" content="Вище керівництво Болівії пішло у відставку слідом за президентом"/>
    <meta property="og:description" content="Повідомлення про відставки продовжують надходити."/>
  </head>
  <body>
    <article>
      <h1>Вище керівництво Болівії пішло у відставку слідом за президентом</h1>
      <h2>Повідомлення про відставки продовжують надходити.</h2>
      <address>
        <time datetime="2019-11-11T12:41:00+00:00">11 Nov 2019, 12:41</time>
      </address>
      <p>Слідом за <a href="https://dt.ua/WORLD/prezident-boliviyi-ogolosiv-pro-vidstavku-na-tli-masovih-protestiv-329159_.html"><b>президентом і віце-президентом Болівії</b></a> у відставку подали спікери обох палат парламенту південноамериканської країни, а також інші високопоставлені чиновники, повідомляють болівійські ЗМІ.</p>
      <p>Напередодні зі своїх посад пішли більшість прихильників президента Ево Моралеса. Серед них міністр паливних ресурсів, міністр у справах планування, заступник міністра громадської безпеки, заступник міністра фінансів та інші.</p>
      <p>Звільнилися також кілька губернаторів та голів міських адміністрацій. При цьому повідомлення про відставки продовжують надходити.</p>
      <p>Порядок на вулицях забезпечують поліцейські.</p>
      <p>Ево Моралес подав у відставку на тлі масових протестів у Болівії, коли до протестувальників приєдналися армія і поліцейські підрозділи.</p>
      <p>Протести у Болівії спалахнули 20 жовтня, коли Вищий виборчий суд оголосив <b><a href="https://dt.ua/WORLD/u-boliviyi-proyshli-vibori-lidiruye-chinniy-prezident-evo-morales-327287_.html">переможцем першого туру президентських виборів Ево Моралеса</a></b>, незважаючи на численні порушення й фальсифікації, зафіксовані спостерігачами.</p>
      <p>Опозиційний кандидат Карлос Меса оголосив, що не визнає результатів виборів, звинувативши владу в шахрайстві.</p>
      <p>Протестувальники підпалили будинок губернатора департаменту Оруро Віктора Васкеса, а також розграбували і підпалили будинок сестри Моралеса Естер, взяли в облогу центральні офіси загальнонаціональної державної радіостанції Radio Patria Nueva і державного телеканалу Bolivia TV у Ла-Пасі.</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>