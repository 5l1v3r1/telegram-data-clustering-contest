<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/grip-u-kijevi-riven-zahvoryuvanosti-padaje-639172.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T12:38:26+00:00"/>
    <meta property="og:title" content="Грип у Києві: рівень захворюваності падає"/>
    <meta property="og:description" content="У столиці показник захворюваності на грип та ГРВІ нижчий від базового показника на 55,3%"/>
  </head>
  <body>
    <article>
      <h1>Грип у Києві: рівень захворюваності падає</h1>
      <address>
        <time datetime="2019-11-11T12:38:26+00:00">11 Nov 2019, 12:38</time>
      </address>
      <h4>У столиці показник захворюваності на грип та ГРВІ нижчий від базового показника на 55,3%</h4>
      <p>У Києві за 45-й тиждень 2019 року зареєстровано 10,14 тис. хворих на грип та ГРВІ. Загалом інтенсивність епідемічного процесу перебуває на низькому рівні, який не потребує введення додаткових заходів, та є нижчою базового показника на 55,3%. Про це повідомив перший заступник голови Київської міської держадміністрації Микола Поворозник.</p>
      <p>Загалом у столиці спостерігається зниження захворюваності на грип та ГРВІ на 1,5% у порівнянні з попереднім тижнем. Зниження відбулося за рахунок дитячого населення. Так, дітей захворіло – 6 422 (зниження на 2,3%), дорослих – 3 718 особи (на рівні минулого тижня).</p>
      <p>«У структурі захворюваності діти становлять 63,3%, а на попередньому тижні – 63,8%. Серед школярів захворюваність зросла на 2,5%: 2 574 випадки, що становить 40,1% від загальної кількості захворілих дітей і 25,4% від загальної кількості осіб, які звернулися за медичною допомогою», – розповів Поворозник.</p>
      <p>Він зазначив, що до медичних закладів за 45-й тиждень госпіталізовано 135 осіб, із них 111 – діти.</p>
      <p>«Із початку епідемічного сезону у щеплювальних кабінетах приватних клінік і комунальних закладів охорони здоров’я вакцинацією проти грипу охоплено 28 689 осіб», – додав Поворозник.</p>
      <p>Нагадаємо, для запобігання епідемічних ускладнень і захисту киян від захворювання на грип та гострі респіраторні вірусні інфекції розпорядженням Київської міської держадміністрації <a href="https://glavcom.ua/kyiv/news/kijiv-gotujetsya-do-epidemiji-gripu--637599.html">затверджено відповідні профілактичні заходи в епідемічний сезон 2019-2020 років.</a></p>
      <p>Раніше повідомлялося, <a href="https://glavcom.ua/kyiv/news/grip-na-porozi-de-u-kijevi-mozhna-zrobiti-shcheplennya-adresi-634377.html">де у Києві можна зробити щеплення проти грипу.</a></p>
      <related>
        <a href="https://glavcom.ua/news/150-tisyach-lyudey-zahvorili-na-grip-piv-sotni-na-kir-21-lyudina-pidhopila-difteriyu-svizhi-dani-moz-638153.html"/>
        <a href="https://glavcom.ua/kyiv/news/grip-uzhe-krokuje-kijevom-za-tizhden-ponad-10-tis-hvorih-638093.html"/>
        <a href="https://glavcom.ua/kyiv/news/kijiv-gotujetsya-do-epidemiji-gripu--637599.html"/>
      </related>
    </article>
  </body>
</html>