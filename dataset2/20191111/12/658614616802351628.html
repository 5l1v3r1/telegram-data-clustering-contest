<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175713/illegaal-vuurwerk-in-berm-na-verkeersruzie"/>
    <meta property="og:site_name" content="omroep flevoland"/>
    <meta property="article:published_time" content="2019-11-11T12:06:00+00:00"/>
    <meta property="og:title" content="Illegaal vuurwerk in berm na verkeersruzie"/>
    <meta property="og:description" content="De politie heeft zondag na een verkeersruzie op de A6 bij Almere een aantal dozen met illegaal vuurwerk gevonden. De dozen waren in de berm gegooid door de inzittenden van een huurauto die bij de verkeersruzie betrokken was. De inzittenden gingen er daarna vandoor in de richting van de stad."/>
  </head>
  <body>
    <article>
      <h1>Illegaal vuurwerk in berm na verkeersruzie</h1>
      <address>
        <time datetime="2019-11-11T12:06:00+00:00">11 Nov 2019, 12:06</time>
      </address>
      <p>
        <b>De politie heeft zondag na een verkeersruzie op de A6 bij Almere een aantal dozen met illegaal vuurwerk gevonden. De dozen waren in de berm gegooid door de inzittenden van een huurauto die bij de verkeersruzie betrokken was. De inzittenden gingen er daarna vandoor in de richting van de stad.</b>
      </p>
      <p>Volgens de politie wilde een automobilist uit Purmerend bij Almere Stad zondagmiddag rond 13 uur de A6 verlaten, maar blokkeerde de bestuurder van de huurauto hem. Toen de man uit Purmerend vervolgens afremde om achter de huurauto uit te voegen, remde ook de andere bestuurder af. Uiteindelijk raakten de auto's elkaar en kwamen ze beide in de berm terecht. Vervolgens werd het vuurwerk weggegooid en gingen de inzittenden van de huurauto ervandoor.</p>
      <p>De politie onderzoekt nog wie de auto gehuurd heeft en wie er achter het stuur heeft gezeten. Het vuurwerk is in beslag genomen.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>