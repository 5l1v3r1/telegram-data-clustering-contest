<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/11/Chile-skal-f%C3%A5-ny-grunnlov-20369301.ece"/>
    <meta property="og:site_name" content="adressa.no"/>
    <meta property="article:published_time" content="2019-11-11T12:48:49+00:00"/>
    <meta property="og:title" content="Chile skal få ny grunnlov"/>
    <meta property="og:description" content="Chile skal erstatte den omstridte grunnloven som landet har hatt siden militærstyret til Augusto Pinochet."/>
  </head>
  <body>
    <article>
      <h1>Chile skal få ny grunnlov</h1>
      <address><time datetime="2019-11-11T12:48:49+00:00">11 Nov 2019, 12:48</time> by <a rel="author">(NTB) NTB-AFP-TT</a></address>
      <p>Chile skal erstatte den omstridte grunnloven som landet har hatt siden militærstyret til Augusto Pinochet.</p>
      <aside><a href="https://www.adressa.no/nyheter/utenriks/2019/11/11/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/11/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/11/javascript:void(0);">Del denne artikkelen på e-post</a></aside>
      <p>En ny grunnlov har vært ett av hovedkravene under den tre uker lange protestbølgen.</p>
      <p>Et forslag til ny grunnlov skal utarbeides av en såkalt konstituerende forsamling for deretter å bli gjenstand for en folkeavstemning, opplyste innenriksminister Gonzalo Blumel søndag.</p>
      <p>Kunngjøringen kom etter at Blumel hadde sittet i møte med flere moderate og høyreorienterte partier, som til nå har vært kritiske til å endre grunnloven.</p>
      <p>Demonstrasjonene i Chile begynte 18. oktober etter at myndighetene vedtok økte billettpriser i kollektivtrafikken. Protestene har rettet seg mot en rekke sider ved det chilenske samfunnet, som lave lønninger, stor ulikhet og det at flere mektige familier dominerer politikken.</p>
      <p>Dagens grunnlov er fra 1980. Den har allerede blitt endret over 200 ganger siden da, ifølge Chiles president Sebastián Piñera.</p>
      <p>Men den gjør det ikke klart at staten har ansvar for å gi innbyggerne utdanning og helsehjelp, to krav som har fått millioner av chilenere til å samle seg i gatene. Chile har helt siden kuppet i 1973 vært preget av sterk markedsliberalisme, og demonstrantene mener at dette fortsatt gjennomsyrer landets grunnlov.</p>
      <p>Mandag har demonstrantene oppfordret til generalstreik. I løpet av demonstrasjonene har 20 personer blitt drept og over 1.000 skadd.</p>
      <p>En meningsmåling viser at 75 prosent av chilenerne støtter demonstrasjonene, og at hele 87 prosent støtter kravet om grunnlovsendringer.</p>
      <p>(©NTB)</p>
    </article>
  </body>
</html>