<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/11/svinskoto-poskypnalo-s-55-bylgarinyt-kupuva-poveche-pileshko.429227"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T12:43:00+00:00"/>
    <meta property="og:title" content="Свинското поскъпнало с 55%, българинът купува повече пилешко"/>
    <meta property="og:description" content="Засега не се очаква цените да продължават да растат нагоре | Dnes.bg"/>
  </head>
  <body>
    <article>
      <h1>Свинското поскъпнало с 55%, българинът купува повече пилешко</h1>
      <h2>Засега не се очаква цените да продължават да растат нагоре</h2>
      <address><time datetime="2019-11-11T12:43:00+00:00">11 Nov 2019, 12:43</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Търсенето на пилешко месо се е увеличило, а цената на свинското е нараснала с близо 55% от началото на тази година. Това обясни Кирил Вътев, съсобственик на месопреработвателна компания и член на Асоциацията на месопреработвателите в България, в предаването "Бизнес старт" на <a href="https://www.bloombergtv.bg/biznes-start/2019-11-11/svetovnoto-proizvodstvo-na-meso-shte-se-sviva-zaradi-problemi-v-kitay"><b>Bloomberg TV Bulgaria</b></a>.</p>
      <p>"Очакванията са до края на годината да няма ръст на цените. Причината е, че капацитетът за замразяване на месото в Европа за износ към Китай е максимално уплътнен", увери той.</p>
      <p>Според него България е много малка на фона на световния пазар на свинско месо и заради това не е фактор при ценообразуването.</p>
      <p>"У нас цените зависят от цените на европейския и световния пазар. Чумата в страната вече е овладяна“, каза Вътев.</p>
      <p>Според него се очаква световното производство на месо да се свие като причините за това са проблемите в Китай.</p>
      <p>"Там са избити над 200 млн. прасета. Китай е най-големият производител и потребител в света. Азиатската страна потребява два пъти повече месо от всички други държави в света“, обясни той.</p>
      <p>"Ликвидираните 200 млн. прасета представляват около 30-35% от цялото производство на Китай. Кризата там много трудно ще се преодолее, защото фермите имат много ниско ниво на биосигурност", допълни Вътев.</p>
      <p>По думите му поради високото ниво на биосигурност в Европа в държави като Испания, Германия, Испания, Холандия и Дания няма африканска чума. Но според него има друг проблем.</p>
      <p>"В Китай се получи вакум и заради това страната започна да изкупува огромни количества от Европа. В момента износът на Европа към Китай е лимитиран от капацитета на съоръженията за замразяване на месо", разясни още той.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/09/sled-epidemiiata-ot-chuma-kakvo-svinsko-iadem.429076"/>
        <a href="https://www.dnes.bg/business/2019/11/07/svinskoto-s-rekordni-ceni-shte-poskypva-oshte-a-naprolet-drastichno.428843"/>
        <a href="https://www.dnes.bg/stranata/2019/10/26/zaradi-epidemiiata-ot-achs-iadem-po-malko-kolbasi.427433"/>
        <a href="https://www.dnes.bg/stranata/2019/08/08/iadem-po-skypo-svinsko-ot-ispaniia-franciia-germaniia.419010"/>
      </related>
    </article>
  </body>
</html>