<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/hun-blir-ny-musikksjef-i-nrk-p3/"/>
    <meta property="og:site_name" content="Kampanje"/>
    <meta property="article:published_time" content="2019-11-11T12:27:52+00:00"/>
    <meta property="og:title" content="Hun danket ut 113 andre søkere til jobben som musikksjef i P3"/>
    <meta property="og:description" content="- Det var hard kamp om denne jobben, sier redaksjonssjef i NRK P3."/>
  </head>
  <body>
    <article>
      <h1>Hun danket ut 113 andre søkere til jobben som musikksjef i P3</h1>
      <address><time datetime="2019-11-11T12:27:52+00:00">11 Nov 2019, 12:27</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Det var hard kamp om denne jobben, sier redaksjonssjef i NRK P3.</b>
      </p>
      <p><b>Ida Eline Tangen</b> er ansatt som ny musikksjef i NRK P3. Hun har tidligere jobbet som programleder på Radio 1, og i flere stillinger i ulike redaksjoner i NRK P3, mP3 og Urørt, som produsent, programleder, musikkprodusent og prosjektleder. I tillegg har hun lang erfaring som DJ og har vært musiker selv.</p>
      <p>Hun starter for fullt i sin nye jobb rett over nyttår.</p>
      <p>- Det er en ære å bli en del av musikkredaksjonen i NRK P3. Jeg ser frem til krevende og morsomme utfordringer i en mediehverdag i stor endring. NRK P3 er dyktige, kreative og modige, og har gjort mye innovativt på norsk og internasjonal musikk, sier Tangen i en pressemelding.<br/><br/>- Vi skal fortsette å ta målgruppen på alvor og jobbe hardt for å nå dem.<br/>Jeg er gira på å fortsette arbeidet med og løfte frem den beste norske musikken, spesielt i en tid hvor det skjer utrolig mye spennende innenfor ny, norsk musikk. Jeg gleder meg veldig!</p>
      <p>Det kom inn 114 søkere til stillingen og det var flere spennende navn blant dem, ifølge redaksjonssjef for radio og podkast i NRK P3,<b> Ida Jevne</b>.</p>
      <p>- Det var hard kamp om denne jobben og det har vært en lang og grundig rekrutteringsprosess, men jeg er veldig fornøyd med å ha funnet akkurat Ida Eline Tangen. Hun viser stor forståelse for P3s unike rolle og oppdrag, og for jobben som hun skal inn i.  NRK P3 skal fortsatt være den viktigste formidleren av ny, norsk musikk – på alle våre kanaler og plattformer - og Ida har både ambisjoner og evner til å ta dette viktige P3-oppdraget videre, sier Jevne.</p>
    </article>
  </body>
</html>