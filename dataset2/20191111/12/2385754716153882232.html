<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596781/akel-gia-kypriakoo-ptd-para-na-epitithetai-sto-akel-kalytera-na-proetoimastei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T12:34:00+00:00"/>
    <meta property="og:title" content="ΑΚΕΛ για Κυπριακό:Ο ΠτΔ παρά να επιτίθεται στο ΑΚΕΛ, καλύτερα να προετοιμαστεί"/>
    <meta property="og:description" content="Δήλωση του Εκπροσώπου Τύπου του ΑΚΕΛ, Στέφανου Στεφάνου, για το Κυπριακό και την επίθεση του Κυβερνητικού Εκπροσώπου σε βάρος του Κόμματος «Αυτή..."/>
  </head>
  <body>
    <article>
      <h1>ΑΚΕΛ για Κυπριακό:Ο ΠτΔ παρά να επιτίθεται στο ΑΚΕΛ, καλύτερα να προετοιμαστεί</h1>
      <address><time datetime="2019-11-11T12:34:00+00:00">11 Nov 2019, 12:34</time> by <a rel="author">SigmaLive</a></address>
      <p>Δήλωση του Εκπροσώπου Τύπου του ΑΚΕΛ, Στέφανου Στεφάνου, για το Κυπριακό και την επίθεση του Κυβερνητικού Εκπροσώπου σε βάρος του Κόμματος</p>
      <p>«Αυτή τη στιγμή ο Πρόεδρος και το Προεδρικό αντί να επικεντρώνονται στις επιθέσεις κατά του ΑΚΕΛ, καλύτερα είναι να προετοιμάζονται για την κρίσιμη συνάντηση της 25ης Νοεμβρίου στο Βερολίνο», υπέδειξε σήμερα ο εκπρόσωπος Τύπου του ΑΚΕΛ, Στέφανος Στεφάνου και στη συνέχει συμπλήρωσε:<br/><br/>«Μόνο με ξεκάθαρες θέσεις, αταλάντευτη συνέπεια στα συμφωνηθέντα και εποικοδομητικό πνεύμα από τη δική μας πλευρά, θωρακίζεται το δίκαιο της υπόθεσής μας και αποκαλύπτεται η πραγματική στάση της Τουρκίας. Αλλιώς θα  λέμε μεταξύ μας ότι έχουμε δίκαιο αλλά αυτό δεν θα αποτυπώνεται στις Εκθέσεις του ΓΓ του ΟΗΕ. Αν η Τουρκία, όντως, δεν θέλει να πάει σε πενταμερή, εκείνη θα έχει το πρόβλημα. Το καθήκον της δικής μας πλευράς είναι να επικεντρωθεί στην προσπάθεια για επιτυχή κατάληξη στους όρους αναφοράς κατά την τριμερή συνάντηση στο Βερολίνο.<br/><br/>Τούτες τις στιγμές, ο Πρόεδρος, οι πολιτικές δυνάμεις, ολόκληρος ο λαός μας –Ελληνοκύπριοι και Τουρκοκύπριοι– πρέπει να συναισθανθούν ότι μόνο μια λύση αρχών στο Κυπριακό εγγυάται την ασφάλεια και την ειρήνη στον τόπο μας. Μόνο η απελευθέρωση και η επανένωση της Κύπρου μπορεί να εγγυηθεί πραγματικά το μέλλον του λαού μας», κατέληξε.</p>
    </article>
  </body>
</html>