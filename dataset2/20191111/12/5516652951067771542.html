<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425550/mazi-sthn-koryfh-hraklhs-maritswn-kai-ao-pylioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T12:45:01+00:00"/>
    <meta property="og:title" content="Μαζί στην κορυφή Ηρακλής Μαριτσών και ΑΟ Πυλίου!"/>
    <meta property="og:description" content="Χέρι χέρι στην κορυφή της βαθμολογίας εξακολουθούν να βρίσκονται Αθλητικός Όμιλος Πυλίου και Ηρακλής Μαριτσών μετά τα προχθεσινά «διπλά» που έκαναν στο πλαίσιο της 9ης αγωνιστικής του πρωταθλήματος της Α’ Κατηγορίας Δωδεκανήσου."/>
  </head>
  <body>
    <article>
      <h1>Μαζί στην κορυφή Ηρακλής Μαριτσών και ΑΟ Πυλίου!</h1>
      <h2>Παρέμειναν στην πρώτη θέση της βαθμολογίας μετά τα «διπλά» σε Καλυθιές και Καρδάμαινα</h2>
      <address>
        <time datetime="2019-11-11T12:45:01+00:00">11 Nov 2019, 12:45</time>
      </address>
      <p>
        <b>Χέρι χέρι στην κορυφή της βαθμολογίας εξακολουθούν να βρίσκονται Αθλητικός Όμιλος Πυλίου και Ηρακλής Μαριτσών μετά τα προχθεσινά «διπλά» που έκαναν στο πλαίσιο της 9ης αγωνιστικής του πρωταθλήματος της Α’ Κατηγορίας Δωδεκανήσου.</b>
      </p>
      <p>Άκρως πολύτιμη χαρακτηρίζεται η νίκη που έκαναν οι Μαριτσενοί μέσα στις Καλυθιές επί του Απόλλωνα που γνώρισε τη δεύτερη συνεχόμενη του ήττα μετά από αυτή στο γήπεδο Αφάντου.</p>
      <p>Η ομάδα του Παναγιώτη Ζούνη ξεκίνησε καλύτερα τον αγώνα στο πρώτο ημίχρονο και στο 40’ άνοιξε το σκορ με τον Μάριο Πλακίδα (1 –0). Ο Ηρακλής αφυπνίστηκε όμως στην επανάληψη και επέβαλε το δικό του ρυθμό, φθάνοντας στην ανατροπή.</p>
      <p>Στο 49’ ο Γεωργαλλής με εύστοχο χτύπημα πέναλτι έκανε το 1 – 1 και στο 61’ ο Αξιώτης με ένα εντυπωσιακό μακρινό σουτ πέτυχε ένα πολύ όμορφο γκολ για να κάνει το 1–2. Το 1 – 3 καθώς και το τελικό 1-4 διαμόρφωσε και πάλι ο Γεωργαλλής στις καθυστερήσεις μετά από αντεπίθεση. Αξίζει να σημειωθεί ότι οι γηπεδούχοι τελείωσαν τον αγώνα με δέκα παίκτες καθώς στο 84’ αντίκρισε την κόκκινη κάρτα ο Μιχάλης Φυλακούρης καθώς χτύπησε τον Μπαούρη.</p>
      <p><b>Εύκολα ο ΑΟ Πυλίου</b><br/>Η ομάδα του Δημήτρη Χρυσόπουλου δεν συνάντησε δυσκολίες στην έδρα της Καρδάμαινας και πέρασε εύκολα όπως εξελίχθηκαν τα πράγματα με 3–0 διατηρώντας την πρωτιά μαζί με τον Ηρακλή. Στο 25’ ο Μαργαρίτης έκανε το 0–1 και στο 59’ ο Χατζηβασίλης πέτυχε το 0–2. Το τελικό 0–3 διαμόρφωσε ο ίδιος παίκτης στο 80’.</p>
      <p><b>Στάθηκε όρθιος στον Αρχάγγελο</b><br/>Σπουδαίο βαθμό μέσα στον Αρχάγγελο κατάφερε να «τσιμπήσει» ο Διαγόρας Βατίου μετά το 1–1 με τον τοπικό Άρη. Σε γενικές γραμμές και ιδιαίτερα στο δεύτερο ημίχρονο, οι «κιτρινόμαυροι» είχαν την υπεροχή καθώς έλεγξαν απόλυτα το παιχνίδι, ωστόσο στο ποδόσφαιρο χρειάζεται και η τύχη που η ομάδα του Γιώργου Σάββενα δεν την είχε.</p>
      <p>Οι γηπεδούχοι ξεκίνησαν πιο δυνατά και άνοιξαν το σκορ με τον Μάλλιο στο 10 (1–0). Οι φιλιοξενούμενοι αντέδρασαν μέχρι και το φινάλε του ημιχρόνου και είχαν τις δικές τους καλές στιγμές χωρίς όμως να τα καταφέρουν. Η επανάληψη ανήκε εξ’ ολοκλήρου στον Άρη ο οποίος είχε πολύ σημαντικές στιγμές για να κάνει το 2 – 0 και να «καθαρίσει» τον αγώνα με αποτέλεσμα ο Διαγόρας Βατίου που παλεύει όλα τα παιχνίδια του να φθάσει στην ισοφάριση στο 79’ με κοντινό πλασέ του Μόσχου (1 – 1).</p>
      <p><b>«Καθάρισε» ο Φοίβος στη Λίνδο</b><br/>Το καλό του πρόσωπο και στη Λίνδο έδειξε ο Φοίβος Κρεμαστής ο οποίος επικράτησε με 3–0 του τοπικού Κλεόβουλου και ανέβηκε και άλλο και βαθμολογικά αλλά και ψυχολογικά. Οι Κρεμαστενοί διανύουν περίοδο φόρμας και αυτό φάνηκε και στο χθεσινό αγώνα. Στο 45’ ο Θεοδοσίου έκανε το 1 –0 και στο 91’ ο Κιοσέογλου διπλασίασε τα τέρματα της ομάδας του ( 0 – 2). Το τελικό 0 – 3 διαμόρφωσε το Δαφερέρας στο 93’.</p>
      <p><b>Δεν ευνοεί κανέναν</b><br/>«Λευκή ισοπαλία» που δεν ευνοεί κανέναν σημειώθηκε στο ουδέτερο γήπεδο της Κρεμαστής ανάμεσα στον Κλεάνθη και τον Ποσειδώνα Καρπάθου. Η ομάδα του Παραδεισίου πάντως έφθασε αισίως τους 10 βαθμούς δείχνοντας ότι είναι σε σαφώς καλύτερη κατάσταση σε σχέση με το ξεκίνημα του πρωταθλήματος.</p>
      <p><b>Εξελίξεις στον Διγενή</b><br/>Η αυλαία της αγωνιστικής είχε ανοίξει την Παρασκευή το βράδυ όπου ο Διγενής Κοσκινού ηττήθηκε στο γήπεδο Πυλίου από την ΑΕ Κω με 2–1. Οι Κοσκινιάτες προηγήθηκαν με τον Πατηνιώτη στο 40’ (0–1), ωστόσο δέχθηκαν την ισοφάριση με τον Μαυρίδη στο 61’ και διαμόρφωσαν το τελικό 1 – 2 με εύστοχο χτύπημα πέναλτι του Φονσέκα στο 72’.</p>
      <p>Για τη φάση αυτή διαμαρτύρεται έντονα ο Διγενής καθώς υποστηρίζει ότι δεν υπήρχε αντικανονικό μαρκάρισμα του Μαριά στον παίκτη της ΑΕ Κω.</p>
      <p>Η ήττα ίσως έφερνε εξελίξεις χθες το βράδυ στον Διγενή καθώς το δ.σ. συνεδρίαζε έκτακτα με σκοπό να πάρει αποφάσεις για το μέλλον.</p>
    </article>
  </body>
</html>