<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/kerivnik-ukraeroruhu-rozpoviv-yaki-zarplati-u-yogo-spivrobitnikiv-639171.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T12:51:40+00:00"/>
    <meta property="og:title" content="Керівник «Украероруху» розповів, які зарплати у його співробітників"/>
    <meta property="og:description" content="Середня зарплатня на підприємстві 25-30 тисяч гривень, диспетчери заробляють більше - Ярмак"/>
  </head>
  <body>
    <article>
      <h1>Керівник «Украероруху» розповів, які зарплати у його співробітників</h1>
      <address>
        <time datetime="2019-11-11T12:51:40+00:00">11 Nov 2019, 12:51</time>
      </address>
      <h4>Середня зарплатня на підприємстві 25-30 тисяч гривень, диспетчери заробляють більше - Ярмак</h4>
      <p>Співробітники Держпідприємства обслуговування повітряного простору України («Украерорух») у середньому отримують зарплату у розмірі 25-30 тисяч гривень.</p>
      <p>Про це в інтерв'ю <a href="https://cfts.org.ua/news/2019/11/11/srednyaya_zarplata_v_ukraerorukhe_dostigaet_30_tysyach_griven_56128">ЦТС</a> заявив в.о. директора «Украероруху» Андрій Ярмак.</p>
      <p>Відповідаючи на питання, чи відчувається на підприємстві проблема відтоку кадрів, Ярмак сказав:</p>
      <p>«У нас на підприємстві природний відтік, але чогось кардинального ми не спостерігаємо. У нас досить висока середня заробітна плата - близько 25-30 тис грн. Диспетчери заробляють більше. Наші фахівці затребувані і за кордоном, але для переходу необхідно пройти сертифікацію у місцевої авіаційної влади. Зі свого боку, ми намагаємося тримати зарплати конкурентними, щоб не було масового відтоку співробітників».</p>
      <p>Керівник «Украероруху» додав, що в плані технологій, операційної діяльності та безпеки підприємство повністю відповідає європейським стандартам.</p>
      <p>За його словами, штат держпідприємства нараховує майже 4400 чоловік.</p>
      <p>Нагадаємо, 15 жовтня Кабінет міністрів погодив призначення виконувачем обов'язків директора Державного підприємства обслуговування повітряного руху Андрія Ярмака.</p>
      <p>9 жовтня Кабінет міністрів звільнив тимчасово виконуючого обов’язки директора провайдера аеронавігаційного обслуговування «Украерорух» Олександра Доценка.</p>
      <p>«Украерорух» - стратегічне підприємство і національний провайдер аеронавігаційного обслуговування.</p>
      <p>Основний заробіток отримує в валюті за обслуговування авіарейсів в повітряному просторі України.</p>
      <related>
        <a href="https://glavcom.ua/news/zarplata-shahtaryam-i-metro-na-vinogradar-zelenskiy-pidpisav-zmini-do-byudzhetu-2019-638796.html"/>
        <a href="https://glavcom.ua/news/stalo-vidomo-yaku-zarplatu-bogdan-otrimav-u-zhovtni-638725.html"/>
        <a href="https://glavcom.ua/world/observe/stalo-vidomo-skilki-zaroblyayut-top-veduchi-malahov-ta-urgant-na-kremlivskih-kanalah-638164.html"/>
      </related>
    </article>
  </body>
</html>