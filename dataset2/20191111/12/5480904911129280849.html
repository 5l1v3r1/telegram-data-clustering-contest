<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svatomartinske-ochutnavaly-v-brne-na-nejvetsim-kostu-tisice-lidi/1819493?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T12:36:00+00:00"/>
    <meta property="og:title" content="Svatomartinské ochutnávaly v Brně na největším koštu tisíce lidí"/>
    <meta property="og:description" content="Brno - Několik tisíc lidí se dnes hodinu před polednem sešlo na brněnském náměstí Svobody, na největší koštu svatomartinského vína v Česku. Akci letos už popatnácté uspořádal Vinařský fond, který ochrannou známku vlastní a uděluje."/>
  </head>
  <body>
    <article>
      <h1>Svatomartinské ochutnávaly v Brně na největším koštu tisíce lidí</h1>
      <address><time datetime="2019-11-11T12:36:00+00:00">11 Nov 2019, 12:36</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Několik tisíc lidí se dnes hodinu před polednem sešlo na brněnském náměstí Svobody, na největší koštu svatomartinského vína v Česku. Akci letos už popatnácté uspořádal Vinařský fond, který ochrannou známku vlastní a uděluje.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573473073_P201911110480001.jpg"/>
        </figure>
        <figure>
          <img src="https://i3.cn.cz/6/1573473221_P201911110483001.jpg"/>
        </figure>
        <figure>
          <img src="https://i3.cn.cz/6/1573473479_P201911110488001.jpg"/>
        </figure>
        <figure>
          <img src="https://i3.cn.cz/6/1573473640_P201911110490301.jpg"/>
        </figure>
      </slideshow>
      <p>Jako každoročně přijel na náměstí svatý Martin na koni, letos grošovaném, kterého představoval herec Městského divadla Brno Martin Havelka. Přímo na hlavním pódiu se pak lahvi svatomartinského vína dostalo požehnání a představitel světce z lahve podělil diváky pod podiem.</p>
      <p>Ředitel Vinařského fondu Jaroslav Machovec připomněl, že právě po svatém Martinovi se podle vinařské tradice smělo mladým vínem přiťukávat. Vzhledem k tomu, že svatý Martin letos připadl na pondělí, povolil Vinařský fond letos poprvé prodej svatomartinského už před datem 11. listopadu.</p>
      <p>"Bylo to na přání vinařů, na které zase tlačili jejich odběratelé, že svatomartinské slavnosti uspořádají už o víkendu před Martinem a pokud tam nebudou svatomartinská vína, budou tam tedy vína jiná," řekl ČTK Machovec. Zároveň ale dodal, že šlo o výjimku, která se rozhodně nebude příští rok opakovat. Svatý Martin totiž vychází na středu, pro dřívější prodej vín tak nebude důvod.</p>
      <p>Teprve na svatomartinské na náměstí Svobody si počkala osmašedesátiletá Anežka Přibilová, která na martinský košt do Brna jezdí pravidelně z Vysočiny. "Když je svátek Martina v pondělí, nedá se nic dělat. To je jako kdyby Mikuláš chodil o dva dny dřív jen proto, že to je víkend, pak by přece takové tradice neměly smysl," konstatovala penzistka, která na košt přijela s kamarádkou.</p>
      <p>Na brněnském náměstí Svobody jako tradičně nabízelo více než 90 vinařství stovku vín, která letos získala označení Svatomartinské. Košt, který doplňují folklorní vystoupení a tematické občerstvení, trvá až do podvečera.</p>
      <p>Ochranná známka Svatomartinské byla registrována v roce 1995 a od roku 2005 je jejím vlastníkem Vinařský fond. Letos již popatnácté organizuje propagaci těchto vín pod jednotným logem.</p>
      <p>Svatomartinské posvícení bylo od 15. století součástí hospodářského roku. Hospodáři dávali čeledi výslužku, anebo s ní uzavírali nové smlouvy, stejně jako obec s pastýřem. Chasa měla volno a slavilo se posvícení. Svatomartinské období bylo vždy spjato s časem bohatého hodování a bujarého veselí. Na mnoha místech se konaly poutě.</p>
    </article>
  </body>
</html>