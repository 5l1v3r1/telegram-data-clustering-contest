<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/protesti-v-boliviji-evo-morales-yde-u-vidstavku-foto-novini-svitu-50052793.html"/>
    <meta property="og:site_name" content="НВ"/>
    <meta property="article:published_time" content="2019-11-11T12:06:00+00:00"/>
    <meta property="og:title" content="Тріумф вулиці. Президент Болівії втратив владу після сумнівної перемоги на виборах — фоторепортаж"/>
    <meta property="og:description" content="Вуличні протести в Болівії скинули владу президента Ево Моралеса, який керував країною майже 14 років. Моралес, а за ним і все болівійське керівництво, подали у відставку 10 листопада."/>
  </head>
  <body>
    <article>
      <h1>Тріумф вулиці. Президент Болівії втратив владу після сумнівної перемоги на виборах — фоторепортаж</h1>
      <h2>Вуличні протести в Болівії скинули владу президента Ево Моралеса, який керував країною майже 14 років. Моралес, а за ним і все болівійське керівництво, подали у відставку 10 листопада.</h2>
      <address><time datetime="2019-11-11T12:06:00+00:00">11 Nov 2019, 12:06</time> by <a rel="author">Інна Семенова</a></address>
      <p>Це сталося після того, як наприкінці третього тижня протестів, які охопили країну, до них приєдналися армія і поліція Болівії.</p>
      <p><b>Масове невдоволення спричинили результати загальних виборів,</b> які пройшли 20 жовтня. Моралес взагалі не мав би брати в них участь: у 2016-му році референдум заборонив йому висувати свою кандидатуру на четвертий президентський термін.</p>
      <p>Однак президент домігся перегляду цієї заборони в лояльному йому Конституційному суді, який виніс рішення на користь Моралеса.</p>
      <p>Для перемоги на виборах 20 листопада 2019 року в першому турі йому було необхідно щонайменше на 10% обійти свого конкурента, колишнього президента Болівії Карлоса Месу. Початковий підрахунок голосів свідчив, що Моралесу це не вдалося і суперники зустрінуться у другому турі. Але потім виборча комісія (Вищий виборчий суд Болівії) раптово припинила підрахунок голосів, після чого оприлюднила дані, які свідчили про перемогу Моралеса.</p>
      <p><b>Ситуація з підрахунком голосів та підозри у фальсифікації</b> результату виборів спровокували соціальний вибух. Десятки тисяч болівійців майже три тижні проводили масові демонстрації. Вони також трощили виборчі дільниці і палили бюлетені, <a href="https://nv.ua/ukr/world/countries/protesti-v-boliviji-zahopleni-derzhavni-zmi-novini-svitu-50052640.html">заблокували будівлі державних ЗМІ</a>, збудували барикади на вулицях найбільших міст країни.</p>
      <p><a href="https://nv.ua/ukr/world/countries/evo-morales-zayaviv-pro-sprobu-derzhperevorotu-v-boliviji-50052550.html">Моралес спочатку звинуватив опозицію у «спробі держперевороту»</a>, проте 10 листопада <a href="https://nv.ua/ukr/world/countries/prezident-boliviji-ogolosiv-pro-provedennya-novih-viboriv-50052677.html">заявив, що готовий провести нові загальні вибори</a>. Протестувальників це не заспокоїло. Більш того, до них почали долучатися поліцейські та військові Болівії. Керівництво армії країни закликало Моралеса піти у відставку — <a href="https://nv.ua/ukr/world/countries/prezident-boliviji-evo-morales-yde-u-vidstavku-novini-svitu-50052709.html">що він і зробив того ж дня, 10 листопада</a>. Моралес був першим президентом Болівії, який представляв корінні народи країни.</p>
      <p>
        <i>Ево Моралес оголошує про відставку:</i>
      </p>
      <figure>
        <iframe src="https://www.youtube.com/embed/GWfizgsiOX8" width="956" height="538" data-service="Youtube" scrolling="no"/>
      </figure>
      <p>«Темні сили зруйнували демократію», — заявив у своїй промові президент, додавши що прийняв рішення піти «заради блага країни». За ним свої посади залишили віце-президент Болівії, очільники обох палат парламенту країни, а також ряд міністрів, їхніх заступників та губернаторів.</p>
      <p><b>Зараз керівництво країною взяла на себе</b> другий заступник голови сенату Жанін Аньєс — але лише до проведення нових виборів. При цьому військові спростували повідомлення про видачу ордера на арешт Моралеса, повідомляє <a href="https://www.theguardian.com/world/2019/nov/10/bolivian-president-evo-morales-resigns-after-election-result-dispute">The Guаrdian</a>.</p>
      <p>Прихистити Моралеса вже погодилася Мексика, підтримали болівійського президента також лідери Аргентини та Куби. Водночас Бразилія та Організація американських держав визнали фальсифікацію і серйозні порушення під час підрахунку голосів, заявивши, що це «делегітимізувало» владу Моралеса.</p>
      <p>«Кінець тиранії. Як болівієць, я вдячний за цей історичний урок. Нехай живе Болівія! «- написав у Twitter Карлос Меса, головний опонент Моралеса на виборах.</p>
      <p>Тепер країна має фактично заново сформувати органи влади. Поки ж вулиці міста Ла-Пас, головного адміністративного центру Болівії, наповнили натовпи радісних людей.</p>
      <p>НВ зібрало найяскравіші фотознімки останніх днів драматичної кризи в Болівії.</p>
      <p>
        <b>1. Масова акція протесту 9 листопада, напередодні відставки Моралеса: протестувальники заповнили вулиці, прилеглі до президентського палацу в місті Ла-Пас.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/602/big/ddbcafdec9e874c57da1a1507c873dd7.jpeg?stamp=20191111134156&amp;q=85&amp;output=jpg&amp;bg=white"/>
        <figcaption>9 листопада / Фото: REUTERS / Kai Pfaffenbach</figcaption>
      </figure>
      <p>
        <b>2. Барикади на вулицях міста Ла-Пас менш ніж за добу до відставки президента Моралеса.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/601/big/f29e37761c369de0cf003eb63e40de82.png?stamp=20191111133933&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Carlos Garcia Rawlins</figcaption>
      </figure>
      <p>
        <b>3. Болівійські силовики розмахують національними прапорами в місті Ла-Пас, демонструючи свою солідарність з протестувальниками.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/583/big/1e5cc7c16008833f4719733a01d3053d.png?stamp=20191111130904&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Marco Bello</figcaption>
      </figure>
      <p>
        <b>4. Карлос Меса, експрезидент Болівії та головний суперник Ево Моралеса на виборах 2019 року, радіє новині про його відставку на вулицях міста Ла-Пас.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/582/big/6a8ac4667783d70b3a3bec5b37bbad30.png?stamp=20191111130705&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Manuel Claure</figcaption>
      </figure>
      <p>
        <b>5. Радість на вулицях болівійських міст (на фото Ла-Пас, де знаходиться більшість урядових установ Болівії).</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/595/big/4aae84471ecd812b6e8663fb3efc9c80.png?stamp=20191111133014&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Luisa Gonzalez</figcaption>
      </figure>
      <p>
        <b>6. Поліцейські охороняють і супроводжують Луїса Фернандо Камачо (із прапором в центрі фото), одного з лідерів болівійської опозиції та натхненника протестних акцій в найбільшому місті країни Санта-Крус.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/590/big/7876c4d41e9d294344d39ed402a7598c.png?stamp=20191111132112&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Carlos Garcia Rawlins</figcaption>
      </figure>
      <p>
        <b>7. Учасники протестів, які закликали президента піти, реагують на відставку Ево Моралеса з посади.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/585/big/54a2be99b8a4a1e72956dba5a7f9166a.png?stamp=20191111131045&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Luisa Gonzalez</figcaption>
      </figure>
      <p>
        <b>8. «Ево у відставку» — свідчить напис на плакаті цих учасниць вуличних протестів у місті Ла-Пас.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/588/big/505c68d0cbf113a0be4f6a9eedd9a74d.png?stamp=20191111131645&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Carlos Garcia Rawlins</figcaption>
      </figure>
      <p>
        <b>9. Лідери опозиції вітають своїх прихильників у місті Ла-Пас.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/598/big/c6dc3c8d7105b74ab9dcda28db4a502b.png?stamp=20191111133427&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Carlos Garcia Rawlins</figcaption>
      </figure>
      <p>
        <b>10. Перемога вулиці: демонстранти радіють звістці про відставку Моралеса.</b>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/607/big/b142aa6e2c7750c95444adde4001c2c8.png?stamp=20191111134815&amp;q=85&amp;output=jpg&amp;bg=white"/>
        <figcaption>10 листопада / Фото: REUTERS / Luisa Gonzalez</figcaption>
      </figure>
    </article>
  </body>
</html>