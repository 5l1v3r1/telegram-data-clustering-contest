<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33025/fukushima-nucleare-conversione-energia-pulita"/>
    <meta property="og:site_name" content="DDay.it"/>
    <meta property="article:published_time" content="2019-11-11T12:00:00+00:00"/>
    <meta property="og:title" content="Fukushima dimentica il nucleare: diventerà un impianto verde da 600 MW con fotovolatico ed eolico"/>
    <meta property="og:description" content="Undici centrali solari e dieci centrali eoliche daranno una seconda possibilità alla prefettura di Fukushima, sconvolta dal disastro nucleare del 2011. I 600 MW di energia elettrica finiranno a Tokyo."/>
  </head>
  <body>
    <article>
      <h1>Fukushima dimentica il nucleare: diventerà un impianto verde da 600 MW con fotovolatico ed eolico</h1>
      <h2>Undici centrali solari e dieci centrali eoliche daranno una seconda possibilità alla prefettura di Fukushima, sconvolta dal disastro nucleare del 2011. I 600 MW di energia elettrica finiranno a Tokyo.</h2>
      <address><time datetime="2019-11-11T12:00:00+00:00">11 Nov 2019, 12:00</time> by <a rel="author">Sergio Donato</a></address>
      <p>La prefettura giapponese di Fukushima ha un piano per risorgere dal terremoto e dallo tsunami del 2011, che causarono il più grave incidente nucleare al mondo dopo quello di Cernobyl. <b>L’area di Fukushima si trasformerà in un grande impianto di energia rinnovabile.</b></p>
      <p>Nonostante la preoccupazione mondiale circa la recente decisione di sversare le acque cariche di trizio della centrale nell’oceano, l’anima di Fukushima sembra destinata a cambiare completamente: da quella nucleare, che suo malgrado ha avvelenato la prefettura, a quella “green”, votata alla produzione di energia con impatti ridotti sull’ambiente circostante.</p>
      <figure>
        <img src="https://cdn.dday.it/system/uploads/picture/image/58590/content_small_d41586-019-02822-y_17189044.jpg"/>
        <figcaption>La centrale nucleare di Fukushima Dai-Ichi dopo il terremoto e il successivo tsunami del marzo 2011.</figcaption>
      </figure>
      <p> </p>
      <h3>Fukushima: un'anima verde per dimenticare</h3>
      <p><b>È in corso infatti un piano di sviluppo di 11 centrali solari e 10 centrali eoliche nella prefettura</b>, che sorgeranno su terreni agricoli non più coltivabili e zone montuose da cui continuano i deflussi di popolazione e che ormai hanno perso gran parte del loro valore commerciale.</p>
      <p><b>Il costo complessivo dovrebbe aggirarsi intorno ai 300 miliardi di yen, pari a circa 2,5 miliardi di euro</b>, fino all'anno fiscale che si concluderà nel marzo 2024. L’investimento sarà sostenuto dalla Development Bank of Japan, di proprietà del governo, e la Mizuho Bank, rappresentata da un gruppo di finanziatori privati.</p>
      <p>Il piano prevede anche la costruzione di <b>una rete di 80 km quadrati all'interno di Fukushima per collegare l'energia prodotta con la rete di trasmissione di Tokyo Electric Power Co.</b> Solo questa parte del progetto dovrebbe avere un costo di 29 miliardi di yen, cioè 240 milioni di euro.</p>
      <p><b>La produzione di energia elettrica dell’intero piano energetico è stimata in circa 600 Megawatt, equivalente a due terzi di una centrale nucleare come quella di Dai-Ichi</b> che generò la perdita radioattiva. Tutta l'elettricità prodotta sarà inviata nell'area metropolitana di Tokyo.</p>
    </article>
  </body>
</html>