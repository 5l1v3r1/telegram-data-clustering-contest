<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/znani-so-nominiranci-za-evropske-filmske-nagrade"/>
    <meta property="og:site_name" content="Primorske novice"/>
    <meta property="article:published_time" content="2019-11-11T12:36:30+00:00"/>
    <meta property="og:title" content="Znani so nominiranci za evropske filmske nagrade"/>
    <meta property="og:description" content="Evropska filmska akademija (EFA) je naznanila nominirance za 32. evropske filmske nagrade. Za najboljši film so nominirani Obtožujem! Romana Polanskega, Nesrečniki Ladja Lyja, Bolečina in slava Pedra Almodovarja, Razbijalka sistema Nore Fingscheidt, Najljubša Yorgosa Lanthimosa in Izdajalec Marca Bellocchia. Nekatere je mogoče ujeti na 30. Liffu."/>
  </head>
  <body>
    <article>
      <h1>Znani so nominiranci za evropske filmske nagrade</h1>
      <address><time datetime="2019-11-11T12:36:30+00:00">11 Nov 2019, 12:36</time> by <a rel="author">STA</a></address>
      <p>
        <b>Evropska filmska akademija (EFA) je naznanila nominirance za 32. evropske filmske nagrade. Za najboljši film so nominirani Obtožujem! Romana Polanskega, Nesrečniki Ladja Lyja, Bolečina in slava Pedra Almodovarja, Razbijalka sistema Nore Fingscheidt, Najljubša Yorgosa Lanthimosa in Izdajalec Marca Bellocchia. Nekatere je mogoče ujeti na 30. Liffu.</b>
      </p>
      <figure>
        <img src="https://static.primorske.si/foto/highres/gnweb/719194_258-pola.jpg"/>
        <figcaption>Film Romana Polanskega Obtožujem! je prejel veliko nagrado žirije letošnjega 76. mednarodnega filmskega festivala v Benetkah.  Foto: Arhiv PN</figcaption>
      </figure>
      <p><b>SEVILLA</b> &gt; Film <b>Romana Polanskega</b> Obtožujem! je prejel veliko nagrado žirije letošnjega 76. mednarodnega filmskega festivala v Benetkah. Navezuje se na afero Dreyfus, ki je leta 1894 za več kot desetletje razdelila Francijo. Nominacija je bila sporočena dan preden je bil režiser ponovno soočen obtožbe posilstva, ki pa jo odločno zavrača.</p>
      <p>Med nominiranci za najboljši evropski film so tudi Izdajalec <b>Marca Bellocchia</b>, zgodba o mafijskemu šefu Tommasu Buscettiju, ki je v največjem protimafijskem sodnem procesu vseh časov pomagal do pomembne zmage v boju proti organiziranem kriminalu, film Razbijalka sistema <b>Nore Fingscheid</b> o nezmožnosti prilagoditve devetletne deklice z vedenjsko motnjo ter kritičen portret sodobne Francije Nesrečniki <b>Ladja Lyja</b>. Vsi filmi so na sporedu jubilejnega 30. Ljubljanskega mednarodnega filmskega festivala (Liff).</p>
      <p>V tekmi za nagrado pa sta še slovenskim gledalcem znana filma Bolečina in slava, ki po zapisu na strani Kinodvora predstavlja "duhovito, čutno in ganljivo avtobiografsko odo filmski ustvarjalnosti" <b>Pedra Almodovarja</b>, ter Najljubša <b>Yorgosa Lanthimosa</b>, "sočno opolzka, duhovito posodobljena verzija angleške kostumske drame".</p>
      <p>Razen Lyja so vsi režiserji in režiserka filmov nominirani tudi za nagrado za režijo, za evropsko nagrado pa se potegujejo še scenaristi in scenaristke filmov Bolečina in slava (Almodovar), Obtožujem! (Polanski in <b>Robert Harris</b>), Izdajalec (Bellocchio, <b>Ludovica Rampoldi, Valia Santella</b> in <b>Francesco Piccolo</b>) in Nesrečniki (Ly, <b>Giordano Gederlini </b>in <b>Alexis Manenti</b>) ter režiserka in scenaristka filma z angleškim naslovom Portret mladenke v ognju <b>Celine Sciamma</b>, ki je sicer s scenarijem slavila že v Cannesu.</p>
      <p>Za najboljšega igralca je za glavno vlogo v Almodovarjevem Bolečina in slava nominiran <b>Antonio Banderas</b>, za vlogo v Obtožujem! Polanskega <b>Jean Dujardin</b>, za vlogo v Izdajalcu Bellocchia pa <b>Pierfrancesco Favino</b>. Med nominiranci so še gruzijski igralec<b> Levan Gelbakhiani </b>za vlogo v filmu z angleškim naslovom And Then We Danced v režiji <b>Levana Akina</b>, nemški igralec <b>Alexander Scheer</b> za vlogo v filmu Gundermann režiserja <b>Andreasa Dresna</b> ter Islandec <b>Ingvar E. Sigurosson</b> za vlogo v filmu Beli, beli dan režiserja <b>Hlynurja Palmasona</b>.</p>
      <p>Med igralkami se za evropsko nagrado potegujejo <b>Olivia Colman</b>, ki je bila za vlogo v Lanthimosovem filmu Najljubša že nagrajena z oskarjem za najboljšo žensko glavno vlogo, ter igralki <b>Noemie Merlant</b> in <b>Adele Haenel</b>, ki igrata protagonistki filma Portret mladenke v ognju. Danska igralka <b>Trine Dyrholm </b>se za nagrado poteguje z vlogo v filmu Kraljica srca režiserke <b>May el-Toukhy</b>, ruska igralka <b>Viktorija Mirošničenko</b> za vlogo v filmu Prekla <b>Kantemirja Balagova</b>, 11-letna igralka <b>Helena Zengel</b> pa si je nominacijo prislužila z vlogo deklice z vedenjsko motnjo v filmu Razbijalka sistema.</p>
      <p>V kategoriji za najboljši evropski dokumentarec so nominirani britansko-ameriški film For Sama, katerega režijo podpisujeta <b>Waad al-Kateab</b> in <b>Edward Watts</b>, severnomakedonski film Medena dežela v režiji<b> Ljubomirja Stefanova</b> in <b>Tamare Kotevske</b>, latvijsko-švicarsko-češka koprodukcija Putinove priče v režiji <b>Vitalyja Manskyja</b>, francosko-italijanski film Selfie v režiji <b>Agostina Ferrenteja</b> ter italijansko-ameriška koprodukcija z angleškim naslovom The Disappearance of My Mother v režiji <b>Beniamina Barreseja</b>.</p>
      <p>O nagrajencih bo odločalo več kot 3600 članov Evropske filmske akademije, dobitnike nagrad pa bodo razglasili na podelitvi nagrad, ki bo 7. decembra v Berlinu.</p>
    </article>
  </body>
</html>