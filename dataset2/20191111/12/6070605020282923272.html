<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/policia-dispara-manifestant-Hong-Kong_0_2342165870.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T12:12:36+00:00"/>
    <meta property="og:title" content="La policia dispara a boca de canó contra un manifestant a Hong Kong"/>
    <meta property="og:description" content="El noi es troba en estat crític i les imatges han encès la protesta al carrer en un dia feiner"/>
  </head>
  <body>
    <article>
      <h1>La policia dispara a boca de canó contra un manifestant a Hong Kong</h1>
      <h2>El noi es troba en estat crític i les imatges han encès la protesta al carrer en un dia feiner</h2>
      <address>
        <time datetime="2019-11-11T12:12:36+00:00">11 Nov 2019, 12:12</time>
      </address>
      <p>Un agent de la policia ha disparat a boca de canó contra un estudiant de 21 anys a Hong Kong, aquest dilluns, durant una manifestació en resposta a <a href="https://www.ara.cat/internacional/Primera-victima-protestes-Hong-Kong_0_2340366038.html">la mort la setmana passada d'un altre manifestant</a>. Segons les autoritats mèdiques, es troba en estat crític.</p>
      <p>En un vídeo de la premsa local es pot veure com l'agent intentava reduir un altre manifestant i dispara un tret a l'abdomen del noi quan aquest s'hi acostava. La policia ha justificat l'acció de l'agent dient que evitava que el noi agafés un suposat revòlver, però no hi ha cap prova que realment anés armat. Després s'ha dit que l'agent ha estat suspès i que s'obriria una investigació. </p>
      <p>"Això ha sigut quasi com Tiananmen però a càmera lenta", ha dit la política pro-democràcia hongkonguesa Claudia Mo en un tuit.</p>
      <figure>
        <iframe data-src="https://twitter.com/ClaudiaMCMo/status/1193742525162373120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>En un altre vídeo es pot veure com els agents emmanillen i s'enduen el noi, que està estès inconscient sobre un bassal de sang. Els fets s'han produït quan els manifestants han dut a terme accions per entorpir l'hora punta de dilluns a Sai Won Ho, al nord-est de Hong Kong. </p>
      <figure>
        <iframe data-src="https://twitter.com/ray_slowbeat/status/1193720129856520192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El tiroteig ha disparat les protestes per tot Hong Kong. S'han tallat carreteres i s'han encès fogueres en múltiples localitats, i molts manifestants han tirat objectes als policies, que hi han respost amb gasos lacrimògens i pebre, i els han intimidat amb armes de foc. Els grups pro-democràcia de Hong Kong havien convocat una vaga general aquest dilluns, i l'escalada de tensió ha obligat a tancar unes quantes escoles i dues universitats.</p>
      <p>La policia investiga un vídeo en què es veu un home cridant "no sou xinesos!" a uns manifestants, que hi responen ruixant-lo amb líquid i calant-li foc. Un home de 57 anys, que podria ser el de les imatges, ha estat hospitalitzat aquest dilluns amb cremades greus a Hong Kong. </p>
      <figure>
        <iframe data-src="https://twitter.com/LoveCN_JP/status/1193777437181505536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Les protestes a Hong Kong van començar al juny arran de la possibilitat que el govern de Hong Kong <a href="https://www.ara.cat/internacional/manifestants-Hon-Kong-Parlament-extradicions_0_2256374468.html"> canviés la llei d'extradició de presos entre l'antiga colònia britànica i Pequín</a>, en un gest que n'amenaçava l'autonomia. Malgrat que <a href="https://www.ara.cat/internacional/Hong-Kong-retirara-projecte-extradicio_0_2301369936.html">el govern va retirar el projecte de llei al setembre</a>, les protestes s'han mantingut per reclamar més drets i més vigilància sobre la policia. La violència ha anat augmentant aquestes últimes setmanes.</p>
    </article>
  </body>
</html>