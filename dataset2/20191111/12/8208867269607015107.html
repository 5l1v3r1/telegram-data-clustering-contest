<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/11/news/decreto_fiscale_emendamento_di_italia_viva_per_rimettere_lo_scudo_penale_sull_ex_ilva-240842064/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T12:31:00+00:00"/>
    <meta property="og:title" content="Dl fiscale, emendamento di Italia Viva per rimettere lo scudo penale sull'ex Ilva"/>
    <meta property="og:description" content="Gualtieri: &quot;Nazionalizzazione è illusione&quot; ma un &quot;ruolo di Cdp non è escluso&quot;. Confindustria: &quot;Dimostrata incapacità del Paese&quot;. ArcelorMittal ferma lo scarico di materie prime. Tra le modifiche del Pd non c'è l'Ilva ma la proroga al 6 marzo delle sanzioni sui seggiolini salva-vita"/>
  </head>
  <body>
    <article>
      <h1>Dl fiscale, emendamento di Italia Viva per rimettere lo scudo penale sull'ex Ilva</h1>
      <h2>Gualtieri: "Nazionalizzazione è illusione" ma un "ruolo di Cdp non è escluso". Confindustria: "Dimostrata incapacità del Paese". ArcelorMittal ferma lo scarico di materie prime. Tra le modifiche del Pd non c'è l'Ilva ma la proroga al 6 marzo delle sanzioni sui seggiolini salva-vita</h2>
      <address>
        <time datetime="2019-11-11T12:31:00+00:00">11 Nov 2019, 12:31</time>
      </address>
      <p><b>MILANO </b>- L'ex Ilva si prende la scena nell'ambito del percorso parlamentare del <a href="https://www.repubblica.it/economia/2019/10/27/news/decreto_fiscale_gazzetta_ufficiale-239653295/">decreto fiscale</a>, entrando negli emendamenti presentati dai renziani di Italia Viva. Del futuro dell'acciaieria tarantina parla anche il ministro dell'Economia, Roberto Gualtieri, che non esclude un ruolo per Cdp. ArcelorMittal muove intanto le sue pedine: in arrivo il deposito in Tribunale del recesso dal contratto per l'acciaieria, mentre - denunciano i sindacati - si è già fermato lo scarico delle materie prime per alimentare le attività.<br/> </p>
      <h3>Le modifiche al decreto Fiscale</h3>
      <p>In commissione Finanze della Camera, infatti, Iv ha presentato un doppio emendamento nell'ambito della conversione del decreto: la proposta ha l'effetto di ripristinare lo <a href="https://www.repubblica.it/economia/2019/11/04/news/scudo_penale_ilva-240220114/">scudo penale</a> per ArcelorMittal, quello che metteva al riparo i manager dai processi per quel che concerne l'attività di esecuzione del piano ambientale dell'acciaieria tarantina. Una protezione, abrogata dopo vari tira e molla, venuta meno la quale la multinazionale ha fatto il suo clamoroso dietrofront da Taranto, chiedendo di recedere dal contratto con il quale si era aggiudicata l'acciaieria. Una mossa alla quale si preparano a opporsi con un ricorso d'urgenza e cautelare, atteso al Tribunale di Milano a giorni, i legali dei commissari straordinari.<br/><br/>Per la precisione, gli emendamenti sul caso-Ilva di Iv sono due: uno valido per il caso di specie dello stabilimento di Taranto, uno in via generale per le imprese impegnate nell'ambito del processo produttivo in un'opera di bonifica ambientale.<br/><br/>Nel pacchetto di modifiche renziane ci sono poi misure correttive che riguardano l'articolo 4 (Che impone una non necessaria ulteriore burocrazia alle imprese), il 39 (Sui reati tributari), l'accelerazione dei fabbisogni standard per i comuni, il sostegno al settore agricolo, le semplificazioni fiscali, il blocco delle aliquote locali. In tutto, le proposte di Iv sono in tutto 58: la grande maggioranza di esse si concentra proprio sul fronte dei reati tributari.<br/><br/>Ancora di più sono gli emendamenti targati Partito democratico: i Dem ne hanno presentati 200 ma si è impegnato a scremare a circa 140 le proposte di modifica su cui concentrare l'esame. In questo caso non è stato presentato alcun emendamento per reintrodurre lo scudo penale per ArcelorMittal nella realizzazione del piano per l'ex Ilva. Il Pd si era però detto pronto, nel recente passato, ad attivarsi per la via parlamentare sul tema, possibilmente con una norma valida per tutti i casi e non <i>ad hoc</i> su Taranto.<br/><br/>Presentato dai Dem un emendamento che evita le sanzioni per chi viola l'obbligo dei dispositivi per i seggiolini per prevenire l'abbandono di bambini "dal 7 novembre 2019, data di entrata in vigore del decreto ministeriale, fino al 6 marzo 2020".<br/> </p>
      <h3>Gualtieri tiene Cdp nella cassetta degli attrezzi</h3>
      <p>Sul caso è tornato anche il ministro dell'Economia, Roberto Gualtieri, secondo il quale "il Governo deve mettere tutti gli strumenti necessari, tutti gli strumenti di cui dispone per una prospettiva di sviluppo che sia di mercato". All'incontro 'Metamorfosi' di Huffpost organizzato in collaborazione con il gruppo Gedi a Milano, Gualtieri ha rimarcato che il Governo può "concorrere a soluzione di rilancio dell'ex Ilva secondo il piano industriale" originario, anche se magari "adottato alle circostanze". Per la fabbrica "c'è futuro". Invece l'idea di nazionalizzazione? "Una soluzione magica" che rappresenta solo una "illusione", per Gualtieri. Che comunque non chiude a un intervento con il braccio pubblico per eccellenza: un possibile ruolo di Cassa depositi e prestiti nell'ex Ilva è "uno strumento che non va escluso dalla cassetta degli attrezzi di cui disponiamo". Cdp era parte della cordata con Jindal e Arvedi che era stata sconfitta da ArcelorMittal.<br/><br/>L'Italia, è il suo ragionamento, "deve rimanere un grande paese manifatturiero" e per riuscirci "ha bisogno di un'industria di base e, quindi, anche della siderurgica". Come governo, ha aggiunto, "pensiamo che avere un grande produttore moderno e ambientalmente sostenibile di acciaio a ciclo integrale sia nell'interesse strategico dell'Italia e dell'Europa" e "siamo impegnati per questo". Se da un lato ArcelorMittal deve "rispettare gli impegni industriali e ambientali che ha preso e firmato", dall'altro lo Stato "deve essere in grado di dare tutte le necessarie garanzie giuridiche e amministrative" a "sostegno della capacità di affrontare questo momento congiunturale difficile, ma senza mettere in discussione gli obiettivi industriali".<br/> </p>
      <h3>Confindustria attacca, ArcelorMittal ferma lo scarico di materie prime</h3>
      <p>"Gli ultimi sviluppi su Ilva dimostrano, ancora una volta, l'incapacità del Paese di dare alle imprese regole certe e chiare a supporto degli investimenti, nonché di valutare gli effetti di determinate decisioni sull'economia reale". Così Marcella Panucci, direttore generale di Confindustria in <a href="https://www.repubblica.it/economia/2019/11/11/news/manovra_audizioni_abi_banche_sindacati-240834433/">audizione sulla legge di Bilancio</a> davanti del commissioni Bilancio riunite al Senato. "È utile in proposito ricordare che il concetto di sostenibilità ha una componente ambientale, ma anche sociale e il rischio, in questa vicenda, è che rimanga irrisolta la prima compromettendo anche la seconda", sottolinea.<br/><br/>Montano intanto i timori industriali: i sindacati denunciano che da alcuni giorni è sospeso lo scarico sulla banchina del molo polisettoriale del porto di Taranto delle materie prime destinate allo stabilimento ArcelorMittal di Taranto. La decisione dell'azienda sarebbe legata al proposito di fermare una delle due linee di agglomerazione. Nei giorni scorsi l'amministratore delegato, Lucia Morselli, aveva annunciato la progressiva e ordinata fermata degli impianti in seguito alla recessione del contratto. Domani dovrebbe arrivare il deposito in Tribunale a Milano dell'atto con cui si ufficializza il recesso, già notificato ai commissari straordinari martedì scorso alle 4 di mattina. Il procedimento, una volta presentato l'atto dovrà essere iscritto a ruolo dalla cancelleria centrale che poi trasmetterà la causa al presidente del tribunale il quale la assegnerà alla Sezione specializzata imprese.</p>
    </article>
  </body>
</html>