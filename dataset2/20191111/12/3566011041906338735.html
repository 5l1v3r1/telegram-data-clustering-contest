<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546415.html/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD---%DA%AF%D8%A7%D9%86%D9%87--%DA%A9%D8%B1%D8%A7%D9%85%D8%AA-%DB%8C%DA%A9--%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A7%D8%B9%D8%AA%DB%8C%D8%A7%D8%AF----%D9%85%D8%AD%D9%84%D9%87-%D8%AD%D8%A7%D8%B4%DB%8C%D9%87-%D8%AE%D8%B1%D9%85-%D8%A2%D8%A8%D8%A7%D8%AF-%D8%B2%DB%8C%D8%B1-%DA%86%D8%AA%D8%B1-%D8%AD%D9%85%D8%A7%DB%8C%D8%AA-%D8%AF%D8%A7%D9%86%D8%B4%DA%AF%D8%A7%D9%87%DB%8C%D8%A7%D9%86-%D9%82%D8%B1%D8%A7%D8%B1-%DA%AF%D8%B1%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T12:11:00+00:00"/>
    <meta property="og:title" content="اجرای طرح ۶ گانه «کرامت یک» برای مقابله با اعتیاد/ ۷ محله حاشیه خرم‌آباد زیر چتر حمایت دانشگاهیان قرار گرفت"/>
    <meta property="og:description" content="اجرای طرح 6 گانه «کرامت یک» از جمله طرح‌هایی است که برای مقابله با اعتیاد در محلات حاشیه شهر خرم آباد در حال اجراست و دانشگاهیان نیز با اجرای طرح‌هایی در 7 محله حاشیه شهر خرم‌آباد پای کار آمده‌اند."/>
  </head>
  <body>
    <article>
      <h1>اجرای طرح ۶ گانه «کرامت یک» برای مقابله با اعتیاد/ ۷ محله حاشیه خرم‌آباد زیر چتر حمایت دانشگاهیان قرار گرفت</h1>
      <h2>طرحی برای مقابله با آسیب‌‌های اجتماعی؛</h2>
      <address>
        <time datetime="2019-11-11T12:11:00+00:00">11 Nov 2019, 12:11</time>
      </address>
      <p>اجرای طرح 6 گانه «کرامت یک» از جمله طرح‌هایی است که برای مقابله با اعتیاد در محلات حاشیه شهر خرم آباد در حال اجراست و دانشگاهیان نیز با اجرای طرح‌هایی در 7 محله حاشیه شهر خرم‌آباد پای کار آمده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://safiraflak.ir/?p=1462"><u> سفیرافلاک</u></a>، نشست تخصصی مقابله با آسیب‌‌های اجتماعی در مناطق حاشیه شهر با حضور معاون هماهنگ کننده سپاه حضرت ابوالفضل(ع) لرستان، مسئول سازمان بسیج اساتید استان، جمعی از اساتید، دانشگاهیان و فرماندهان پایگاه‌های مقاومت بسیج شهرستان در دفتر فرماندهی سپاه شهرستان خرم‌آباد برگزار شد.</p>
      <p>سرهنگ ماشاالله بازگیر فرمانده سپاه خرم‌آباد در این جلسه با اشاره به عدم وجود امکانات آموزشی، تفریحی، ورزشی، بهداشتی در سکونتگاه‌های غیررسمی از جمله مناطق حاشیه شهر که سبب بروز آسیب‌های فراوانی همچون فقر، بیکاری، اعتیاد و طلاق شده است اظهارداشت: یکی از مشکلات اصلی و ریشه‌ای این محلات وجود اعتیاد و به تبع آن افراد معتاد است که با اجرای طرحی با عنوان «کرامت یک» 6 گام شناسایی،بسترسازی، بیان آسیب‌ها، اقدام قاطع، درمان وصیانت از  معتادان بهبود یافته گام‌های مثبتی در راستای مبارزه با مواد مخدر برداشته شده است. </p>
      <p>وی با اشاره به انجام مدیریت واحد ارائه خدمات در مناطق حاشیه شهر با هدف اثربخشی بیش‌تر و استفاده از ظرفیت عظیم بسیج اساتید برای کاهش آسیب‌های اجتماعی افزود:  این که کار خدمات‌رسانی جهادی به مردم این مناطق در زمینه‌های گوناگون است از مدت‌ها پیش توسط بسیجیان پایگاه‌های مقاومت محلات و مؤسسات خیریه انجام شده و همچنان ادامه دارد.</p>
      <p>فرمانده سپاه خرم‌آباد عنوان کرد: امروز می‌خواهیم از ظرفیت عظیم بسیج اساتید،کارشناسان و دکترین عرصه‌های گوناگون برای حضور میدانی در این محلات استفاده کنیم و به نوعی این خدمات در قالب یک مدیریت واحد بهینه سازی شود تا شاهد اثربخشی بیش‌تری باشیم.</p>
      <p>وی مقابله با اعتیاد،کاهش طلاق و ساماندهی مناطق حاشیه نشین را سه محور کاهش آسیب‌های اجتماعی برشمرد و بیان کرد: کار شناسایی و بررسی آسیب‌ها،فرصت‌ها و تهدیدات حاکم بر مناطق اسدآبادی، فلک الدین، پاچنار، پشته حسین آباد، منطقه گل سفید،کرگانه و کوی علی‌آباد به صورت کامل و شناسنامه‌ای انجام شده است.</p>
      <p>
        <b>تهیه بانک اطلاعاتی ۲ هزار معتاد در سطح شهر</b>
      </p>
      <p>سرهنگ بازگیر در رابطه با اولین گام از طرح کرامت یک برای مقابله با اعتیاد تصریح کرد: در راستای شناسایی معتادان و تهیه بانک‌های اطلاعاتی از خانواده معتادان تاکنون ۲ هزار معتاد در سطح شهر به صورت کامل شناسایی شده است.</p>
      <p>وی با بیان اینکه در مرحله دوم با عنوان بسترسازی از افراد تأثیرگذار و معتمدان محل به عنوان یک ظرفیت و برای ارتباط با مسئولان استفاده شده است گفت: در این گام کارهای عمرانی، سازندگی و فرهنگی از جمله بازگشایی معابر،رفع مشکلات آب و برق، روشنایی، برقراری امنیت، محرومیت‌زدایی و تلاش برای احیای فرهنگ در میان مردم محل، راه‌اندازی گروه‌های جهادی، ساماندهی محله، رنگ آمیزی دیوارها منقش به نام، تصاویر و جملات شهدا، ایجاد فضای سبز و کتابخانه، برپایی جشنواره‌های فرهنگی ورزشی توسط بسیجیان و در راستای اعتلای سازندگی انجام شده است.</p>
      <p>
        <b>توزیع ۵ هزار بروشور با محوریت آموزش و پیشگیری از اعتیاد</b>
      </p>
      <p>فرمانده سپاه خرم‌آباد در رابطه با گام بیان آسیب‌های مواد مخدر و اعتیاد تصریح کرد: با پخش برنامه‌های آموزشی در رابطه با موضوع اعتیاد، تهیه و توزیع ۵ هزار بروشور با محوریت آموزش و پیشگیری از اعتیاد در بین مدارس وخانواده‌ها، برپایی نمایشگاه عکس با موضوع اعتیاد، استفاده از روانشناس‌ها در برنامه‌های صداو سیما و برگزاری کلاس‌های آموزشی پیشگیری از اعتیاد،آسیب‌های مواد مخدر بیان شده است.</p>
      <p>وی در رابطه با  اقدام قاطع با همکاری دادستان شهرستان برای مقابله با مواد فروشان و خانه‌های فساد در محلات سطح شهر گفت: بعد از رصد، شناسایی و صحبت و ارشاد مالکان و خرده فروشان، در صورت ادامه کار دستور تخریب این منازل داده می‌شود و تاکنون هشت خانه  در این زمینه تخریب شده است.</p>
      <p>ضرورت حضور فعالانه سازمان‌های بهزیستی و پزشکی برای درمان معتادان</p>
      <p>سرهنگ بازگیربااشاره به هزینه‌های بالای درمان افراد معتاد و بیان این که حداقل هزینه درمان ماهانه برای یک معتاد ۶۶۰ هزار تومان است تأکید کرد: طی جلسات متعدد در شورای هماهنگی مبارزه با مواد مخدر در صدد هستیم تا هزینه‌های درمانی برای افراد معتاد از جمله ۲۰۰ معتاد معرفی شده به کمپ‌ها کاهش پیدا کند و در این زمینه نیازمند حضور فعال و جهادی سازمان‌های بهزیستی،جامعه پزشکی و… هستیم. </p>
      <p>فرمانده سپاه خرم‌آباد با بیان این که معتاد بهبود یافته نیازمند اشتغال است اظهارداشت: صیانت از بهبودی یافتگان با ایجاد کارگاه‌های فنی و حرفه‌ای، استفاده از گروه na و به کارگیری روانشناسان، با همکاری خیرین و ایجاد شغل و اعطای  تسهیلات ضروری است.</p>
      <p>
        <b>بسیج اساتید عهده‌دار تکمیل بخشی از پازل ساماندهی مناطق حاشیه شهر </b>
      </p>
      <p>رشیدی معاون هماهنگ کننده سپاه حضرت ابوالفضل(ع) لرستان نیز در این جلسه با اشاره به فعالیت‌های شبانه روزی پایگاه‌های مقاومت بسیج در راستای مقابله با آسیب‌های اجتماعی گفت: بستر خدمات دهی به مردم از طریق پایگاه‌های مقاومت بسیج و نواحی مقاومت آغاز شده و فراهم است و آنجایی که کار دلی باشد قطعا خداوند برکت می‌دهد و حل مشکلات و پیش رفت‌ها سریعتر و آسان‌تر خواهد بود.</p>
      <p>وی عنوان کرد: ورود کل بدنه بسیج و همه اقشار برای خدمت رسانی به مردم ضرورت دارد و امروز تکمیل بخشی از پازل رفع مشکلات مردم حاشیه شهر در دستان اساتید مجرب ما هست.</p>
      <p><b>شناسایی ۲۰۰ خانوار زیر خط فقر در منطقه فلک الدین</b><br/>عزیزی معتمد محله فلک الدین خرم‌آباد با اشاره به ۹ هزار جمعیت در این منطقه بیان کرد:آنچه در این محله بیداد می‌کند فقر فرهنگی است که به تبع آن شاهد دیگر آسیب‌ها و مشکلات هستیم.</p>
      <p>وی با ابراز ناراحتی از عدم فراهم بودن زیرساخت‌های فرهنگی، ورزشی، آموزشی، اقتصادی در این محله تاکید کرد: متاسفانه کسب درآمد اکثر مردم این محل از طریق مشاغل کاذب است که می‌تواند زمینه آسیب‌های فراوان را فراهم کند، همانطوری که اکثر کودکان کار شهرستان خرم‌آباد ساکن همین منطقه هستند.</p>
      <p>معتمد محله فلک الدین خرم‌آباد با اشاره به خدمات پایگاه‌های مقاومت بسیج برای مردم محل بیان کرد: اشتغالزایی برای خانواده‌های بدسرپرست و بی سرپرست، سازماندهی نوجوانان محله درمجموعه‌های فرهنگی، ارائه خدمات رایگان پزشکی، مشاوره‌ها و هم چنین خدمات عمرانی و سازندگی، توزیع بسته‌های مواد غذایی به صورت ۲ ماه در میان ۲۰۰ خانوار زیر خط فقر در محله، تهیه لوازم التحریر و لباس فرم مدارس برای دانش‌آموزان، راه‌اندازی کارگاه‌های مشاغل خانگی برای بانوان در این محله بخشی از اقدامات انجام شده توسط خیرین است.</p>
      <p><b>۷ محله حاشیه شهر خرم‌آباد زیر چتر حمایت دانشگاهیان </b><br/>نظری مسئول سازمان بسیج اساتید دانشگاه‌های لرستان نیز با اشاره به این که دانایی مسئولیت‌آور است اظهار داشت: هر دانشگاهی که مدعی علم و دانایی است در برابر مرتفع کردن مشکلات مردم حاشیه شهر مسئول است.</p>
      <p>وی افزود:کارهای عظیم و شکوهمندی توسط بسیجیان پایگاه‌ها برای رفع مشکلات مردم در این محلات محروم و آسیب پذیر انجام شده است اما همچنان چالش‌ها وجود دارد.</p>
      <p>مسئول سازمان بسیج اساتید دانشگاه‌های لرستان با بیان این که مسجد محل حل مشکلات، مأمن و پناهگاه مردم است عنوان کرد: در صدد هستیم برنامه‌های بسیج اساتید در سطح مساجد برگزار شود و در اولین گام محله فلک الدین انتخاب شده است.</p>
      <p>وی خاطرنشان کرد:در طرح سازمان بسیج اساتید استان کارگروه‌های روانشناسی، مشاوره و خانواده، اقتصاد، تربیت بدنی،حقوقدانان، پزشک عمومی، تعلیم و تربیت اسلامی، عمران و شهرسازی وفرهنگی اجتماعیمتشکل از اساتید مجرب دانشگاه‌ها به صورت مستمر، هفتگی و شیفت بندی شده در محله حضور خواهند داشت. </p>
      <p>نظری گفت:آیین افتتاحیه حضور میدانی این کارگروه‌ها برای خدمات رسانی به مردم حاشیه شهر در مسجد حضرت ابوالفضل (ع) محله فلک الدین برگزار می‌شود.  </p>
      <p>از سال ۹۵ گروه‌های جهادی بسیج سازندگی سپاه خرم‌آباد به صورت خود جوش و جهادی برنامه‌های محرومیت زدایی و مقابله با آسیب‌های اجتماعی در هفت محله حاشیه شهر را آغاز کرده و تاکنون خدمات فراوانی ارائه شده است اما آن چه ضرورت دارد حضور منسجم، دلسوزانه و همیشگی مسئولان و دستگاه های دولتی برای جامعه عمل پوشاندن به وعده و وعیدهای خود به مردم محروم این محلات است چراکه فراهم نمودن زیرساخت‌های فرهنگی، اجتماعی،اقتصادی، ورزشی، آموزشی در ۷ محله حاشیه شهر با جمعیت چندین هزار نفری نیازمند هزینه‌های کلان و ورود دستگاه‌های دولتی است.</p>
      <p>انتقال مردم برخی خانه‌های نامناسب این محلات به مسکن مهر،بنای محیطهای فرهنگی،آموزشی و تفریحی  تنها گوشه‌ای از وعده‌های مسئولان به مردم این محلات بوده و ساکنین این مناطق همچنان در انتظارعملیاتی شدن این وعدهها هستند.</p>
      <p>انتهای پیام/</p>
    </article>
  </body>
</html>