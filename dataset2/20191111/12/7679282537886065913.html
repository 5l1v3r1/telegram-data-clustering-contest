<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-becomes-the-first-team-whose-bowlers-have-picked-up-a-hat-trick-in-each-fromat-in-a-calendar-year-2843545.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T12:16:40+00:00"/>
    <meta property="og:title" content="तीनों फॉरमैट में हैट्रिक की हैट्रिक करने वाली पहली टीम बना भारत"/>
    <meta property="og:description" content="भारत और बांग्लादेश के बीच तीन मैचों की टी20 इंटरनेशनल सीरीज भारत ने 2-1 से अपने नाम की। सीरीज का आखिरी टी20 इंटरनेशनल मैच रविवार को नागपुर में खेला गया। इस मैच में भारत की ओर से तेज गेंदबाज दीपक चाहर..."/>
  </head>
  <body>
    <article>
      <h1>तीनों फॉरमैट में हैट्रिक की हैट्रिक करने वाली पहली टीम बना भारत</h1>
      <address><time datetime="2019-11-11T12:16:40+00:00">11 Nov 2019, 12:16</time> by <a rel="author">लाइव हिन्दुस्तान टीम,नई दिल्ली</a></address>
      <p>भारत और बांग्लादेश के बीच तीन मैचों की टी20 इंटरनेशनल सीरीज भारत ने 2-1 से अपने नाम की। सीरीज का आखिरी टी20 इंटरनेशनल मैच रविवार को नागपुर में खेला गया। इस मैच में भारत की ओर से तेज गेंदबाज दीपक चाहर ने हैट्रिक ली। इस हैट्रिक के बाद टीम इंडिया के नाम एक नया वर्ल्ड रिकॉर्ड दर्ज हो गया है। भारतीय क्रिकेट टीम दुनिया की इकलौती ऐसी टीम बन गई है, जिसके गेंदबाजों ने एक ही कैलेंडर ईयर में तीनों फॉरमैट में हैट्रिक ली हो।</p>
      <p>भारत के लिए इस साल मोहम्मद शमी ने वनडे इंटरनेशनल में, जसप्रीत बुमराह ने टेस्ट क्रिकेट में और अब दीपक चाहर ने टी20 इंटरनेशनल में हैट्रिक इसी साल ली है। शमी ने इस साल हुए आईसीसी वर्ल्ड कप में अफगानिस्तान के खिलाफ हैट्रिक ली थी, जबकि बुमराह ने वेस्टइंडीज दौरे पर किंग्सटन टेस्ट में हैट्रिक अपने नाम की थी और चाहर ने रविवार को बांग्लादेश के खिलाफ हैट्रिक ली।</p>
      <h3>
        <a href="https://www.livehindustan.com/cricket/story-icc-ranking-t20-international-ranking-deepak-chahar-rohit-sharma-2843365.html">वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग</a>
      </h3>
      <h3>
        <a href="https://www.livehindustan.com/cricket/story-washington-sundar-turns-up-for-tamil-nadu-9-hours-after-india-vs-bangladesh-series-2843242.html">9 घंटे के अंदर वॉशिंगटन ने भारत और तमिलनाडु के लिए खेला टी20 मैच</a>
      </h3>
      <p>इससे पहले दुनिया की कोई भी ऐसी टीम नहीं है, जिसके गेंदबाजों ने एक ही साल में तीनों फॉरमैट में हैट्रिक ली हो। टी20 इंटरनेशनल में तो ये भारत की ओर से पहली हैट्रिक भी है। इससे पहले कोई भी भारतीय गेंदबाज टी20 इंटरनेशनल में हैट्रिक नहीं ले सका था। दीपक चाहर ने 18वें ओवर की आखिरी गेंद पर शफीउल को केएल राहुल के हाथों कैच कराया था। इसके बाद वो मैच का आखिरी ओवर फेंकने के लिए आए। आखिरी ओवर में बांग्लादेश को 31 रनों की जरूरत थी, जबकि उसके दो विकेट बचे थे।</p>
      <p>चाहर ने आखिरी ओवर की पहली गेंद पर मुस्तफिजुर रहमान को श्रेयस अय्यर के हाथों कैच कराया और फिर अगली ही गेंद पर यॉर्कर से अमीनुल इस्लाम को आउट कर दीपक ने अपनी हैट्रिक पूरी की। मजेदार बात ये है कि अमीनुल इस्लाम का विकेट लेने के कुछ देर बात दीपक को पता चला कि उन्होंने हैट्रिक ली है।</p>
    </article>
  </body>
</html>