<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/sotir-cacarov-se-sreshtna-s-predstaviteli-na-druzhestvo-tradicija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T12:14:00+00:00"/>
    <meta property="og:title" content="Цацаров и Гешев се срещнаха с представители на Дружество &quot;Традиция&quot;"/>
    <meta property="og:description" content="Повод бе координирана акция, при която бяха иззети старинни оръжия от членове на организацията"/>
  </head>
  <body>
    <article>
      <h1>Цацаров и Гешев се срещнаха с представители на Дружество "Традиция"</h1>
      <h2>Повод бе координирана акция, при която бяха иззети старинни оръжия от членове на организацията</h2>
      <address><time datetime="2019-11-11T12:14:00+00:00">11 Nov 2019, 12:14</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/11/orajie_1573467705-1.mp4"/>
      </figure>
      <p>Главният прокурор Сотир Цацаров и заместникът му Иван Гешев приеха представители на Национално Дружество „Традиция”.</p>
      <p>Повод беше акция на ГДБОП, подпомагана от служба Контрол на общоопасни средства, при която бяха иззети старинни оръжия на няколко места в страната.</p>
      <p>В следствие на координираните действия бяха конфискувани 56 оръжия и 900 единици боеприпаси на седем места в цялата страна. Акция "Пандора" е общоевропейска, под шапката на Европол и е насочена към трафик на културно-историческо наследство. </p>
      <p>Министърът на вътрешните работи Младен Маринов обясни, че операцията не е била насочена към Дружество „Традиция”, а към проверката на конкретни сигнали. Той заяви, че са насрочени експертизи, а резултатите от тях най-вероятно ще станат ясни в края на седмицата.</p>
      <p>„Част от проверените лица са от управителния съвет на „Традиция”. При голяма част от сигналите не са констатирани нарушения”, допълни той.</p>
      <p>В същото време обвинител №1 на България обяви, че подкрепя родолюбивите инициативи на сдружението. Именно „Традиция” десетилетия наред организира възстановки на важни исторически събития от нашата история.</p>
      <p>По думите на главния прокурор българската държава трябва да демонстрира пълна подкрепа на подобни патриотични инициативи.</p>
      <p>Сотир Цацаров обясни, че са набелязани мерки иззетите оръжия да бъдат незабавно подложени на експертни действия. Той беше категоричен, че ако се окаже, че оръжията не са в нарушения със закона, те трябва да бъдат върнати на дружеството и членовете, от които са иззети.</p>
      <p>От дружеството са категорични, че ако има нарушения, то всеки трябва да поеме своята отговорност.</p>
      <p>„Държавата не трябва да извършва действия, с които да дава знаци, каквито не трябва да дава, спрямо хора, защитаващи националния интерес. Ние сме от една и съща страна”, изтъкна Цацаров.</p>
    </article>
  </body>
</html>