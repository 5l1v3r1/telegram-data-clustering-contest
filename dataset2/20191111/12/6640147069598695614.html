<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/tim-prima-rete-live-5g-edge-cloud-deuropa-con-droni-connessi/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T12:45:00+00:00"/>
    <meta property="og:title" content="TIM: prima rete live 5G Edge Cloud d’Europa con droni connessi"/>
    <meta property="og:description" content="TIM stamani ha presentato la prima la prima rete live 5G Edge Cloud d'Europa con droni connessi. Al via la sperimentazione di nuovi servizi."/>
  </head>
  <body>
    <article>
      <h1>TIM: prima rete live 5G Edge Cloud d’Europa con droni connessi</h1>
      <address><time datetime="2019-11-11T12:45:00+00:00">11 Nov 2019, 12:45</time> by <a rel="author">Dario D'Elia</a></address>
      <p><b>TIM</b> stamani ha presentato a Torino, in collaborazione con il Comune, la <b>prima rete live 5G Edge Cloud d’Europa con droni connessi</b>. La sindaca Chiara Appendino, l’AD di TIM Luigi Gubitosi e la Chief Technology and Innovation Officer di TIM, Elisabetta Romano, hanno svelato la <b>sperimentazione di un nuovo servizio di monitoraggio ambientale</b> dedicato al corso dei fiumi che mette in gioco Big Data raccolti da piattaforme IoT e analisi basata su sistemi di Intelligenza Artificiale.</p>
      <figure>
        <img src="https://www.tomshw.it/images/images/2019/11/conferenza-tim-cloud-5g-62185.768x432.jpg"/>
      </figure>
      <p>La chiave di volta è rappresentata dalla 5G Edge Cloud, che “garantisce larghissima banda e bassa latenza e permette di <b>aggregare ed elaborare una quantità altissima di dati</b>, assicurando servizi digitali con livelli di qualità estremamente elevati, sicuri e che rispettano la privacy del cliente, nonché maggiore agilità e flessibilità di configurazione dei servizi e delle applicazioni secondo le tipiche logiche del Cloud”.</p>
      <p>Si tratta di una soluzione business pensata per gli sviluppatori, imprese e PA, con evidenti implicazioni positive sulla cittadinanza. Oggi, tra gli scenari abilitabili dalla nuova rete 5G Edge Cloud di TIM, sono stati dimostrati alcuni servizi attraverso l’utilizzo di droni connessi.</p>
      <figure>
        <img src="https://www.tomshw.it/images/images/2019/11/conferenza-tim-cloud-5g-62184.768x432.jpg"/>
      </figure>
      <p>Nello specifico la bassissima latenza della rete, cui sono connessi sia il drone sia il sistema di comando, permette di sfruttare un canale radio sicuro e di proteggere la guida del drone da possibili interferenze, <b>per un volo in sicurezza anche in contesti affollati</b>. Inoltre la nuova rete 5G “permette di raccogliere e poi di elaborare un altissimo numero di dati nella parte della rete più prossima ai terminali (cioè vicino al cliente): significa che potremo guardare video live in 4K su più terminali 5G contemporaneamente”.</p>
      <p>Nei prossimi mesi partirà la sperimentazione del <b>monitoraggio ambientale ed infrastrutturale</b>. Inizialmente si procederà con “la supervisione dei fiumi cittadini, per poter intervenire preventivamente ed evitare o almeno ridurre il rischio di future esondazioni”. Poi l’attività sarà estesa al “monitoraggio infrastrutturale di monumenti artistici del patrimonio cittadino, per pianificare eventuali opere di restauro conservativo”. E infine verrà incluso anche “il monitoraggio dei parchi cittadini, in modo da garantire una sempre maggiore sicurezza ai cittadini che frequentano le aree verdi”.</p>
      <p>Non deve stupire il fatto che questo tipo di sviluppo sia stato avviato a Torino, poiché è qui che storicamente risiede il <b>centro di ricerca e sviluppo di Telecom Italia</b>, nei cui laboratori è stata sperimentata la prima connessione 5G in Italia su rete live utilizzando il primo prototipo di smartphone e le prime demo live dei servizi 5G rivolte al grande pubblico.</p>
      <p>“Torino, inoltre, è, insieme a Roma, Napoli e Firenze, tra le prime tre città in Italia dove TIM ha già acceso il 5G e reso disponibili i primi servizi commerciali per famiglie e aziende”, ricorda l’operatore. “Dal 2017, TIM e la Città di Torino hanno intrapreso un percorso virtuoso di innovazione tecnologica – confermato con la sigla di un nuovo protocollo d’intesa di durata triennale lo scorso 1 agosto – che ha permesso alla città di affermarsi quale polo di riferimento europeo per le tecnologie digitali, vero e proprio laboratorio a cielo aperto per le soluzioni 5G”.</p>
    </article>
  </body>
</html>