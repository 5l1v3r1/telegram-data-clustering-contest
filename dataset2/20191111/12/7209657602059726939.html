<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cronaca/diabete-giornata-mondiale-1.4880400"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-11T12:54:43+00:00"/>
    <meta property="og:title" content="Diabete giornata mondiale, gli eventi in Emilia Romagna"/>
    <meta property="og:description" content="A Bologna laboratori per imparare a cucinare sano e screening in piazza: gli appuntamenti per conoscere e prevenire questa malattia dal 14 al 16 novembre"/>
  </head>
  <body>
    <article>
      <h1>Diabete giornata mondiale, gli eventi in Emilia Romagna</h1>
      <h2>A Bologna laboratori per imparare a cucinare sano e screening in piazza: gli appuntamenti per conoscere e prevenire questa malattia dal 14 al 16 novembre</h2>
      <address><time datetime="2019-11-11T12:54:43+00:00">11 Nov 2019, 12:54</time> by <a rel="author">il Resto del Carlino</a></address>
      <p>Bologna, 11 novembre 2019 - Torna la <b>Giornata mondiale contro il <a href="https://www.quotidiano.net/cronaca/giornata-mondiale-diabete-2019-1.4869342">diabete</a></b> anche in <b>Emilia Romagna</b>: dal 14 al 16 novembre tanti gli appuntamenti per conoscere meglio che cosa è il <b>diabete</b>, come <b>prevenirlo</b> e come sono importanti <b>diagnosi precoce</b> e <b>cure</b> adeguate.</p>
      <p>Il diabete è ormai quasi una <b>pandemia</b>: nel mondo ci sono 425 milioni di malati e quasi quattro milioni in Italia, anche se uno su tre non sa di averlo. A fare luce su questa malattia torna il <b>14 novembre</b> la Giornata Mondiale, istituita nel 1991 dall'<b>International Diabetes Federation</b> e dall’<b>Organizzazione Mondiale della Sanità</b>. La Giornata, che corrisponde alla data di nascita di <b>Frederick Banting</b> (il co-scopritore dell'<b>insulina</b> con <b>Charles Best</b> nel 1922), è organizzata da <b>Diabete Italia</b>, che raccoglie la voce di associazioni di volontariato e società scientifiche e che quest'anno ha ottenuto la Medaglia della Presidenza della Repubblica.</p>
      <p><b>LEGGI ANCHE</b> <a href="https://www.ilrestodelcarlino.it/cronaca/diabete-sintomi-1.4878761">Come riconoscere il diabete</a> - <a href="https://www.ilrestodelcarlino.it/ravenna/cronaca/diabete-1.4877753">Boom di casi tra i bambini</a></p>
      <p>A <b>Bologna</b> ci saranno tre giornate dedicate al diabete a <a href="https://www.ilrestodelcarlino.it/bologna/fico-eataly-world"><b>Fico</b> <b>Eataly World</b></a>, dal 14 al 16 novembre. In particolare il 15 novembre i bambini delle scuole medie saranno coinvolti in laboratori su alimentazione e corretti stili di vita e il 16 novembre dalle 10 ci saranno laboratori di cucina per i pazienti delle associazioni e contemporaneamente <b>screening</b> ed esami della <b>glicemia</b>. Il 14 novembre a Palazzo D’Accursio, dalle 10 alle 13, ci sarà un seminario sul diabete in sala Farnese. In Piazza Maggiore, il 16 novembre dalle 9 alle 18, sarà possibile fare <b>screening del diabete</b> e della <b>parodontite</b>.</p>
      <p>A<b> Parma</b> il 16 novembre dalle 9 alle 14 in piazza Garibaldi sono previsti stand sulla valutazione del rischio in collaborazione con l’azienda ospedaliera dell’Università di Parma.</p>
      <p>A <b>Modena</b>, fino al 14 novembre, verrà illuminata di luce di colore blu la fontana del Graziosi in Largo Garibaldi, in collaborazione anche con Hera Servizi Energia.</p>
      <p>“I numeri – spiega <b>Concetta Suraci</b>, presidente di Diabete Italia – non sono incoraggianti: nel mondo una persona su 11 convive con il diabete ed è previsto che per il 2030 ci saranno 522 milioni di persone con diabete. Oltre un milione di bambini e adolescenti nel mondo hanno un diabete di tipo 1, ovvero quello autoimmune. Nel 2017 ci sono stati, a livello globale, quattro milioni di morti”.</p>
      <p>Il tema della GMD 2019 è la famiglia: il diabete è una <b>malattia</b> che può essere anche molto invalidante e tutti i familiari devono essere coinvolti nella prevenzione e nella sua gestione. Il <b>diabete di tipo 2</b>, una patologia cronica che colpisce indipendentemente dal sesso e dall’età, è maggiormente presente in età adulta e la cui incidenza aumenta con l’età anagrafica, è prevenibile in oltre l’80% dei casi, a differenza del tipo 1, con l’adozione di uno stile di vita sano. Buone abitudini alimentari e un’attività fisica adeguata, dove il ruolo della famiglia è fondamentale per metterle in atto, sono assolutamente necessarie. E i familiari giocano sempre un ruolo di primo piano anche con i diabetici di tipo 1, dalla gestione delle terapie al riconoscimento dei segnali di allarme e delle complicanze.</p>
      <p>Dal punto di vista economico “si stima – rileva Suraci - che 20 miliardi siano i costi diretti e indiretti della malattia: la voce più alta è naturalmente quella dell’ospedalizzazione (circa 7 miliardi) ma pesano anche le assenze dal lavoro (5 miliardi) e i prepensionamenti (7 miliardi)”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/cronaca/diabete-sintomi-1.4878761"/>
        <a href="https://www.ilrestodelcarlino.it/ravenna/cronaca/diabete-1.4877753"/>
        <a href="https://www.quotidiano.net/cronaca/giornata-mondiale-diabete-2019-1.4869342"/>
      </related>
    </article>
  </body>
</html>