<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/diependaele-verdedigt-besparingen-cultuursector-besparen-overal/"/>
    <meta property="og:site_name" content="SCEPTR"/>
    <meta property="article:published_time" content="2019-11-11T12:02:18+00:00"/>
    <meta property="og:title" content="Diependaele verdedigt besparingen cultuursector: “Besparen overal”"/>
    <meta property="og:description" content="Vlaams minister-president Jan Jambon (N-VA) zal een grondige besparing bij de cultuursector doorvoeren. Voornamelijk de linkerzijde heeft hier evenwel stevige problemen mee. “John Hesp the man that put the double S in Brasschaat”, stelt bijvoorbeeld komiek Nigel Williams op Twitter. Vlaams minister van Financiën Matthias Diependaele (N-VA) verdedigde vanmorgen in Radio 1-programma ‘De Ochtend’ de besparingen. “Wij hebben […]"/>
  </head>
  <body>
    <article>
      <h1>Diependaele verdedigt besparingen cultuursector: “Besparen overal”</h1>
      <address><time datetime="2019-11-11T12:02:18+00:00">11 Nov 2019, 12:02</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Vlaams minister-president <a href="https://sceptr.net/tag/Jan-Jambon">Jan Jambon</a> (<a href="https://sceptr.net/tag/N-VA">N-VA</a>) zal een grondige besparing bij de cultuursector doorvoeren. Voornamelijk de linkerzijde heeft hier evenwel stevige problemen mee. <i>“</i><i>John Hesp the man that put the double S in Brasschaat”</i>, <a href="https://twitter.com/nigelstwits/status/1193469439175528448">stelt bijvoorbeeld komiek Nigel Williams op Twitter</a>. </b>
        <b>Vlaams minister van Financiën</b>
        <b> <a href="http://scepttr.net/tag/Matthias-Diependaele">Matthias Diependaele</a></b>
        <b> (N-VA) verdedigde <a href="https://www.nieuwsblad.be/cnt/dmf20191111_04709836">vanmorgen in Radio 1-programma ‘De Ochtend’ de besparingen</a>. <i>“Wij hebben er als Vlaamse regering voor gekozen om geen schulden door te schuiven naar de volgende generatie. We kunnen vandaag onze kop niet in het zand steken”</i>, citeert <a href="https://www.nieuwsblad.be/cnt/dmf20191111_04709836">Het Nieuwsblad</a> de N-VA-minister.</b>
      </p>
      <p>Slecht nieuws voor de Vlaamse cultuursector: de beleidsnota van <a href="https://sceptr.net/tag/Jan-Jambon">Jambon</a> voorziet in forse besparingen. Zo zal er op de werkingssubsidies (structurele steun over vier jaar) zes procent worden bespaard. Voor erkende instellingen zoals Ancienne Belgique en het Kunsthuis (Opera Vlaanderen en Ballet Vlaanderen) beperkt de regering de besparingen tot drie procent. In totaal zal er, volgens <a href="https://www.demorgen.be/tv-cultuur/slecht-nieuws-voor-cultuursector-jambon-bespaart-fors-op-subsidies~bb9f7474/">De Morgen</a>, op de werkingssubsidies voor 12 miljoen euro worden bespaard.</p>
      <figure>
        <iframe data-src="https://twitter.com/nigelstwits/status/1193469439175528448?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bij de projectsubsidies (eenmalige steun voor kunstenaars) is de daling meer uitgesproken. Zo dalen deze van 8,47 miljoen euro in 2019 naar 3,39 miljoen in 2020.<i> “Het projectenbeleid (…) mag er niet toe leiden dat de illusie wordt gecreëerd dat dit automatisch leidt tot een structurele subsidie”</i>, citeert <a href="https://www.vrt.be/vrtnws/nl/2019/11/09/besparingen-in-de-cultuursector-projectsubsidies-met-60-procent/">VRT NWS</a> Jambon. Tevens moet, volgens de minister-president, de selectie gebeuren<i> “in functie van het potentieel om een internationaal niveau te bereiken”</i>.</p>
      <h3>Diependaele: “Kunnen niet meer uitgeven dan dat er binnenkomt”</h3>
      <p>De besparingen gaan in vanaf januari, iets wat onvermijdbaar is volgens Vlaams minister van Financiën <a href="http://scepttr.net/tag/Matthias-Diependaele">Diependaele.</a> <i>“Wij zijn ook gevat door de veranderde economische omstandigheden. Wij hebben er als Vlaamse Regering voor gekozen om geen schulden door te schuiven naar de volgende generatie. We kunnen vandaag onze kop niet in het zand steken”</i>, klinkt het bij de N-VA-minister.</p>
      <figure>
        <iframe data-src="https://twitter.com/MDiependaele/status/1193839872735399936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Het gevolg? De regering is, in alle beleidsdomeinen, gaan kijken waar men geld kon gaan halen. <i>“Om nu te horen van de cultuursector dat we dat bij hen niet zouden mogen doen, vind ik een choquerend standpunt”</i>, klinkt het bij <a href="http://scepttr.net/tag/Matthias-Diependaele">Diependaele</a>. Zelf is de minister <i>“ervan overtuigd dat de Vlaming begrijpt dat we niet meer geld kunnen uitgeven dan dat er binnenkomt.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/groen-gemeenteraadslid-gaat-over-de-rooie-fietelstoet-is-achterlijk/"/>
        <a href="https://sceptr.net/2019/11/aantal-premies-vrijwillige-terugkeer-in-twee-jaar-gehalveerd/"/>
        <a href="https://sceptr.net/2019/11/janssens-vb-het-verhaal-van-belgie-is-voorbij/"/>
      </related>
    </article>
  </body>
</html>