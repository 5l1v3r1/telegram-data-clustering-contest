<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596779/lemesos-kai-defteri-apati-se-varos-ilikiomenou-pos-dra-i-nea-speira"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T12:27:00+00:00"/>
    <meta property="og:title" content="Λεμεσός: Και δεύτερη απάτη σε βάρος ηλικιωμένου – Πώς δρα η νέα σπείρα"/>
    <meta property="og:description" content="Και δεύτερη απάτη σε βάρος ηλικιωμένου στη Λεμεσό. Πρόκειται για το δεύτερο περιστατικό μέσα σε 48ώρες.   Σε παρέμβασή του στην εκπομπή «Μεσημέρι..."/>
  </head>
  <body>
    <article>
      <h1>Λεμεσός: Και δεύτερη απάτη σε βάρος ηλικιωμένου – Πώς δρα η νέα σπείρα</h1>
      <address><time datetime="2019-11-11T12:27:00+00:00">11 Nov 2019, 12:27</time> by <a rel="author">SigmaLive</a></address>
      <p>Και δεύτερη απάτη σε βάρος ηλικιωμένου στη Λεμεσό. Πρόκειται για το δεύτερο περιστατικό μέσα σε 48ώρες.</p>
      <p>Σε παρέμβασή του στην εκπομπή «Μεσημέρι και Κάτι» του ΣΙΓΜΑ, ο υπεύθυνος του ΤΑΕ Λεμεσού, Ιωάννης Σωτηριάδης, σημείωσε ότι άγνωστοι απέσπασαν από ηλικιωμένο το ποσό των τριών χιλιάδων ευρώ.</p>
      <p>Συγκεκριμένα, πρόκειται για αλλοδαπούς, οι οποίοι παρουσιάστηκαν ως επιδιορθωτές ταράτσας. Παρόμοιο περιστατικό με αλλοδαπούς, οι οποίοι απέσπασαν <a href="https://www.sigmalive.com/news/local/596735/lemesos-ksegelasan-ilikiomeno-kai-tou-apespasan-ennia-xiliades-euro">εννιά χιλιάδες ευρώ και πάλι από ηλικιωμένο στη Λεμεσό</a> με την ίδια πρόφαση, δηλαδή της μόνωσης ταράτσας της οικίας του θύματος, σημειώθηκε και την Κυριακή (10/11).</p>
      <p>Ο κ. Σωτηριάδης, έκανε λόγο για σπείρα αλλοδαπών, η οποία αποτελείται από τρεις άντρες συνοδευόμενους από μια γυναίκα και ένα παιδάκι. Η εν λόγω σπείρα, προσεγγίζει ηλικιωμένα πρόσωπα με την πρόφαση της επιδιόρθωσης της ταράτσας σπιτιών.</p>
      <p>Πριν κτυπήσουν την πόρτα των υποψήφιων θυμάτων τους, παρακολουθούν τις συγκεκριμένες οικίες για να διαπιστώσουν εάν εκεί διαμένουν πρόσωπα νεαρής ηλικίας.</p>
      <p>Όταν όμως αντιληφθούν ότι τα ηλικιωμένα πρόσωπα διαμένουν μόνα στην οικία τους, τότε «κτυπούν» τάζοντας μόνωση της ταράτσας.</p>
      <p>Στη συνέχεια, προσποιούνται ότι προβαίνουν σε εργασίες στην οροφή των σπιτιών χρησιμοποιώντας κάποια υλικά πολύ χαμηλής αξίας που δεν κοστίζουν ούτε 100 ευρώ και αποσπούν στη συνέχεια χιλιάδες.</p>
      <p>Κάποιες φορές, σύμφωνα με τον κ. Σωτηριάδη, χρησιμοποιούν τη γυναίκα με το παιδάκι για να «θολώσουν» τα νερά.</p>
      <p>Ο υπεύθυνος του ΤΑΕ Λεμεσού, απηύθυνε έκκληση προς το κοινό όπως είναι πολύ προσεκτικό αφού έχουμε να κάνουμε πλέον με ένα οργανωμένο κύκλωμα κι αν παρατηρήσουν κάτι ύποπτο να επικοινωνήσουν με την Αστυνομία.</p>
      <figure>
        <iframe src="https://www.youtube.com/embed/mYr-cPbl48M" width="560" height="315" data-service="Youtube" scrolling="no"/>
      </figure>
    </article>
  </body>
</html>