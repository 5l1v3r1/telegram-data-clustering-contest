<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/pogljad/polityka/vidstavka-herusa-pro-hovoryat-shvydki-pryznachennya-ta-zvilnennya-zelenskoho"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T12:35:38+00:00"/>
    <meta property="og:title" content="Відставка Геруса: про що говорять швидкі призначення та звільнення Зеленського"/>
    <meta property="og:description" content="Президент Володимир Зеленський звільнив Андрія Геруса з посади представника президента в Кабінеті міністрів."/>
  </head>
  <body>
    <article>
      <h1>Відставка Геруса: про що говорять швидкі призначення та звільнення Зеленського</h1>
      <address><time datetime="2019-11-11T12:35:38+00:00">11 Nov 2019, 12:35</time> by <a rel="author">Віктор Небоженко</a></address>
      <p>
        <b>Звільнення<a href="https://www.slovoidilo.ua/persony/herus-andrii-mykhailovych"> Андрія Геруса</a> з посади представника президента в Кабінеті міністрів навряд чи пов'язано з його професійними якостями та роботою на посаді. Таку точку зору в коментарі «Слово і Діло» висловив директор соціологічної служби «Український барометр», політолог Віктор Небоженко.</b>
      </p>
      <p>«<i>Герус зарекомендував себе як фахівець у сфері енергетики, але який він чиновник, ми не знаємо. Але навряд чи його звільнили через некомпетентність</i>», – прокоментував Небоженко.</p>
      <p>Експерт припустив, що <a href="https://www.slovoidilo.ua/2019/11/11/novyna/polityka/zelenskyj-zvilnyv-herusa">звільнення Геруса</a> може бути пов'язано з політикою між різними олігархічними групами, адміністративними помилками. Можливо, бійка з лідером Радикальної партії Олегом Ляшко докинула «дров у багаття», зазначив політолог.</p>
      <p>Небоженко звернув увагу, що в цілому ситуація зі звільненням Андрія Геруса показала стиль президента в кадровій політиці.</p>
      <related>
        <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky"/>
      </related>
      <p>«<i>Зеленський легко призначає людей, легко прощається з ними, але не пояснює чому. Відставка Данилюка, Бухарєва, Геруса – тому підтвердження. Можливо, такі швидкі звільнення пов'язані з гострими політичними конфліктами всередині оточення президента</i>», – припустив Небоженко.</p>
      <p>На його погляд, те, що президент не пояснює причини відставок, демонструє дуже антидемократичний стиль у кадровій політиці.</p>
      <p>«<i>Президент щиро посміхається, демократично, але серйозно нічого не говорить. Геть недемократичними є швидкі звільнення без будь-яких пояснень</i>», – зауважив політичний експерт.</p>
      <p>«<i>Це має такий вигляд: захотів обійняв, захотів відштовхнув, хочу призначу, хочу звільню, а людям нічого пояснювати не треба. Я – президент. Так, президент, але який отримав вотум довіри населення, а не купив цю посаду</i>», – резюмував Віктор Небоженко.</p>
      <p>Як відомо, 22 травня президент <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> призначив Геруса своїм представником у Кабінеті міністрів. Андрій Герус обіймав свою посаду пів року.</p>
      <p>Раніше президент звільнив колишнього першого заступника глави СБУ Владислава Бухарєва з військової служби з правом носіння військової форми, який був призначений у вересні.</p>
      <p>Нагадаємо, 30 вересня Зеленський підписав указ про звільнення Олександра Данилюка з посади секретаря РНБО.</p>
      <p>Також «Слово і Діло» писало, <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky">як Володимир Зеленський виконує свої обіцянки за підсумками п'ятого місяця в ролі президента</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky"/>
        <a href="https://www.slovoidilo.ua/2019/11/11/novyna/polityka/zelenskyj-zvilnyv-herusa"/>
        <a href="https://www.slovoidilo.ua/2019/11/07/novyna/polityka/lyashko-prokomentuvav-bijku-herusom-aeroportu"/>
        <a href="https://www.slovoidilo.ua/2019/11/06/novyna/polityka/lyashko-herus-pobylysya-aeroportu-video"/>
      </related>
    </article>
  </body>
</html>