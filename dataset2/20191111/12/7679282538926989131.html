<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-supreme-court-ayodhya-verdict-deeply-flawed-favours-review-by-first-cic-wajahat-habibullah-2843582.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T12:37:45+00:00"/>
    <meta property="og:title" content="Ayodhya Verdict: भारत के पहले CIC बोले, SC के फैसले में गंभीर खामियां; रिव्यू पिटीशन पर कही ये बात"/>
    <meta property="og:description" content="राष्ट्रीय अल्पसंख्यक आयोग (एनसीएम) के पूर्व अध्यक्ष वजाहत हबीबुल्ला ने अयोध्या मामले में उच्चतम न्यायालय के फैसले को सोमवार को &amp;ldquo;गंभीर खामियों&amp;rdquo; वाला करार दिया। उन्होंने फैसले पर पुनर्विचार..."/>
  </head>
  <body>
    <article>
      <h1>Ayodhya Verdict: भारत के पहले CIC बोले, SC के फैसले में गंभीर खामियां; रिव्यू पिटीशन पर कही ये बात</h1>
      <address><time datetime="2019-11-11T12:37:45+00:00">11 Nov 2019, 12:37</time> by <a rel="author">भाषा,नई दिल्ली</a></address>
      <p>राष्ट्रीय अल्पसंख्यक आयोग (एनसीएम) के पूर्व अध्यक्ष वजाहत हबीबुल्ला ने अयोध्या मामले में उच्चतम न्यायालय के फैसले को सोमवार को “गंभीर खामियों” वाला करार दिया। उन्होंने फैसले पर पुनर्विचार याचिका दायर करने का समर्थन किया और कहा कि भविष्य में इसके कानूनी प्रभाव देखने को मिल सकते हैं।</p>
      <p>भारत के प्रथम मुख्य सूचना आयुक्त (सीआईसी) हबीबुल्ला ने कहा कि उच्चतम न्यायालय का फैसला दो समुदाय की चिंताओं को सुलझाने का प्रयास करता हुआ प्रतीत होता है। उन्होंने पीटीआई-भाषा से कहा, “मेरे विचार में इस फैसले में गंभीर खामियां हैं। मैं फैसले को रचनात्मक नहीं कहूंगा लेकिन यह विध्वंसक भी नहीं है। इस समझ से कि यह दो बड़े समुदाय की चिंताओं के समाधान की कोशिश करता है।”</p>
      <p>
        <a href="https://www.livehindustan.com/national/story-babri-masjid-demolition-in-ayodhya-supreme-court-on-librahan-aayog-report-way-2841369.html">
          <b>सुप्रीम कोर्ट ने कहा, प्लानिंग के तहत अयोध्या में मस्जिद का ढांचा गिराया गया</b>
        </a>
      </p>
      <p>हबीबुल्ला 2005 से 2010 तक सीआईसी रहे और बाद में एनसीएम प्रमुख बने। उन्होंने कहा, “उदाहरण के लिए इसमें कहा गया कि मस्जिद गिराना गैरकानूनी था...और यह बहुत अहम है। उन्होंने यह भी माना कि हिंदुओं का भी दावा है हालांकि दावे की प्रकृति से, मेरी असहमति है।”</p>
      <p>
        <a href="https://www.livehindustan.com/national/story-ram-temple-under-babri-mosque-in-ayodhya-before-asi-up-archaeology-dept-given-proof-2841333.html">
          <b>अयोध्या फैसला: मस्जिद के नीचे था एक मंदिर, ASI से पहले यूपी पुरातत्व विभाग ने दिए थे सुबूत</b>
        </a>
      </p>
      <p>राष्ट्रीय अल्पसंख्यक आयोग के प्रमुख गयूरुल हसन रिज्वी के दावे कि फैसले से मुस्लिम खुश हैं, पर आयोग के पूर्व प्रमुख ने कहा कि उनकी राय को मुस्लिम समुदाय में ज्यादा तवज्जो नहीं दी जाती। फैसले पर क्या मुस्लिम पक्ष को पुनर्विचार याचिका दाखिल करनी चाहिए, यह पूछने पर हबीबुल्ला ने कहा कि उच्चतम न्यायालय के फैसले के कानूनी परिणाम होंगे, इसलिए “उच्चतम न्यायालय का इस पर फिर से विचार करना बेहतर होगा।”</p>
      <p>
        <a href="https://www.livehindustan.com/national/story-after-ayodhya-big-challenge-for-bjp-to-set-new-agenda-2841349.html">
          <b>'अयोध्या पर फैसले के बाद भाजपा के सामने अब नया एजेंडा तय करने की चुनौती'</b>
        </a>
      </p>
      <p>ऑल इंडिया मुस्लिम पर्सनल लॉ बोर्ड (एआईएमपीएलबी) ने शनिवार को कहा था कि वह अयोध्या फैसले की समीक्षा पर विचार कर रहा है। अयोध्या भूमि विवाद मामले में मुस्लिम पक्ष के प्रमुख वकील जफरयाब जिलानी ने कहा था कि फैसले की समीक्षा पर निर्णय एआईएमपीएलबी की रविवार (17 नवंबर) की बैठक में लिया जा सकता है। कई मुस्लिम नेताओं एवं संगठनों ने पुनर्विचार याचिका दाखिल किए जाने के खिलाफ तर्क दिए हैं और मामले को आगे नहीं बढ़ाने की अपील की है।</p>
    </article>
  </body>
</html>