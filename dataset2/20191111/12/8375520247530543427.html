<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zbitki-na-173-mln-genprokuratura-zayavila-pro-masshtabnu-korupciynu-shemu-v-minoboroni-639173.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T12:40:08+00:00"/>
    <meta property="og:title" content="Збитки на 173 млн: Генпрокуратура заявила про масштабну корупційну схему в Міноборони"/>
    <meta property="og:description" content="За версією слідства, працівники Міноборони у 2017 році при закупівлі засобів зв’язку іноземного виробництва у контракті не передбачили обов’язкової умови щодо одержання Україною відповідних компенсацій"/>
  </head>
  <body>
    <article>
      <h1>Збитки на 173 млн: Генпрокуратура заявила про масштабну корупційну схему в Міноборони</h1>
      <address>
        <time datetime="2019-11-11T12:40:08+00:00">11 Nov 2019, 12:40</time>
      </address>
      <h4>За версією слідства, працівники Міноборони у 2017 році при закупівлі засобів зв’язку іноземного виробництва у контракті не передбачили обов’язкової умови щодо одержання Україною відповідних компенсацій</h4>
      <p>Головна військова прокуратура виявила факти, які свідчать про завдання Міністерством оборони України 173 млн грн збитків. Про це повідомляє <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260945">пресслужба Генпрокуратури</a>.</p>
      <p>«За версією слідства, працівники Міністерства оборони України у 2017 році при закупівлі засобів зв’язку іноземного виробництва для потреб оборони у контракті не передбачили обов’язкової умови щодо одержання Україною відповідних компенсацій (офсетного договору) на загальну суму понад 173 млн грн», - йдеться в повідомленні.</p>
      <p>Як заявили в ГПУ, вказані дії є порушенням вимог закону «Про державне оборонне замовлення» та Порядку укладання компенсаційних (офсетних) договорів і видів компенсацій, що можуть надаватися за цими договорами, затвердженого постановою Кабінету міністрів України. «При зазначених обставинах службові особи Міноборони діяли всупереч інтересам держави та, ймовірно, з метою одержання неправомірної вигоди одним із спецекспортерів», - зазначається в повідомленні.</p>
      <p>Головною військовою прокуратурою зареєстровано кримінальне провадження за ознаками злочину, передбаченого ч. 2. ст. 364 (зловживання владою або службовим становищем) Кримінального кодексу України.</p>
      <p>Досудове розслідування у вказаному кримінальному провадженні доручено Національному антикорупційному бюро України.</p>
      <related>
        <a href="https://glavcom.ua/news/u-minoboroni-ne-bachat-zagrozi-napadu-rosiji-iz-pivdnya-639031.html"/>
        <a href="https://glavcom.ua/news/viyti-z-minskih-ugod-vzhe-sogodni-partiya-vakarchuka-oprilyudnila-rizku-zayavu-638740.html"/>
        <a href="https://glavcom.ua/news/ukrajina-i-ssha-pidpisali-protokol-pro-oboronne-spivrobitnictvo-638552.html"/>
      </related>
    </article>
  </body>
</html>