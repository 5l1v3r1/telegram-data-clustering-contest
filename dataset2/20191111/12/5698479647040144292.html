<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/turkey-starts-repatriation-of-captured-islamic-state-militant"/>
    <meta property="og:site_name" content="euronews"/>
    <meta property="article:published_time" content="2019-11-11T12:54:19+00:00"/>
    <meta property="og:title" content="بازگرداندن اعضای داعش؛ دو جنگجوی آمریکایی و آلمانی از ترکیه اخراج شدند"/>
    <meta property="og:description" content="ترکیه اعلام کرد که آنکارا، دو جنگجوی عضو داعش با ملیت‌های آلمانی و آمریکایی را از این کشور اخراج کرده است و روند اخراج سایر جنگجویان خارجی عضو داعش به کشور زادگاهشان نیز پیگیری می‌شود."/>
  </head>
  <body>
    <article>
      <h1>بازگرداندن اعضای داعش؛ دو جنگجوی آمریکایی و آلمانی از ترکیه اخراج شدند</h1>
      <address><time datetime="2019-11-11T12:54:19+00:00">11 Nov 2019, 12:54</time> by <a rel="author">یورونیوز فارسی </a></address>
      <p>ترکیه اعلام کرد که آنکارا روز دوشنبه دو عضو داعش با ملیت‌های آلمانی و آمریکایی را از این کشور اخراج کرده است و روند اخراج سایر اعضای خارجی داعش به کشورهای زادگاهشان نیز در دستور کار قرار گرفته است.</p>
      <p>سلیمان سویلو، وزیر کشور ترکیه هفته گذشته هشدار داده بود که آنکارا روز دوشنبه اعضای زندانی داعش را حتی اگر حق شهروندی آن‌ها سلب شده باشد به کشورهایشان باز می‌گرداند.</p>
      <blockquote>یک جنگجوی تروریست آمریکایی با تکمیل روند قانونی مربوط به وی، اخراج شده است مقام‌های ترکیه<cite>اسماعیل چاتاکلی <br/>سخنگوی وزارت کشور ترکیه</cite></blockquote>
      <p>اسماعیل چاتاکلی، سخنگوی وزارت کشور ترکیه امروز به خبرگزاری دولتی آناتولی گفت: «یک جنگجوی تروریست آمریکایی با تکمیل روند قانونی مربوط به وی، اخراج شده است.» وی همچنین از اخراج یک داعشی با تابعیت آلمان نیز خبر داد اما به‌طور دقیق اعلام نکرد که این دو جنگجوی داعش به چه کشوری فرستاده شدند. گرچه ترکیه بارها گفته است این افراد را به کشور زادگاهشان برمی‌گرداند.</p>
      <p>طبق گفته مقام‌های ترکیه، ۲۳ نفر دیگر که همگی اروپایی هستند از جمله یک تبعه دانمارک، دو ایرلندی، ۹ آلمانی دیگر و ۱۱ شهروند فرانسه تا عصر دوشنبه اخراج می‌شوند.</p>
      <p>اسماعیل چاتاکلی، تصریح کرد: «تلاش‌ها برای شناسایی ملیت جنگجویان خارجی اسیر شده در سوریه به پایان رسیده است. بازجویی از ۹۰ درصد آن‌ها تمام و به کشورهای مربوطه اطلاع داده شده است.»</p>
      <p>وی تاکید کرد که روند بازگشت جنگجویان خارجی به کشورهایشان با عزم و اراده ادامه پیدا می‌کند.</p>
      <blockquote>هم اکنون ۸۱۳ جنگجو در ۱۲ مرکز اخراج (دیپورت) در ترکیه حضور دارند.</blockquote>
      <p>ترکیه در نظر دارد حدود ۲ هزار و ۵۰۰ نظامی را به کشور زادگاهشان برگرداند. اغلب این افراد به کشورهای عضو اتحادیه اروپا برگردانده می‌شوند. طبق گفته مقام‌های ترکیه هم اکنون ۸۱۳ جنگجو در ۱۲ مرکز اخراج (دیپورت) در این کشور حضور دارند.</p>
      <p>ترکیه ماه گذشته پس از آغاز عملیات نظامی در شمال شرقی سوریه علیه نیروهای کُرد عضو یگان‌های مدافع خلق، تعدادی از اعضای تحت تعقیب داعش را که در اردوگاه‌های تحت کنترل نیروهای کُرد زندانی بودند دستگیر کرد.</p>
      <p>یک پنجم از حدود ۱۰ هزار جنگجوی عضو داعش در سوریه که توسط شبه نظامیان کُرد بازداشت شده‌اند، اروپایی هستند. دانمارک، آلمان و بریتانیا تابعیت برخی از این افراد را سلب کرده‌اند.</p>
      <p>سیاست بسیاری از کشورهای اروپایی از جمله فرانسه و بریتانیا تاکنون این بوده است که از بازگشت جنگجویان داعش و همسرانشان جلوگیری کنند. تنها در چند مورد این کشورها فرزندان برخی از اعضای داعش را پذیرفته‌اند. اروپایی‌ها بارها گفته‌اند اتباع آن‌ها که در سوریه و عراق برای داعش جنگیده‌اند باید در جایی که مرتکب جنایت شده‌اند، محاکمه شوند.</p>
      <p>
        <b>بیشتر بخوانید:</b>
      </p>
      <p>
        <a href="https://farsi.euronews.com/2019/11/04/belgian-and-uk-authorities-say-isis-fighters-should-face-justice-in-iraq-syria">بلژیک و بریتانیا: اعضای اروپایی داعش باید در عراق و سوریه محاکمه شوند</a>
      </p>
    </article>
  </body>
</html>