<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-will-congress-support-shiv-sena-in-maharashtra-read-what-senior-leader-said-2843431.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T12:12:10+00:00"/>
    <meta property="og:title" content="क्या महाराष्ट्र में कांग्रेस देगी शिवसेना का साथ! जानें सीनियर लीडर ने क्या कहा"/>
    <meta property="og:description" content="महाराष्ट्र में सरकार गठन के लिए शिवसेना को समर्थन देना है या नहीं, इस विषय पर फैसला करने के लिए कांग्रेस कार्य समिति (सीडब्ल्यूसी) ने सोमवार को यहां एक बैठक की जिसमें कोई निष्कर्ष नहीं निकल पाया।..."/>
  </head>
  <body>
    <article>
      <h1>क्या महाराष्ट्र में कांग्रेस देगी शिवसेना का साथ! जानें सीनियर लीडर ने क्या कहा</h1>
      <address><time datetime="2019-11-11T12:12:10+00:00">11 Nov 2019, 12:12</time> by <a rel="author">लाइव हिन्दुस्तान टीम,मुंबई</a></address>
      <p>महाराष्ट्र में सरकार गठन के लिए शिवसेना को समर्थन देना है या नहीं, इस विषय पर फैसला करने के लिए कांग्रेस कार्य समिति (सीडब्ल्यूसी) ने सोमवार को यहां एक बैठक की जिसमें कोई निष्कर्ष नहीं निकल पाया। वहीं दूसरी ओर, पार्टी प्रमुख सोनिया गांधी की अध्यक्षता में उनके आवास पर पार्टी के शीर्ष नेताओं की बैठक बेनतीजा रही। यह बैठक ऐसे वक्त में हुई जब कांग्रेस विधायकों ने संकेत दिया है कि वे राज्य में फिर से चुनाव कराने के पक्ष में नहीं हैं।</p>
      <p>महाराष्ट्र में कांग्रेस के नवनिर्वाचित विधायक फिलहाल जयपुर के एक रिजॉर्ट में ठहरे हुए हैं। महाराष्ट्र के तीन पूर्व मुख्यमंत्री अशोक चव्हाण, पृथ्वीराज चव्हाण और सुशील कुमार शिंदे, प्रदेश कांग्रेस समिति के अध्यक्ष बालासाहेब थोराट और कांग्रेस विधायक दल के नेता के सी पाडवी पार्टी के शीर्ष नेतृत्व से मिलेंगे। खड़गे ने कहा कि राज्य के नेता पार्टी नेतृत्व को अपने विचारों से अवगत कराएंगे और पार्टी उसके बाद ही अपने अगले कदम पर निर्णय करेगी।</p>
      <p>
        <a href="https://www.livehindustan.com/national/story-sonia-gandhi-telephonic-conversation-with-shiv-sena-chief-uddhav-thackeray-2843432.html">
          <b>महाराष्ट्र में सियासी उठापटक के बीच उद्धव ने फोन पर की सोनिया से बात</b>
        </a>
      </p>
      <p>महाराष्ट्र में कांग्रेस के नेता अशोक चव्हाण, पृथ्वीराज चव्हाण और पीसीसी प्रमुख बालासाहेब थोराट, अहमद पटेल समेत पार्टी के शीर्ष अधिकारियों के साथ इस बैठक में शामिल हुए। उल्लेखनीय है कि किसी विषय पर निर्णय लेने के लिहाज से सीडब्ल्यूसी कांग्रेस का शीर्ष निकाय है। कांग्रेस के वरिष्ठ नेता एम एम पल्लम राजू ने कहा, “हमने दक्षिणपंथी पार्टी से हमेशा से दूरी बनाए रखी है जो कि शिवसेना है। उनके आंतरिक मतभेदों ने महाराष्ट्र में यह स्थिति पैदा कर दी है।”</p>
      <p>महाराष्ट्र में सरकार बनाने के लिए शिवसेना को राज्यपाल का आमंत्रण मिलने के बाद सरकार गठन में कांग्रेस की भागीदारी को लेकर रविवार से ही गहन चर्चा शुरू हो गई थी। राज्यपाल ने शिवसेना को सरकार बनाने के लिए तब आमंत्रित किया जब भाजपा ने घोषणा की कि वह राज्य में सरकार बनाने की स्थिति में नहीं है।</p>
      <p>
        <a href="https://www.livehindustan.com/national/story-maharashtra-crisis-uddhav-thackeray-meet-sharad-pawar-ask-ncp-support-2843323.html">
          <b>महाराष्ट्र संकट: पवार से मिले उद्धव ठाकरे, सरकार बनाने के लिए मांगा NCP का समर्थन</b>
        </a>
      </p>
      <p>पार्टी के सूत्रों ने बताया कि कांग्रेस विधायकों ने इस मुद्दे पर रविवार को पार्टी के वरिष्ठ नेताओं के साथ जयपुर में मुलाकात की थी और कहा था कि वे राज्य में फिर से चुनाव नहीं चाहते हैं। उन्होंने बताया कि खड़गे ने पार्टी के सभी विधायकों के नजरिए को सुनने के बाद उनकी भावनाओं से पार्टी प्रमुख और सीडब्ल्यूसी को अवगत करा दिया है।</p>
      <p>महाराष्ट्र में 288 सदस्यीय सदन में भाजपा के बाद दूसरी सबसे बड़ी पार्टी शिवसेना के पास राज्य में सरकार बनाने की दावेदारी करने के लिए सोमवार (11 नवंबर) को शाम साढ़े सात बजे तक का समय है। सूत्रों के मुताबिक राकांपा अध्यक्ष शरद पवार भी कांग्रेस अध्यक्ष सोनिया गांधी से सोमवार को मुलाकात कर सकते हैं और शिवसेना नीत सरकार को दोनों दलों द्वारा समर्थन करने की संभावना पर चर्चा कर सकते हैं।</p>
      <p>
        <a href="https://www.livehindustan.com/national/story-maharashtra-crisis-uddhav-thackeray-meet-sharad-pawar-ask-ncp-support-2843323.html">
          <b>महाराष्ट्र सियासी संकट: बड़ा सवाल, क्या उग्र हिंदुत्व के रुख को नरम करेंगे उद्धव ठाकरे</b>
        </a>
      </p>
      <p>खड़गे ने इससे पहले जयपुर में कहा था कि उनकी पार्टी ने राज्य में विपक्ष में बैठने का जनादेश “स्वीकार” कर लिया है। उन्होंने कहा था, “अब फैसला लेना पार्टी आलाकमान पर है, हमने यह उन पर छोड़ दिया है।” उन्होंने संवाददाताओं से कहा था, “कुछ बयान हैं कि कुछ शिवसेना को समर्थन देने की बात कर रहे हैं और कुछ इससे इनकार कर रहे हैं, लेकिन इन बयानों में कोई तथ्य नहीं है। कांग्रेस पार्टी का रुख है कि हमें जनादेश के साथ जाना है और कांग्रेस तथा राकांपा को विपक्ष में बैठना है।”</p>
      <p>इससे पहले राकांपा ने कहा था कि शिवसेना को उनकी पार्टी से समर्थन मांगने पर चर्चा करने से पहले भाजपा नीत राष्ट्रीय जनतांत्रिक गठबंधन से बाहर होना होगा। शिवसेना के वरिष्ठ नेता संजय राउत ने सोमवार को कहा कि अगर भाजपा महाराष्ट्र में मुख्यमंत्री का पद साझा करने के अपने वादे को पूरा करने की इच्छुक नहीं है तो गठबंधन जारी रखने का कोई तुक नहीं है।</p>
      <p>विपक्षी पार्टियों से संपर्क साध रहे राउत ने कहा कि कांग्रेस और राष्ट्रवादी कांग्रेस पार्टी (राकांपा) को महाराष्ट्र के हित में 'साझा न्यूनतम कार्यक्रम लाने के लिए अपने आंतरिक मतभेद भुला देने चाहिए। प्रधानमंत्री नरेंद्र मोदी के मंत्रिमंडल में शामिल शिवसेना के एकमात्र मंत्री अरविंद सावंत ने सोमवार (11 नवंबर) को केंद्र की राजग सरकार से इस्तीफे की घोषणा कर दी।</p>
      <p>
        <b>(इनपुट एजेंसी से भी)</b>
      </p>
    </article>
  </body>
</html>