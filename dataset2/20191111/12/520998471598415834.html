<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/na-vihidnih-na-hotinschini-stalisya-dvi-pozhezhi-iz-smertelnimi-naslidkami-380123"/>
    <meta property="og:site_name" content="Погляд"/>
    <meta property="article:published_time" content="2019-11-11T12:58:00+00:00"/>
    <meta property="og:title" content="На вихідних на Хотинщині сталися дві пожежі із смертельними наслідками"/>
    <meta property="og:description" content="Упродовж вихідних у Чернівецькій області сталося 8 пожеж, дві з яких – із смертельними наслідками, і обидві на Хотинщині"/>
  </head>
  <body>
    <article>
      <h1>На вихідних на Хотинщині сталися дві пожежі із смертельними наслідками</h1>
      <h2>Горіли житлові будинки у Колінківцях та Рукшині</h2>
      <address>
        <time datetime="2019-11-11T12:58:00+00:00">11 Nov 2019, 12:58</time>
      </address>
      <p>Упродовж вихідних у Чернівецькій області сталося 8 пожеж, дві з яких – із смертельними наслідками, і обидві на Хотинщині.</p>
      <p>Так, уранці <b>8 листопада</b> житель <b>села Колінківці</b> помітив дим з житлового будинку свого сусіда. Ймовірно, пожежа виникла ще вночі, адже на момент її виявлення вогонь повністю охопив кімнату та поширився на перекриття будівлі.</p>
      <p>За попередніми висновками фахівців, причиною пожежі стало необережне поводження власника з вогнем. Чоловік залишив на підвіконні запалену свічку, від якої загорілися штори в кімнаті, а далі вогонь поширився по домашніх речах. Вогнеборці пожежно-рятувального підрозділу села Колінківці ліквідували пожежу на площі 20 кв. м.</p>
      <p>У житловій кімнаті без ознак життя вони виявили тіло власника, 1973 року народження. Його направили на судово-медичну експертизу міста Новоселиця для встановлення причини смерті.</p>
      <p><b>9 листопада у селі Рукшин</b> горів житловий будинок. Попередня причина пожежі – порушення правил пожежної безпеки при експлуатації електрообігрівальних приладів. Господар будинку поставив на електрообігрівач сушити речі й заснув. Одяг загорівся, полум’я поширилося по речах і меблях, а в кімнаті утворилося сильне задимлення.</p>
      <p>Оскільки чоловік проживав один, дим з будинку помітили очевидці і викликали рятувальників. Вогнеборці 7 державної пожежно-рятувальної частини міста Хотин, котрі прибули на виклик, під час ліквідації пожежі виявили у житловій кімнаті господаря, 1960 року народження. Він вже не подавав жодних ознак життя, врятувати чоловіка не було можливості.</p>
      <p>Тіло загиблого направили на судово-медичну експертизу міста Новоселиця для встановлення причини смерті. Про це повідомляє управління ДСНС України у Чернівецькій області.</p>
      <related>
        <h4>Схожі записи</h4>
        <a href="https://pogliad.ua/news/bukovina/pid-chas-pozhezhi-u-beregometi-vogneborci-vryatuvali-zhittya-bukovincyu-380124"/>
        <a href="https://pogliad.ua/news/bukovina/u-gliboci-na-bukovini-goriv-zhitloviy-budinok-380088"/>
        <a href="https://pogliad.ua/news/bukovina/cherez-uteplyuvach-dimarya-na-bukovini-led-ne-zgorili-zhitloviy-budinok-ta-gospodarska-budivlya-379999"/>
        <a href="https://pogliad.ua/news/bukovina/u-chagri-ta-vashkivcyah-gorili-mashini-v-chereshenci---suha-trava-379902"/>
      </related>
    </article>
  </body>
</html>