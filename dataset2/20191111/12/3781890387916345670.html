<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741146"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T12:55:00+00:00"/>
    <meta property="og:title" content="จ่อจับอีก20คนแก๊งโจ๋บุกรพ. ยกระดับป้องเหตุกันเกิดซ้ำ"/>
    <meta property="og:description" content="รอง ผบช.ภ.1 เรียกประชุมความคืบหน้าจับแก๊งโจ๋บุกตีกันในรพ.อ่างทอง เผยเตรียมออกหมายจับอีกไม่น้อยกว่า 20 ราย พร้อมสั่งยกระดับในการป้องกันเหตุไม่ให้เกิดขึ้นซ้ำอีก"/>
  </head>
  <body>
    <article>
      <h1>จ่อจับอีก20คนแก๊งโจ๋บุกรพ. ยกระดับป้องเหตุกันเกิดซ้ำ</h1>
      <address>
        <time datetime="2019-11-11T12:55:00+00:00">11 Nov 2019, 12:55</time>
      </address>
      <p>
        <b>รอง ผบช.ภ.1 เรียกประชุมความคืบหน้าจับแก๊งโจ๋บุกตีกันในรพ.อ่างทอง เผยเตรียมออกหมายจับอีกไม่น้อยกว่า 20 ราย พร้อมสั่งยกระดับในการป้องกันเหตุไม่ให้เกิดขึ้นซ้ำอีก</b>
      </p>
      <p>เมื่อวันที่ 11 พ.ย. ที่สภ.เมืองอ่างทอง พล.ต.ต.ธนายุตม์ วุฒิจรัสธำรง รอง ผบช.ภ.1 พล.ต.ต.สุภธีร์ บุญครอง ผบก.สส.ภ.1 รองผบก.สส.ภ.1  เดินทางมาประชุมความคืบหน้าการดำเนินคดีกับแก๊งวัยรุ่นยกพวกตีกันบริเวณห้องฉุกเฉินโรงพยาบาลอ่างทอง เมื่อเวลา 00.50 น. วันที่ 10 พ.ย.ที่ผ่านมา หลังตำรวจจับกุมตัวผู้ร่วมกระทำผิดได้ 3 ราย ประกอบด้วย 1.นายนนทวัช หรือ อาร์ม สร้างเขต อายุ 29ปี 2.นายธนาธิป หรือ เอ็ม มุรินทร์จันทร์ อายุ 25 ปี 3.นายบุญประสิทธิ์ หรือ ต้น วีระพษ์ อายุ 19 ปี ดำเนินคดีข้อหา ร่วมกันทำร้ายร่างกายผู้อื่น และร่วมกันบุกรุกเข้าไปในสถานที่ราชการในเวลากลางคืน ก่อนคุมผู้ต้องหาทั้ง 3 ราย ไปฝากขังต่อศาลจังหวัดอ่างทอง พร้อมคัดค้านการประกันตัว <br/><br/>จากนั้น พล.ต.ต.ธนายุตม์ ได้เดินทางไปยังโรงพยาบาลอ่างทองเพื่อตรวจสอบที่เกิดเหตุ ก่อนจะเปิดเผยว่า วันนี้ได้เรียกประชุมทุกฝ่ายทั้งตำรวจจังหวัดอ่างทองและสืบสวนภาค และได้ตรวจสอบว่าผู้ที่ก่อเหตุทั้งหมดกี่คน โดยทั้งหมดแบ่งเป็น 4 เหตุการณ์ เหตุการณ์แรก คือ อยู่ในร้าน เหตุการณ์ที่ 2 คือ หน้าร้านมีการชุลมุนต่อสู้ เหตุการณ์ที่ 3 ก็คือในห้องฉุกเฉิน และเหตุการณ์ที่ 4 คือ หน้าห้องฉุกเฉินซึ่งเวลาจะต่อเนื่องกัน และผู้ก่อเหตุอย่างน้อย 20 กว่าคน ทั้งนี้ได้สั่งการให้เร่งรัดรวบรวมพยานหลักฐานและดำเนินการดำเนินคดีกับผู้เกี่ยวข้องทุกรายไม่เว้น เนื่องจากเป็นพวกที่มีพฤติการณ์ที่เหิมเกริม ไม่เกรงกลัวต่อกฎหมาย และขออภัยโรงพยาบาลอ่างทองด้วยที่มีเหตุการณ์แบบนี้เกิดขึ้น จากนี้ต้องมีการยกระดับในการป้องกันไม่ให้มีเหตุการณ์แบบนี้เกิดขึ้นอีก ขณะเดียวกันได้มีการสอบสวนเพิ่มเติมและจะออกหมายจับเพิ่มอีก ซึ่งจะออกหมายจับทั้งหมดไม่น้อยกว่า 20 คน แต่ต้องขอเวลาให้เจ้าหน้าที่ได้ทำงาน ซึ่งได้ท่านผู้บัญชาการภาค 1 ได้สั่งการให้ดำเนินคดีทุกคนที่เกี่ยวข้องต่อไป<br/><br/><b><a href="https://www.dailynews.co.th/crime/741048">จับแล้ว!3โจ๋ยกก๊วนตีกันในรพ. หิ้วสอบลากคอพวกที่เหลือ<br/></a></b>       </p>
      <figure>
        <img src="https://www.dailynews.co.th/admin/upload/20191111/news_vVCSrKIqnu175426_533.jpg?v=20191112065?v=7666"/>
      </figure>
    </article>
  </body>
</html>