<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39669/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D8%A7%D9%88%D9%84%DB%8C%D9%86-%D9%86%DB%8C%D8%B1%D9%88%DA%AF%D8%A7%D9%87-%DA%AF%D8%A7%D8%B2%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-11T12:50:00+00:00"/>
    <meta property="og:title" content="آغاز به کار اولین نیروگاه گازی افغانستان"/>
    <meta property="og:description" content="نخستین نیروگاه تولید برق با سوخت گاز طبیعی در استان جوزجان در شمال افغانستان آغاز به کار کرد."/>
  </head>
  <body>
    <article>
      <h1>آغاز به کار اولین نیروگاه گازی افغانستان</h1>
      <address><time datetime="2019-11-11T12:50:00+00:00">11 Nov 2019, 12:50</time> by <a rel="author">پایگاه خبری صنعت برق - برق نیوز BarghNews</a></address>
      <p><i>نخستین نیروگاه تولید برق با سوخت گاز طبیعی در استان جوزجان در شمال افغانستان آغاز به کار کرد. </i>به گزارش <a href="http://www.barghnews.com/">برق نیوز</a>، شرکت "برشنا" گفته است که این دستگاه ظرفیت تولید ۴۰ مگاوات برق را دارد و تولید انرژی برق از گاز طبیعی شبرغان را با سرمایه‌گذاری «بیات پاور» بطور آزمایشی آغاز کرده است. برشنا همچنین اعلام کرده که قرار است انرژی برق تولیدی این نیروگاه از طریق شبکه برق این شرکت به ولایت‌های جوزجان، سرپل و فاریاب منتقل و توزیع شود.<br/>دولت افغانستان تفاهم‌نامه تولید ۵۲ مگاوات برق از گاز شبرغان را درسال ۱۳۹۵ با یک شرکت خصوصی داخلی به نام «بیات پاور» به امضا رسانده بود. براساس طرح اولیه، شرکت بیات گروپ در مرحله اول ۵۲ مگاوات برق، در مرحله دوم ۱۰۰ مگاوات و در مرحله سوم میزان تولید را به ۱۹۲ مگاوات برق خواهد رساند، ولی شورای عالی اقتصادی افغانستان تولید ۵۲ مگاوات برق را تأیید کرده بود.<br/><br/>علاوه بر آن، قرارداد احداث نیروگاه گازی دیگری میان وزارت انرژی و آب افغانستان و شرکت خصوصی "غضنفرگروپ" نیز امضا شده بود که ارزش این پروژه ۷۵ میلیون دلار اعلام و برق تولیدی آن حدود ۵۰ مگاوات اعلام شده است.<br/><br/>اکنون افغانستان نزدیک به ۷۰ درصد برق مورد نیازش را از کشور‌های ایران، ترکمنستان، تاجیکستان و ازبکستان وارد می‌کند و نزدیک به ۳۰ درصد برق مورد نیاز این کشور نیز از تولیدات داخلی تأمین می‌شود. براساس اعلام شرکت برشنا، این شرکت سالانه از کشور‌های ایران، تاجیکستان، ترکمنستان و ازبکستان یک هزار مگاوات برق خریداری می‌کند، ولی نیاز این کشور دو هزار مگاوات است.<br/><br/>لطف‌الله عزیزی، والی جوزجان روز دهم شهریور ماه هنگام افتتاح دو چاه گاز شماره (۳۱ و ۳۷) منطقه یتیم تاق شهر شبرغان اعلام کرد که برای نخستین بار در سطح کشور ولایت جوزجان به جای برق وارداتی از منابع طبیعی این ولایت صاحب «برق گازی» می‌شود.<br/><br/>منطقه‌ی یتیم تاق حدود ۲۵ کیلومتری در سمت شرق شهر شبرغان واقع است که در این ناحیه چاه‌های گاز در گذشته حفر شده است. چاه‌های گاز شماره ۳۱ و ۳۷ این منطقه پس از ترمیم روز شنبه با حضور نرگس نهان، سرپرست وزارت معادن و نفت، عبدالحلیم خلمی، سرپرست وزارت انرژی، آب و برق، امان‌الله غالب، رییس عمومی شرکت برشنا و عزیز شاهی، سرپرست ریاست تصدی‌های وزارت معادن افتتاح شد. منبع: <a href="http://barghnews.com/">ایرنا</a></p>
    </article>
  </body>
</html>