<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/galap-interneshanal.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T12:44:00+00:00"/>
    <meta property="og:title" content="„Галъп интернешънъл“: Хората свикват с капитализма, но не и с неравенството"/>
    <meta property="og:description" content="Поводът за изследването е 30 години от началото на промените у нас"/>
  </head>
  <body>
    <article>
      <h1>„Галъп интернешънъл“: Хората свикват с капитализма, но не и с неравенството</h1>
      <h2>Поводът за изследването е 30 години от началото на промените у нас</h2>
      <address>
        <time datetime="2019-11-11T12:44:00+00:00">11 Nov 2019, 12:44</time>
      </address>
      <p>Хората у нас, макар и бавно, свикват с пазара и с капитализма, но не могат да свикнат с голямото социално разслояване. На думи, пазарните отношения се приемат, но когато стане дума за конкретни измерения, хората са скептични. Това е един от изводите от някои социологически данни, показани при откриването на Младата кръгла маса, организирана от „Галъп интернешънъл“ заедно с института „Иван Хаджийски“.</p>
      <p>Поводът е 30 години от началото на пропазарните, продемократични и прозападни промени у нас.  </p>
      <p>Ако през 1992 и 1993 г. 40% са приемали, че е нормално хората да се разделят на бедни и богати, то през 2013 г. този дял е вече 53%, а сега е 57%. В същото време намаляват дяловете на несъгласните – от 46% в началото на 90-те до 35% сега. Намалява и делът на колебаещите се, посочват от „Галъп интернешънъл“. </p>
      <figure>
        <img src="https://img.bg.sof.cmestatic.com/media/images/640x/Nov2019/2112019933.jpg"/>
        <figcaption>Снимка: Галъп интернешънъл</figcaption>
      </figure>
      <p>Сред привържениците на реформаторската сила СДС през 90-те и сред привържениците на дясноцентристката сила днес – ГЕРБ, неравенството се приема по-добре, в сравнение с привържениците на самоопределящата се като лява БСП.</p>
      <p>При БСП едва сега с малко надделяват онези, които възприемат разслояването, докато преди години, и особено в 90-те, картината е обратната.  </p>
      <p>Когато обаче стане дума за конкретните измерения на неравенството, хората у са скептични.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019934.jpg"/>
        <figcaption>Снимка: Галъп интернешънъл</figcaption>
      </figure>
      <p>Масово е съгласието с твърдението „Доходите на най-богатите не бива да надвишат повече от три пъти доходите на най-бедните“. Това съгласие е устойчиво в годините и е характерно и за дясноцентристкия, и за лявоцентристкия електорат у нас (макар и в различна степен).  </p>
      <p>Това може да е обострена социална чувствителност пред сериозните неравенства у нас, но може и да е липса на готовност да се приемат ежедневните характеристики на новото общество.</p>
      <p>Според данните обществото ни е готово за пазарната икономика, но само на абстрактно ниво - българите като че ли приемат капитализма, но още не могат да приемат капиталистите, смятат от „Галъп интернешънъл“.   </p>
      <p>
        <i>*Изследването е проведено сред 800 до 1000 души на възраст над 18 години, разделени в 181 гнезда по метода лични стандартизирани интервюта. Извадката от хора е направена на случаен принцип на база на избирателни списъци.</i>
      </p>
    </article>
  </body>
</html>