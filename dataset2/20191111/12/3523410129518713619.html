<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639404/%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%A7%D9%84%D9%82%D8%A7%DB%8C-%D9%86%D8%A7%D8%A7%D9%85%DB%8C%D8%AF%DB%8C-%D8%B9%D9%84%DB%8C%D9%87-%D8%AA%D9%88%D9%84%DB%8C%D8%AF-%D8%AF%D8%A7%D8%AE%D9%84-%D8%AA%D8%A8%D9%84%DB%8C%D8%BA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T12:50:00+00:00"/>
    <meta property="og:title" content="دشمن برای القای ناامیدی علیه تولید داخل تبلیغ می‌کند"/>
    <meta property="og:description" content="یک استاد دانشگاه گفت: دشمن در برابر اقتصاد مقاومتی کشور، به‌دنبال القای ناامیدی از پیشرفت و توسعه کشور و ایجاد جنگ روانی علیه صنایع کلیدی کشور ..."/>
  </head>
  <body>
    <article>
      <h1>
        <a href="https://www.bultannews.com/fa/news/639404/%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%A7%D9%84%D9%82%D8%A7%DB%8C-%D9%86%D8%A7%D8%A7%D9%85%DB%8C%D8%AF%DB%8C-%D8%B9%D9%84%DB%8C%D9%87-%D8%AA%D9%88%D9%84%DB%8C%D8%AF-%D8%AF%D8%A7%D8%AE%D9%84-%D8%AA%D8%A8%D9%84%DB%8C%D8%BA-%D9%85%DB%8C%E2%80%8C%DA%A9%D9%86%D8%AF">دشمن برای القای ناامیدی علیه تولید داخل تبلیغ می‌کند</a>
      </h1>
      <h2>یک استاد دانشگاه گفت: دشمن در برابر اقتصاد مقاومتی کشور، به‌دنبال القای ناامیدی از پیشرفت و توسعه کشور و ایجاد جنگ روانی علیه صنایع کلیدی کشور ...</h2>
      <address><time datetime="2019-11-11T12:50:00+00:00">11 Nov 2019, 12:50</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> علی اکبر رضایی در یک برنامه تلویزیونی اظهار کرد:<b> مسئولیت‌پذیری اجتماعی</b> در میان آحاد جامعه یکی از کلیدی‌ترین راهکارهای پیشرفت و توسعه کشور است و دشمنان این <b>ملت</b> برای از میان برداشتن آن، تلاش می‌کنند.</p>
      <p> </p>
      <p> </p>
      <p><b>به گزارش بولتن نیوز،</b> رضایی افزود: یکی از مصادیق مسئولیت پذیری اجتماعی در <b>جامعه خرید کالا و محصول ایرانی</b> توسط مردم‌ با هدف حمایت از تولید ملی و حفظ اشتغال کارگران ایرانی است، که این رویکرد ارزشمند به صورت مستمر توسط دشمنان مورد هجمه قرار می‌گیرد.</p>
      <p>وی در ادامه گفت: ایجاد ناامنی روانی از طریق القای ناامیدی درخصوص آینده، التهاب آفرینی در بازار اقتصاد کشور، تبلیغ علیه کالاهای تولید داخل و تلاش برای ترغیب مردم به هجوم به بازار جهت خرید برخی کالاهای خاص از جمله روش‌های شناخته‌شده دشمن به شمار می آید که در مواجهه با اقتصاد مقاومتی مدنظر رهبر معظم انقلاب اتخاذ شده است.</p>
      <p>به گفته این متخصص مدیریت و خط‌مشی گذاری، دشمن تلاش می‌کند این رویکرد را به‌طور خاص در خصوص برخی کالاها نظیر خودرو در جامعه ما پیاده کند.</p>
      <p>وی همچنین با بیان این‌که در حال حاضر صنعت خودرو به‌عنوان یک صنعت مهم و کلیدی در زمینه اشتغال و تولید شناخته می‌شود، افزود: حجم بالای تبلیغ علیه این صنعت در فضای مجازی با محوریت تخریب و ضعیف نشان دادن آن، توسط دشمن هدایت و مدیریت می‌شود.</p>
      <p>رضایی ادامه داد: بسیاری از هجمه‌ها علیه صنعت خودرو کشور در فضای مجازی، از برخی کشورهای منطقه هدایت شده که به‌دنبال تخریب جایگاه تولید ملی در سال رونق تولید هستند.</p>
      <p>این عضو هیأت علمی دانشگاه تأکید کرد: باید آگاهی، مسئولیت‌پذیری و تعلق خاطر را در میان اقشار مختلف جامعه نسبت به دستاوردها و امکانات کشور تقویت کنیم تا از این طریق جلوی نفوذ دشمن در این بخش گرفته شود.</p>
    </article>
  </body>
</html>