<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/z-ukradenim-avtom-so-se-vozili-po-njivi"/>
    <meta property="og:site_name" content="Primorske novice"/>
    <meta property="article:published_time" content="2019-11-11T12:45:53+00:00"/>
    <meta property="og:title" content="Z ukradenim avtom so se vozili po njivi"/>
    <meta property="og:description" content="V soboto ponoči so v vasi Kopriva pri Sežani neznanci domačinu odpeljali neregistriran starejši avto fiat punto. Z njim so se zapeljali na njivo, avto se je poškodoval. V vozilu so bili kontaktni ključi, škode je za približno 300 evrov. Policisti zbirajo informacije o nočnem dogajanju, storilcu pa sledi kazenska ovadba."/>
  </head>
  <body>
    <article>
      <h1>Z ukradenim avtom so se vozili po njivi</h1>
      <address><time datetime="2019-11-11T12:45:53+00:00">11 Nov 2019, 12:45</time> by <a rel="author">Spletno uredništvo</a></address>
      <p>
        <b>V soboto ponoči so v vasi Kopriva pri Sežani neznanci domačinu odpeljali neregistriran starejši avto fiat punto. Z njim so se zapeljali na njivo, avto se je poškodoval. V vozilu so bili kontaktni ključi, škode je za približno 300 evrov. Policisti zbirajo informacije o nočnem dogajanju, storilcu pa sledi kazenska ovadba.</b>
      </p>
      <figure>
        <img src="https://static.primorske.si/foto/highres/gnweb/719186_policija7.jpg"/>
        <figcaption>Foto: Leo Caharija</figcaption>
      </figure>
      <p><b>PRIMORSKA</b> &gt; V petek je v Portorožu nekdo vlomil v hišo in odnesel šest sončnih celic, plastična vrata in torbo z načrti. Škode je za 2000 evrov.</p>
      <h3>Iz hiše so odnesli nakit</h3>
      <p>V Ospu so v soboto neznanci vlomili v hišo in lastnikom ukradli zlat nakit.</p>
      <h3>Vlamljali v lokale in trgovine</h3>
      <p>V nedeljo ponoči so vlomili v lokal v Izoli, vendar niso nič odnesli, v Kopru pa so vlomili v trgovino in ukradli blagajniški minimum.</p>
      <p>V nedeljo ob 10.20 se je v Bertokih sprožil alarm, ker je nekdo vlamljal v trgovino. Policisti so takoj prišli na kraj, vendar storilcev ni bilo več v bližini. Najbrž jih je pregnal alarm, saj niso nič odnesli.</p>
      <p>V nedeljo ponoči je nekdo vlomil tudi v izolski lokal in odnesel blagajniški minimum.</p>
      <h3>Vozili so jima zasegli</h3>
      <p>V nedeljo popoldne so policisti v Rižani ustavili avto, ki ga je vozil državljan Kosova, ki prebiva v okolici Kopra. Ker nima vozniškega dovoljenja, so mu vozilo zasegli, sledi obdolžilni predlog.</p>
      <p>V nedeljo popoldne na počivališču Ravne pa so imeli policisti v postopku voznika avtomobila iz okolice Kopra, ki nima veljavnega vozniškega dovoljenja, poleg tega ima na vozilu registrske tablice, ki mu ne pripadajo. Vozilo so zasegli, vozniku pa sledi obdolžilni predlog.</p>
      <h3>Nelegalno čez mejo</h3>
      <p>Na območju koprske policijske uprave so policisti od petka do danes obravnavali 23 oseb, ki so nedovoljeno prestopile državno mejo med Hrvaško in Slovenijo. Obravnavali so enajst državljanov Sirije, pet Alžircev, štiri državljane Irana in tri državljane Kosova.</p>
      <h3>Voznica se je huje poškodovala</h3>
      <p>Danes ob 6.50 so policiste obvestili o prometni nesreči na območju Lokovca, v kateri je bila udeležena 30-letna voznica avtomobila. Po prvih zbranih podatkih je do prometne nezgode prišlo med njeno vožnjo proti Srednjem Lokovcu, kjer je zaradi neprilagojene hitrosti ) z vozilom zapeljala z vozišča. Po nekaj deset metrih prevračanja je vozilo, v katerem sta bila tudi otroka, obstalo na boku. Poleg policistov so na kraju posredovali tudi gasilci JZ GRD GE Nova Gorica, ki so vozilo postavili nazaj na vozišče in nudili pomoč reševalcem NMP ZD Nova Gorica pri oskrbi poškodovane osebe. Po nudeni oskrbi na kraju so huje poškodovano voznico z reševalnim vozilom odpeljali na nadaljnje zdravljenje v šempetrsko bolnišnico. Mlajša sopotnika se v prometni nesreči nista poškodovala.</p>
      <h3>Motorista sta se poškodovala</h3>
      <p>Včeraj, malo pred 11. uro, so policiste obvestili o prometni nesreč v Kobaridu, kjer je prišlo do trčenja med motoristom in voznikom avtomobila. Policisti so na kraju z ogledom in zbiranjem obvestil ugotovili, da je 47-letni motorist, državljan Italije, z bencinskega servisa zavil levo in vozil po Goriški cesti. Med vožnjo je spregledal, da je 53-letni voznik avtomobila, ki je vozil pred njim, nakazal svojo namero, da bo zavil levo, zatem pa že pričel zavijati. Motorist je zadel v pred njim vozeče osebno vozilo in se v trčenju laže poškodoval. Poleg bovških policistov so na kraju prometne nezgode posredovali tudi gasilci PGD Kobarid in reševalci NMP ZD Tolmin, ki so poškodovanca na kraju oskrbeli.</p>
      <p>Policisti so včeraj ob 12.32 v bližini naselja Čiginj obravnavali prometno nesrečo, v kateri sta bila udeležena tuji motorist in voznik avtomobila. Na kraju je bilo ugotovljeno, da je 47-letni voznik motornega kolesa znamke yamaha, državljan Italije, vozil po glavni cesti iz Doblarja proti Podselu. Med vožnjo je v delu ceste, kjer je postavljen semafor (promet je urejen izmenično), italijanski motorist pred seboj opazil stoječo kolono vozil in začel zavirati. Zaradi neprilagojene hitrosti je motorno kolo zdrsnilo, drselo po vozišču in trčilo v avtomobil. Motorist je padel po cestišču in se pri tem laže poškodoval. Na kraju so mu kasneje prvo pomoč nudili reševalci NMP ZD Tolmin. Tolminskim policistom in reševalcem so pomoč na kraju nudili tudi gasilci PGD Tolmin. Zaradi kršitve prometne zakonodaje je bil motoristu izdan plačilni nalog.</p>
      <h3>Vozil je pijan</h3>
      <p>Policisti so ponoči na Pristavi pri Novi Gorici ustavili 32-letnega voznika avtomobila in mu v nadaljevanju postopka odredili preizkus alkoholiziranosti. Rezultat je pokazal 0,77 miligrama alkohola v litru izdihanega zraka. Vozniku je bila prepovedana nadaljnja vožnja in začasno odvzeto vozniško dovoljenje, čaka pa ga še srečanje s sodnikom, saj bo zoper njega podan obdolžilni predlog na okrajno sodišče.</p>
      <h3>Voznica začetnica trčila v zaščitno ograjo</h3>
      <p>Včeraj ob 5.38 je policija obravnavala prometno nesrečo zaradi nepravilne smeri vožnje na odseku hitre ceste med Ajdovščino in vasjo Selo, v kateri je bilo udeleženo osebno vozilo. Z ogledom kraja prometne nesreče in z zbiranjem obvestil so policisti ugotovili, da je 19-letna voznica začetnica vozila po hitri cesti iz Ajdovščine proti Selu.</p>
      <p>Med njeno vožnjo po smernem vozišču z dvema označenima prometnima pasovoma voznica ni vozila po sredini prometnega pasu. Zaradi tega je z desno stranjo vozila trčila v kovinsko zaščitno ograjo, nato pa je njeno vozilo odbilo v levo, kjer se je s sprednjim delom avtomobila zaletela v betonsko ograjo. V prometni nezgodi se ni poškodovala. V nadaljnjem postopku so ji policisti odredili preizkus alkoholiziranosti in rezultat je pokazal 0,48 miligrama alkohola v litru izdihanega zraka. Zoper mlajšo voznico bo zaradi kršitev prometne zakonodaje podan obdolžilni predlog na okrajno sodišče.</p>
      <h3>Pregled je odločno odklonil</h3>
      <p>Policisti so včeraj ob 2. uri na območju naselja Preserje ustavili 35-letnega voznika osebnega vozila in mu v nadaljevanju postopka odredili hitri test zaradi suma vožnje pod vplivom prepovedanih drog. Rezultat odrejenega preizkusa je bil pozitiven, zato so mu policisti odredili strokovni pregled, vendar ga je voznik odločno odklonil. Vozniku je bila prepovedana nadaljnja vožnja in začasno odvzeto vozniško dovoljenje, zaradi kršitve prometne zakonodaje bo zoper njega podan obdolžilni predlog na pristojno okrajno sodišče.</p>
      <h3>Ustavil se je šele pred hišo</h3>
      <p>Policisti so v soboto v poznih večernih urah na Kobariškem na predpisan način ustavljali voznika avtomobila, vendar se ni zaustavil. Policisti so takoj zapeljali za njim in ga skušali ustaviti s pomočjo zvočnih in svetlobnih znakov, vendar voznik med vožnjo ni upošteval njihovih znakov. Kmalu zatem se je zaustavil pred eno od tamkajšnjih stanovanjskih hiš. Bovški policisti so mu v nadaljevanju postopka odredili preizkus alkoholiziranosti, vendar ga je odločno odklonil. 59-letnega kršitelja cestnoprometnih predpisov čaka še srečanje s sodnikom, saj bo zoper njega podan obdolžilni predlog na okrajno sodišče.</p>
      <h3>Kradli gorivo</h3>
      <p>Policisti so danes dopoldne obravnavali tatvino goriva na območju Vrtojbe. Po sedaj zbranih podatkih je neznanec na parkirnem prostoru med vikendom iz rezervoarja tovornega vozila ukradel približno 450 litrov goriva. Okoliščine dejanja policisti še preiskujejo in bodo po zaključku preiskave podali kazensko ovadbo na Državno tožilstvo v Novi Gorici.</p>
      <h3>Prerezal pnevmatike</h3>
      <p>Policisti so včeraj dopoldne obravnavali poškodovanje avtomobila znamke kia v naselju Krasno. Ugotovljeno je bilo, da je neznanec med vikendom na omenjenem parkiranem vozilu prerezal dve pnevmatiki in lastniku vozila povzročil za 150 evrov škode. Oškodovanec ni podal predloga za pregon navedenega kaznivega dejanja, zato bodo novogoriški policisti na podlagi vseh ugotovljenih dejstev s pisnim poročilom obvestili Okrožno državno tožilstvo v Novi Gorici.</p>
    </article>
  </body>
</html>