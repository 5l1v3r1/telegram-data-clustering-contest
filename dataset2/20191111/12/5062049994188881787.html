<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10670--turnaj-mistru-medvedev-vyzve-tsitsipase-nadala-ceka-obhajce-titulu"/>
    <meta property="og:site_name" content="Tenisový svět"/>
    <meta property="article:published_time" content="2019-11-11T12:00:00+00:00"/>
    <meta property="og:title" content="Turnaj mistrů: Medveděv vyzve Tsitsipase, Nadala čeká obhájce titulu"/>
    <meta property="og:description" content="Druhý den Turnaje mistrů nabídne v Londýně první zápasy Agassiho skupiny. Daniil Medveděv s Rafaelem Nadalem v ní budou proti svým soupeřům hájit stoprocentní vzájemné bilance. Rus se pošesté utká s Řekem Tsitsipasem, Španěl zase s Němcem Zverevem. Celý pondělní program odstartuje čtyřhrou."/>
  </head>
  <body>
    <article>
      <h1>Turnaj mistrů: Medveděv vyzve Tsitsipase, Nadala čeká obhájce titulu</h1>
      <address>
        <time datetime="2019-11-11T12:00:00+00:00">11 Nov 2019, 12:00</time>
      </address>
      <p>
        <b>Druhý den Turnaje mistrů nabídne v Londýně první zápasy Agassiho skupiny. Daniil Medveděv s Rafaelem Nadalem v ní budou proti svým soupeřům hájit stoprocentní vzájemné bilance. Rus se pošesté utká s Řekem Tsitsipasem, Španěl zase s Němcem Zverevem. Celý pondělní program odstartuje čtyřhrou.</b>
      </p>
      <p><b>Medveděv vyzve Tsitsipase</b><br/>Boje v Agassiho skupině odstartují Daniil Medveděv a Stefanos Tsitsipas, tedy hráči, kteří startují na akci pro osm nejlepších tenistů sezóny vůbec poprvé. </p>
      <p>Třiadvacetiletý Medveděv měl skvělou druhou polovinu sezóny. Rus letos ovládl turnaje v Sofii, Cincinnati, Petrohradu a Šanghaji. V New Yorku si rovněž vyzkoušel své premiérové grandslamové finále, v němž padl se Španělem Nadalem až v pěti setech. Finále si zahrála současná světová čtyřka na šesti z posledních sedmi turnajů, "dech" došel Medvěděvovi až v pařížské hale Bercy, kde překvapivě prohrál už první utkání s domácím Chardym.</p>
      <p>Jednadvacetiletému Tsitsipasovi se naopak na severoamerických betonech příliš nedařilo, Řek se ale nastartoval do dobré formy v Asii. V Pekingu si zahrál finále, v Šanghaji následně semifinále. To absolvoval také v Basileji, na posledním podniku ATP 1000 v Paříži pak skončil ve čtvrtfinále na raketě pozdějšího šampiona Djokoviče. Muž, jemuž ve světovém žebříčku náleží šestá pozice, letos získal dva tituly – v Marseille a Estorilu.</p>
      <p>Favoritem utkání bude v Londýně Medveděv, jenž s Tsitsipasem vyhrál všech pět předešlých vzájemných střetnutí, z toho dvě v letošním roce.</p>
      <figure>
        <iframe data-src="https://twitter.com/OfficialDolcify/status/1193689598599274496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Nadala čeká obhájce titulu</b><br/>Dvojnásobný turnajový finalista Nadal se před akcí potýkal se zraněním břišního svalu, přesto se rozhodl v Londýně, kde si zahrál dvakrát finále, startovat. Světová jednička aktuálně táhne sérii čtrnácti výher v řadě, když po obhajobě titulu v kanadském Montréalu ovládla i US Open. Následně Nadal startoval na Laver Cupu a naposledy se představil na halovém Masters v Paříži, kde však vinou již zmíněných zdravotních problémů nenastoupil do semifinále. V roce 2019 získal Španěl celkem čtyři turnajové trofeje, kromě US Open a Montréalu ovládl i grandslamový Roland Garros a Řím.  </p>
      <p>Někdejší světová trojka Zverev má za sebou slabší sezónu. Aktuálně patří německému tenistovi sedmá pozice v žebříčku. V letošním roce ukořistil jediný titul, a sice na antukovém podniku ATP v Ženevě. Finále si zahrál ještě v mexickém Acapulku a čínské Šanghaji. Halová část ročníku se Zverevovi ovšem vůbec nevydařila. V Basileji vypadl před třemi týdny již v prvním kole, v Paříži pak došel do osmifinále, přičemž v úvodním kole měl volný los.  </p>
      <p>Oba tenisté se spolu utkají již pošesté. Všech předešlých pět střetnutí ovládl Nadal, jenž se naposledy radoval loni v Římě. </p>
      <figure>
        <iframe data-src="https://twitter.com/livetennis/status/1193667985342267392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u><b>Pondělní program</b></u><br/>13:00 Krawietz, Mies (oba GER) – Roger (NED), Tecau (ROU) <br/>15:00 Daniil Medveděv (RUS) – Stefanos Tsitsipas (GRE) <br/>19:00 Cabal, Farah (oba COL) – Herbert, Mahut (oba FRA) <br/>21:00 Rafael Nadal (ESP) – Alexander Zverev (GER)</p>
      <footer>Filip Lefenda, Radek Štohl, foto: Twitter: ATP Tour</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>