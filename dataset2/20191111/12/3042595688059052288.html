<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/ny-musikksjef-i-p3/71805868"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T12:55:18+00:00"/>
    <meta property="og:title" content="Ny musikk­sjef i P3"/>
    <meta property="og:description" content="Ida Eline Tangen (30) kapret toppjobben."/>
  </head>
  <body>
    <article>
      <h1>Ny musikk­sjef i P3</h1>
      <h2>Ida Eline Tangen (30) kapret toppjobben.</h2>
      <address><time datetime="2019-11-11T12:55:18+00:00">11 Nov 2019, 12:55</time> by <a rel="author">Johannes Fjeld</a></address>
      <p>
        <b>Ida Eline Tangen blir NRK P3s nye musikksjef, og begynner i jobben rett over nyttår.</b>
      </p>
      <p>Det var <a href="https://www.medier24.no/artikler/ida-eline-tangen-blir-ny-musikksjef-i-nrk-p3/478684">Medier24</a> som først omtalte nyheten.</p>
      <p>- Det er en ære å bli en del av musikkredaksjonen i NRK P3. Jeg ser fram til krevende og morsomme utfordringer i en mediehverdag i stor endring. NRK P3 er dyktige, kreative og modige, og har gjort mye innovativt på norsk og internasjonal musikk, sier Tangen i en pressemelding fra NRK.</p>
      <h3>- Hard prosess</h3>
      <p>I alt 114 kandidater hadde søkt på stillingen.</p>
      <p>- Det var hard kamp om denne jobben og det har vært en lang og grundig rekrutteringsprosess, men jeg er veldig fornøyd med å ha funnet akkurat Ida Eline Tangen, sier redaksjonssjef for radio og podkast Ida Jevne i NRK P3 i pressemeldingen.</p>
      <p>Hun mener Tangen viser stor forståelse for P3s oppdrag.</p>
      <p>- NRK P3 skal fortsatt være den viktigste formidleren av ny, norsk musikk - på alle våre kanaler og plattformer - og Ida har både ambisjoner og evner til å ta dette viktige P3-oppdraget videre, sier hun videre.</p>
      <h3>Lang erfaring</h3>
      <p>Tangen har en mastergrad i organisasjon og ledelse, og har bred erfaring fra både NRK, P3 og Urørt. I tillegg har hun tidligere jobbet som programleder i Radio 1.</p>
      <p>Hun får nå ansvar for både P3, mP3, P3X og Urørt, P3s kanal for usignerte artister.</p>
      <p>
        <b>- Jeg er gira på å fortsette arbeidet med og løfte fram den beste norske musikken, spesielt i ei tid da det skjer utrolig mye spennende innenfor ny, norsk musikk. Jeg gleder meg veldig! sier Tangen i pressemeldingen.</b>
      </p>
    </article>
  </body>
</html>