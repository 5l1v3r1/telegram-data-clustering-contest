<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svaz-modernizace-plynarenske-site-v-cr-bude-stat-desitky-mld-kc/1819679?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T12:12:00+00:00"/>
    <meta property="og:title" content="Svaz: Modernizace plynárenské sítě v ČR bude stát desítky mld. Kč"/>
    <meta property="og:description" content="Praha - Modernizace české plynárenské sítě v nejbližších deseti až 15 letech stát desítky miliard korun. Na tradiční podzimní plynárenské konferenci v Praze to řekl předseda rady Českého plynárenského svazu Martin Slabý. Náměstek ministra průmyslu a obchodu (MPO) René Neděla v rozhovoru s ČTK označil za zvláštní, že Evropská komise vyškrtla dva české projekty Stork 2 a BACI z prioritních infrastrukturních staveb."/>
  </head>
  <body>
    <article>
      <h1>Svaz: Modernizace plynárenské sítě v ČR bude stát desítky mld. Kč</h1>
      <address><time datetime="2019-11-11T12:12:00+00:00">11 Nov 2019, 12:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Modernizace české plynárenské sítě v nejbližších deseti až 15 letech stát desítky miliard korun. Na tradiční podzimní plynárenské konferenci v Praze to řekl předseda rady Českého plynárenského svazu Martin Slabý. Náměstek ministra průmyslu a obchodu (MPO) René Neděla v rozhovoru s ČTK označil za zvláštní, že Evropská komise vyškrtla dva české projekty Stork 2 a BACI z prioritních infrastrukturních staveb.</p>
      <p>"V České republice provozujeme, udržujeme, vlastníme 66.000 kilometrů plynovodů na kterých je připojeno tři miliony plynoměrů. Síť byla vybudována v 70. až 90. letech 20. století a teď stojí před zásadní generační výměnou. Tato generační výměna bude v příští dekádě, možná 15 letech vyžádá desítky miliard korun. Možná, že to bude více než 100 miliard korun," uvedl Slabý.</p>
      <p>Investice plánuje mimo jiné provozovatel českých plynovodů, skupina Net4Gas. Generální ředitel firmy Andreas Rau dnes uvedl, že mezi roky 2017 až 2021 plánuje firma investovat více než 600 milionů eur (přes 15,3 miliardy korun). V letech 2006 až 2016 podle něj firma investovala 500 milionů eur (12,8 miliardy korun). Podotkl, že celkový dopad nákladů na přepravu plynu do konečné ceny pro zákazníky je menší než dvě procenta.</p>
      <p>Z plánovaných projektů zmínil například projekt Capacity4Gas, jehož potrubní část naváže na německo-českých hranicích na plynovod Eugal, který bude přepravovat zemní plyn z diskutovaného plynovodu Nord Stream 2. Asi 150kilometrový plynovod povede mezi Kateřinským potokem na Mostecku a Přimdou na Tachovsku a umožní transport ruského plynu dále do Česka a především jeho tranzit do Bavorska, Rakouska, Itálie nebo Chorvatska. Povolení ke stavbě vydalo podle Neděly MPO minulý týden. "V případě těchto velkých energetických projektů jsme stavebním úřadem," připomněl.</p>
      <p>Na dotaz ČTK se náměstek vyjádřil také ke dvěma projektům, které byly předminulý týden vyškrtnuty Evropskou komisí z prioritních infrastrukturních staveb. Hospodářské noviny (HN) minulý týden upozornily, že sítem komise neprošly dva projekty, jež chtěla v Česku postavit a provozovat společnost Net4Gas. Prvním je plynovod Stork 2, který měl posílit propojení Moravy s Polskem, druhým plánovaný plynovod BACI, který měl jih Moravy napojit na největší středoevropský plynový uzel v rakouském Baumgartenu.</p>
      <p>Projekty tak nedosáhnou na dotace. Evropská unie má pro energetické projekty připraveno v programu "Nástroje na propojení Evropy" 120 miliard korun. Umístění na seznamu prioritních staveb by projektům také umožnilo zrychlené povolovací řízení.</p>
      <p>"Komise nám na jednu stranu doporučuje, abychom v Národním energeticko-klimatického plánu fyzicky diverzifikovali trasy zemního plynu. Když se pak prostřednictvím společnosti Net4Gas představí dva plynárenské projekty, tak se ani jeden na prioritní list nedostane. Je to trochu zvláštní," řekl dnes ČTK Neděla.</p>
      <p>HN uvedly, že oba plánované plynovody se potýkaly s problémy již v minulosti. Například proti několikrát odloženému plynovodu BACI podle deníku bojoval podnikatel Daniel Křetínský, který vlastní slovenský plynovod Eustream. "Plyn dnes z Česka do Rakouska teče právě přes Eustream. Další kapacita je tak podle slovenské firmy zbytečná," napsaly HN.</p>
    </article>
  </body>
</html>