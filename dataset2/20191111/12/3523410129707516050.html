<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639401/%DA%A9%D8%B3%D8%A7%D9%86%DB%8C-%D9%85%D8%A7-%D8%B1%D8%A7-%D8%AF%DB%8C%DA%A9%D8%AA%D8%A7%D8%AA%D9%88%D8%B1-%D9%85%DB%8C%E2%80%8C%D8%AE%D9%88%D8%A7%D9%86%D9%86%D8%AF-%DA%A9%D9%87-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T12:34:00+00:00"/>
    <meta property="og:title" content="کسانی ما را «دیکتاتور» می‌خوانند که در انتخابات شکست خوردند"/>
    <meta property="og:description" content="رئیس‌جمهور بولیوی که بامداد گذشته از سمت خود استعفا کرد، اقدامات رقبای خود که در انتخابات اخیر شکست خورده‌اند را محکوم کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639401/%DA%A9%D8%B3%D8%A7%D9%86%DB%8C-%D9%85%D8%A7-%D8%B1%D8%A7-%D8%AF%DB%8C%DA%A9%D8%AA%D8%A7%D8%AA%D9%88%D8%B1-%D9%85%DB%8C%E2%80%8C%D8%AE%D9%88%D8%A7%D9%86%D9%86%D8%AF-%DA%A9%D9%87-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%86%D8%AF">کسانی ما را «دیکتاتور» می‌خوانند که در انتخابات شکست خوردند</a>
      </h1>
      <h2>رئیس‌جمهور بولیوی که بامداد گذشته از سمت خود استعفا کرد، اقدامات رقبای خود که در انتخابات اخیر شکست خورده‌اند را محکوم کرد.</h2>
      <address><time datetime="2019-11-11T12:34:00+00:00">11 Nov 2019, 12:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی المیادین، «اوو مورالس» رئیس‌جمهور مستعفی بولیوی گفت: کسانی که ما را «دیکتاتور» می‌خوانند همان کسانی هستند که از ما در انتخابات شکست خوردند.</p>
      <p>اوو مورالس همچنین از حمله گروه‌های خشونت‌طلب به خانه‌اش خبر داد و گفت: می‌خواهم مردم بولیوی بدانند که من مجبور به فرار از کشور نیستم.</p>
      <p>رئیس‌جمهور بولیوی که به تازگی از سوی کمیسیون انتخابات این کشور برنده انتخابات ریاست جمهوری اعلام شده بود، به دنبال افزایش اعتراضات به نتایج انتخابات و خشونت مخالفان مجبور شد از سمت خود استعفا کند.</p>
      <p>مورالس روز گذشته در سخنرانی تلویزیونی با اعلام اینکه انتخابات ریاست جمهوری دیگری برگزار می‌کند تا مردم به طور دموکراتیک مقامات جدید کشور را انتخاب کنند، گفت: «من تصمیم گرفته‌ام مجموع اعضای دادگاه عالی انتخابات از نو انتخاب شوند.»</p>
      <p>پیش از این، با تشدید تنش‌ها در اعتراض به نتایج انتخابات در بولیوی، تظاهرکنندگان با ورود به دفاتر رادیو تلویزیون دولتی این کشور، کارکنان را اخراج و پخش برنامه زنده را متوقف کردند.</p>
      <p>روز شنبه یگان‌هایی از پلیس در سه شهر بولیوی علیه مورالس شورش کردند.</p>
      <p>رئیس‌جمهور بولیوی با کسب ۱۰ درصد رای بالاتر از «کارلوس مسا» رقیب خود، در انتخابات اخیر این کشور پیروز شد، اما «مسا» نتایج آن را نپذیرفت و مدعی تقلب در انتخابات شد.</p>
    </article>
  </body>
</html>