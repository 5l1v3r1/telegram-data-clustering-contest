<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/santo-stefano-avis-esordio-con-vittoria/1323660/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T12:59:52+00:00"/>
    <meta property="og:title" content="Santo Stefano-Avis, esordio con vittoria"/>
    <meta property="og:description" content="BASKET IN CARROZZINA - I campioni d'Italia si impongono 79-59 in casa contro Bergamo"/>
  </head>
  <body>
    <article>
      <h1>Santo Stefano-Avis, esordio con vittoria</h1>
      <h2>BASKET IN CARROZZINA - I campioni d'Italia si impongono 79-59 in casa contro Bergamo</h2>
      <address><time datetime="2019-11-11T12:59:52+00:00">11 Nov 2019, 12:59</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fsanto-stefano-avis-esordio-con-vittoria%2F1323660%2F">Condividi4</a><a href="https://twitter.com/intent/tweet?text=Santo+Stefano-Avis%2C++esordio+con+vittoria&amp;url=https%3A%2F%2Fwww.cronachemaceratesi.it%2F2019%2F11%2F11%2Fsanto-stefano-avis-esordio-con-vittoria%2F1323660%2F">Tweet</a>Email4 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/santo-stefano-avis-325x244.jpg"/>
      </figure>
      <p> </p>
      <p><b>Partono subito con il piede giusto i Campioni d’Italia della Santo Stefano-Avis di Porto Potenza Picena che contro la Special Bergamo Sport, nella prima giornata del campionato di serie A di basket in carrozzina, ha vinto per 79-59 e portato a casa i primi due punti della stagione. Una partita tenuta sempre in controllo dalla formazione di coach Roberto Ceriscioli, che non ha mai dato un segnale di prendere con superficialità un match che poteva nascondere proprio l’insidia di non essere affrontato con la giusta concentrazione.</b> Bergamo, squadra non di prima fascia, ha fatto comunque il suo contro i portopotentini Campioni in carica. Il referto finale del match evidenzia un Sabri Bedzeti top scorer per la formazione padrona di casa, con 21 punti (e 67% dal campo) il macedone è stato superato solo dal sempre verde, ex Cantù, Ian Sagar che ha messo a referto 23 punti. Tra i portopotentini, prestazione maiuscola per lo spagnolo Jordi Ruiz che ha giocato l’intero match e contribuito alla causa portando a casa 20 punti d’oro. Bell’esordio anche per Andrea Giaretti con 14 punti, seguito da Dimitri Tanghe con 11<b>. La prossima giornata di campionato vedrà la S. Stefano-Avis impegnata in quel di Giulianova nel classicissimo Derby dell’Adriatico. La formazione abruzzese si presenta ai nastri di partenza con ambizioni elevate e dopo un’estate in cui si è rinforzata con il doppio arrivo dalla Capitale di Stupenengo e Fares. L’Amicacci Giulianova, che da anni naviga nei piani alti della classifica, quest’anno sembra un avversario ancor più temibile.</b> Certamente un ottimo banco di prova per coach Robi Cerisicoli e i suoi ragazzi per testare, già dalla seconda di campionato, le potenzialità dei portopotentini. Nella prima di campionato, Giulianova ha vinto in trasferta 66 a 60 a Padova contro il 3A Millennium Basket, formazione tornata da quest’anno nella massima serie e che hanno messo a segno il “colpo” estivo con l’arrivo del campionissimo Ahmed Raourahi. Il match di Giulianova, che si giocherà al PalaMaggetti di piazza Olimpia a Roseto degli Abruzzi, si giocherà alle ore 18.</p>
    </article>
  </body>
</html>