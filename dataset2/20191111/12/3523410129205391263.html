<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639403/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%BE%D8%B1%D9%88%D9%86%D8%AF%D9%87-%D8%B2%D9%87%D8%B1%D8%A7%DB%8C-%DB%B2-%D8%B3%D8%A7%D9%84%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T12:52:00+00:00"/>
    <meta property="og:title" content="آخرین وضعیت پرونده زهرای ۲ ساله"/>
    <meta property="og:description" content="با گذشت حدود ۳ ماه از ناپدید شدن زهرای ۲ ساله، تحقیقات پلیس برای یافتن او ادامه دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639403/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%BE%D8%B1%D9%88%D9%86%D8%AF%D9%87-%D8%B2%D9%87%D8%B1%D8%A7%DB%8C-%DB%B2-%D8%B3%D8%A7%D9%84%D9%87">آخرین وضعیت پرونده زهرای ۲ ساله</a>
      </h1>
      <h2>با گذشت حدود ۳ ماه از ناپدید شدن زهرای ۲ ساله، تحقیقات پلیس برای یافتن او ادامه دارد.</h2>
      <address><time datetime="2019-11-11T12:52:00+00:00">11 Nov 2019, 12:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، دختری ۲۱ ماهه به نام زهرا در اواخر شهریور ۹۸، از مقابل منزلشان در منطقه قلعه نو شهرری مفقود شد و از آن روز نیروی انتظامی و حتی سازمان هلال احمر نیز برای یافتن این کودک دست به کار شدند.</p>
      <p>ابتدا این فرضیه مطرح شده که زهرا در کانال آبی که در نزدیکی خانه‌شان وجود دارد افتاده است که با اعزام تیم‌های عملیاتی سازمان‌های هلال احمر و آتش نشانی به این کانال جست‌وجو‌ها برای یافتن او به نتیجه نرسید.</p>
      <p>سپس بحث ربایش وی بر سر زبان‌ها آمد و با بررسی پلیس مشخص شد که موضوع ربوده شدن زهرای ۲ ساله صحت ندارد.</p>
      <p>سردار علیرضا لطفی رئیس پلیس آگاهی تهران بزرگ در آخرین اظهارات خود در خصوص این پرونده گفته بود که با بررسی فیلم‌های به دست آمده از دوربین‌های مداربسته تا به این لحظه به این نتیجه رسیده ایم که بحث ربایش کودک مطرح نیست چرا که در فیلم‌ها معلوم است کودک با پای خودش از محل دور می‌شود و کسی او را نمی‌برد.</p>
      <p>وی افزود: در صحبت‌هایی که با خانواده کودک شده است خانواده مظنون به فرد خاصی نیستند و همچنین خود پدر و مادر این فرزند دارای سابقه کیفری نمی‌باشند.</p>
      <p>این در حالی است که پدر زهرا حسینی با بیان اظهاراتی مدعی شده که فرزند من توسط فرد یا افرادی ربوده شدند.</p>
      <p>او گفت: من فکر می‌کنم یک رهگذر زمانی که داشته از سر کوچه رد می‌شده یک لحظه چشمش به زهرا افتاده و به بهانه دادن خوراکی یا نشان دادن تلفن‌همراه، او را به سمت خودش کشانده است. حالا دیگر شکی ندارم زهرا را ربوده‌اند. البته زهرا دختری بود که حتی بغل فامیل هم نمی‌رفت و نمی‌دانم چه شده با آن فرد غریبه همراه شده است.</p>
      <p>پس از گذشت حدود ۳ ماه از ناپدید شدن زهرای ۲ ساله، تحقیقات پلیس همچنان ادامه دارد و تا کنون اثری از او وجود ندارد و وی پیدا نشده است.</p>
    </article>
  </body>
</html>