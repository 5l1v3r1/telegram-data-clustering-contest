<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/11/228469/novice/kronika/Nesreco_povzrocil_pod_vplivom_alkohola/"/>
    <meta property="og:site_name" content="Dolenjski list"/>
    <meta property="article:published_time" content="2019-11-11T12:10:00+00:00"/>
    <meta property="og:title" content="Nesrečo povzročil pod vplivom alkohola"/>
    <meta property="og:description" content="Kot poroča PU Novo mesto, se je 8. novembra nekaj po 6. uri zgodila prometna nesreča na cesti Novo mesto - Šentjernej, v kraju Petelinjek."/>
  </head>
  <body>
    <article>
      <h1>Nesrečo povzročil pod vplivom alkohola</h1>
      <address><time datetime="2019-11-11T12:10:00+00:00">11 Nov 2019, 12:10</time> by <a rel="author">M. L.-S.</a></address>
      <p>Kot poroča PU Novo mesto, se je 8. novembra nekaj po 6. uri zgodila prometna nesreča na cesti Novo mesto - Šentjernej, v kraju Petelinjek. Policisti so opravili ogled in ugotovili, da je nesrečo povzročil 64-letni voznik osebnega avtomobila, ki je zaradi neprilagojene hitrosti izgubil oblast nad vozilom, zapeljal na nasprotno smerno vozišče in trčil v avtomobil, ki ga je iz nasprotne smeri pravilno pripeljal 55-letni voznik. Huje poškodovanega povzročitelja nesreče in lažje poškodovanega 55-letnega voznika so reševalci odpeljali v bolnišnico. Policisti so še ugotovili, da je 64-letni voznik vozil pod vplivom alkohola, v litru izdihanega zraka je imel 0,52 miligramov alkohola.</p>
      <p>
        <b>Prometna nesreča pri Tržišču</b>
      </p>
      <p>Sevniški policisti so bili 8. 11. okoli 13. ure obveščeni o prometni nesreči z udeležbo dveh osebnih vozil pri Tržišču. Ugotovili so, da je 37-letna voznica peljala iz smeri Tržišča proti Boštanju. Izven naselja Tržišče je izgubila oblast nad vozilom, zapeljala na nasprotno smerno vozišče in trčila v avtomobil, ki ga je iz nasprotne smeri pravilno pripeljal 54-letni voznik. Oba udeleženca so reševalci zaradi lažjih poškodb odpeljali v bolnišnico. Povzročiteljici nesreče so policisti zaradi kršitev cestno prometnih predpisov izdali plačilni nalog.</p>
      <p>
        <b>Traktorist s 3,6 promili alkohola</b>
      </p>
      <p>Črnomaljski policisti so 8. 11. popoldne pri Stražnjem vrhu ustavili voznika kmetijskega traktorja. Med postopkom so ugotovili, da 26-letni voznik nima veljavnega vozniškega dovoljenja, vozil pa je neregistriran in nezavarovan kmetijskih traktor. Zaradi očitnih znakov alkoholiziranosti so mu odredili preizkus, v litru izdihanega zraka je imel 1,73 miligramov alkohola (3,6 g/kg). Traktor so zasegli in o številnih kršitvah z obdolžilnim predlogom seznanili sodišče.</p>
      <p>
        <b>Alkoholiziranega kršitelja pridržali</b>
      </p>
      <p>Policisti Postaje prometne policije Novo mesto so 9. novembra med kontrolo prometa v Šentjurju na Dolenjskem ustavili voznika osebnega avtomobila in mu zaradi očitnih znakov alkoholiziranosti odredili preizkus. 60-letnega voznika, ki je imel v litru izdihanega zraka 0,84 miligramov alkohola, so pridržali in zaradi kršitve na sodišče naslovili obdolžilni predlog.</p>
      <p> <b>Vlomi in tatvine</b></p>
      <p>V noči na 8. november. je v Semiču nekdo s strehe stanovanjske hiše odtujil okoli enajst metrov bakrenih žlebov in povzročil za 400 evrov škode.</p>
      <p>V okolici Semiča je med 7. 11. in 8. 11. neznanec vlomil v počitniško hišo in odtujil bakreni del kotla za žganjekuho, škropilnico in elektro material. Lastnika je oškodoval za okoli 650 evrov.</p>
      <p>Med 8. 11. in 9. 11. je v okolici Novega mesta nekdo vlomil v nenaseljeno stanovanjsko hišo in odtujil kuhinjske pripomočke, orodje in meso iz zamrzovalne skrinje. Lastnik ocenjuje, da je oškodovan za 3000 evrov.</p>
      <p>V Dolnji Prekopi je 9. 11. popoldne neznanec izkoristil odsotnost stanovalcev in skozi okno vlomil v stanovanjsko hišo. Preiskal je prostore in našel ter odtujil denar in zlat nakit. Lastnike je oškodoval za 5600 evrov.</p>
      <p>V Šentrupertu je 9. 11. med 17.30 in 19. uro, ko so bili stanovalci odsotni, nekdo skozi vhodna vrata vlomil v stanovanjsko hišo in odtujil okoli 3400 evrov.</p>
      <p>
        <b>Poškodovano vozilo</b>
      </p>
      <p>Med 9. 11. in 10. 11. je na parkirnem prostoru na Ulici Slavka Gruma v Novem mestu nekdo z osebnega avtomobila Renault clio odmontiral kolesa in poškodoval vozilo. Škode je za okoli 1200 evrov.</p>
    </article>
  </body>
</html>