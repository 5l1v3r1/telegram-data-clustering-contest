<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620969/%D8%B1%D8%A6%DB%8C%D8%B3%DB%8C-%DA%AF%D8%B1%D9%81%D8%AA%D8%A7%D8%B1-%D8%AD%D8%A7%D8%B4%DB%8C%D9%87%E2%80%8C%D9%87%D8%A7-%D9%86%D9%85%DB%8C%E2%80%8C%D8%B4%D9%88%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T12:34:00+00:00"/>
    <meta property="og:title" content="رئیسی: گرفتار حاشیه‌ها نمی‌شویم"/>
    <meta property="og:description" content=" رئیس قوه قضاییه با تاکید بر ادامه قاطعانه و مصمم روند مبارزه با فساد، گفت: هیچگونه حاشیه سازی نمی‌تواند روند مبارزه دستگاه قضایی با فساد را کند یا متوقف کند و ما مصمم‌تر از گذشته، این مسیر را ادامه می‌دهیم."/>
  </head>
  <body>
    <article>
      <h1>رئیسی: گرفتار حاشیه‌ها نمی‌شویم</h1>
      <address>
        <time datetime="2019-11-11T12:34:00+00:00">11 Nov 2019, 12:34</time>
      </address>
      <p>
        <i> رئیس قوه قضاییه با تاکید بر ادامه قاطعانه و مصمم روند مبارزه با فساد، گفت: هیچگونه حاشیه سازی نمی‌تواند روند مبارزه دستگاه قضایی با فساد را کند یا متوقف کند و ما مصمم‌تر از گذشته، این مسیر را ادامه می‌دهیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدابراهیم رئیسی در جلسه شورای عالی قوه قضاییه با تبریک ایام ولادت با سعادت پیامبر اکرم (ص) و امام جعفر صادق (ع)، وحدت در پرتو وجود مقدس نبی مکرم اسلام (ص) را وحدتی راهبردی دانست که جمهوری اسلامی از ابتدا بر آن تاکید کرده است و تصریح کرد: این وحدت نه تنها بین شیعه و سنی بلکه بین همه اقوام، گویش ها، فرهنگ‌ها و ... مطرح است و امروز وحدت بین همه اقشار را امری ضروری می‌دانیم.</p>
      <p>رئیس قوه قضاییه با بیان اینکه دشمنان و استعمارگران همواره در طول تاریخ از تفرقه میان امت اسلامی سوءاستفاده کرده اند، ادامه داد: از جمله تلاش‌های دشمنان در سال‌های اخیر، ایجاد تفرقه در امت اسلامی و سوءاستفاده از آن بوده است؛ لذا امروز بیش و پیش از گذشته، امت اسلامی ضرورت وحدت را متوجه است.</p>
      <p>امروز هر کس وحدت را مخدوش کند، در جهت راهبرد دشمن حرکت کرده است</p>
      <p>رئیسی با اشاره به تاکیدات مقام معظم رهبری در خصوص تقریب و نزدیکی بین دولت‌ها و ملت‌های مسلمان، این امر را ضرورتی اجتناب ناپذیر دانست و افزود: امروز هر کس دانسته یا نادانسته، خواسته یا ناخواسته، وحدت را مخدوش کند، در جهت راهبرد دشمن حرکت کرده است.</p>
      <p>رئیس قوه قضاییه با بیان اینکه پرچمداری وحدت توسط جمهوری اسلامی باعث عصبانیت دشمنان شده است، اظهار کرد: امروز بسیاری از ملت‌ها و مردم مسلمان متوجه ضرورت وحدت و شناخت دشمن شده اند. امیدواریم این انسجام و وحدت، روز به روز افزایش یابد و ایجاد فرقه‌های دست ساخته دشمن در جامعه اسلامی به حاشیه برود تا امت اسلامی با وحدت و یکپارچگی در جهت اهداف بلند و آرمان‌های خود گام بردارد.</p>
      <p>مبارزه با فساد در ذات نظام وجود دارد</p>
      <p>رئیسی در بخش دیگری از سخنان خود، مبارزه با فساد را نکته‌ای اساسی برای نظام اسلامی دانست و خاطرنشان کرد: مبارزه با فساد در ذات نظام وجود دارد و هیچکس نمی‌تواند دغدغه مردم، نظام و کشور را داشته باشد، اما دغدغه مبارزه با فساد نداشته باشد.</p>
      <p>رئیس قوه قضاییه با بیان اینکه مبارزه با فساد یک اصل و ضرورت است، تصریح کرد: امروز به برکت خون شهیدان و هدایت‌های مقام معظم رهبری، پرچم مبارزه با فساد برافراشته شده و یک موضوع کاملا همگانی است که مربوط به همه بخش‌ها و آحاد مردم است. هر کس امروز به نام مدیر به مردم خدمتگزاری می‌کند باید بداند توقع مردم از همه دستگاهها، ادارات و سازمانها، سلامت نظام اداری و خدمت بدون شائبه و مبارزه با فساد است.</p>
      <p>حاشیه سازی، روند کار دستگاه قضایی را کند نخواهد کرد</p>
      <p>رئیسی با بیان اینکه مساله فساد برای همه رنج آور شده است، تاکید کرد: دستگاه قضا مصمم است این روند را دنبال کند و هیچگونه حاشیه سازی، ما را گرفتار نخواهد کرد، از مبارزه با فساد باز نخواهد داشت و روند کار دستگاه قضایی را کند نخواهد کرد. ما مصمم‌تر از همیشه به صورت قاطعانه با فساد مبارزه می‌کنیم و مردم را نیز در جریان اقدامات خود قرار خواهیم داد، زیرا معتقدیم مشارکت و احساس مسئولیت مردم در این زمینه بسیار مهم است.</p>
      <p>رئیس قوه قضاییه در بخش دیگری از سخنان خود، ضمن قدردانی از برگزارکنندگان همایش دادستان‌های سراسر کشور، اثر این همایش را در اجرای مباحث آن دانست.</p>
      <p>تغییرات مورد نیاز در قانون مجازات اسلامی یا آیین دادرسی کیفری، هر چه سریع‌تر به مجلس اعلام شود</p>
      <p>رئیسی همچنین دستور داد که تغییرات مورد نیاز در قانون مجازات اسلامی یا آیین دادرسی کیفری، هر چه سریع‌تر و با یک کار انقلابی، به مجلس شورای اسلامی اعلام شود.</p>
      <p>براساس این گزارش، حجت الاسلام و المسلمین صادقی معاون فرهنگی قوه قضاییه از اجرای طرح «هر مسجد، یک حقوقدان» با محوریت بسیج حقوقدانان و اعلام آمادگی هزار مسجد در کرج برای اجرای این طرح خبر داد.</p>
      <p>همچنین محمدجواد لاریجانی رئیس ستاد حقوق بشر نیز گزارشی از حضور جمهوری اسلامی در مجمع عمومی شورای حقوق بشر سازمان ملل ارائه داد و گفت: فضا در این نشست در مجموع مثبت بود و گزارش منقح و کاملی از وضعیت حقوق بشر در کشور ارائه شد.</p>
      <p>براساس این گزارش، ادامه بحث و بررسی در خصوص اصلاح موادی از قانون آیین دادرسی کیفری در دستور کار امروز مسئولان قضایی قرار داشت که مواردی از آن به تصویب رسید.</p>
    </article>
  </body>
</html>