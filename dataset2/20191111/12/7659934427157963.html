<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1986601/%E2%80%8Bsosyal-platformlardaki-radikal-s%C3%B6ylemlere-kar%C5%9F%C4%B1-suudi-ingiliz-bildirisi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-11T12:45:00+00:00"/>
    <meta property="og:title" content="​Sosyal platformlardaki radikal söylemlere karşı Suudi-İngiliz bildirisi"/>
    <meta property="og:description" content="Terör örgütlerinin mesajlarını inceleme çalışmalarına yönelik yayınlanan Suudi-İngiliz bildirisinde radikalleri ve teröristleri kendilerine uygun sıfatlarla utandırmak için katı bir terminolojinin kullanılması gerektiği vurgulandı. Söz konusu bildiri"/>
  </head>
  <body>
    <article>
      <h1>​Sosyal platformlardaki radikal söylemlere karşı Suudi-İngiliz bildirisi</h1>
      <address>
        <time datetime="2019-11-11T12:45:00+00:00">11 Nov 2019, 12:45</time>
      </address>
      <p>Terör örgütlerinin mesajlarını inceleme çalışmalarına yönelik yayınlanan Suudi-İngiliz bildirisinde radikalleri ve teröristleri kendilerine uygun sıfatlarla utandırmak için katı bir terminolojinin kullanılması gerektiği vurgulandı.<br/><br/>Söz konusu bildiri, Suudi Arabistan Devlet Güvenliği Başkanlığı (Radikallikle Mücadele Genel Müdürlüğü) ve DEAŞ karşıtı Uluslararası Koalisyon’un ve DEAŞ’la Mücadelede İletişim Hücresi’nin uluslararası bir paneldeki iş birliği sonucu olarak ortaya çıktı.<br/><br/>“Terörist Anlatılara Karşı Koyma Uygulamaları Üzerine Londra Bildirisi: Bir Model Olarak DEAŞ” adlı bildiri, DEAŞ karşıtı Uluslararası Koalisyon’un internet sitesinde Arapça ve İngilizce olarak yayınlandı.<br/><br/><b>Bildiride 10 farklı çalışma alanı mevcut:</b><br/><br/>-Terörist grupların savunmasız insanları nasıl hedef aldığı hakkında bilgi ve analiz toplamak<br/><br/>-Radikal davranışlarla ilgili dini, sosyal ve psikolojik faktörlerin incelenmesi ve ele alınması<br/><br/>-Sosyal medya platformlarındaki terörist anlatılara ve mesajlaşmaya karşı koymak<br/><br/>-Hassas topluluklarda uzun vadeli direnç oluşturmak için hoşgörü, sosyal uyum ve ılımlılık gibi alternatif anlatıların teşvik edilmesi<br/><br/>-Söz konusu platformlardaki radikal içeriğin kaldırılmasından sosyal medya şirketlerini sorumlu tutmak<br/><br/>-Küçük çocuklara radikal şiddetin aşılanmasını önlemek için şiddet içerikli video oyunlarıyla ilgili mevzuat geliştirmek<br/><br/>-Bölücü ve ırkçı söylemlere karşı koymak, barış içinde birlikte yaşama, hoşgörü ve saygı ilkelerini oturtmak için toplumsal örgütlerle ortaklıklar kurmak<br/><br/>-İdeolojilerini meşrulaştırmak veya eylemlerini heyecan verici hale getirmekten kaçınmak için teröristlerden bahsederken uygun terminoloji kullanımına teşvik etmek<br/><br/>-Terör propagandası ve ağlarıyla mücadele etmek için bölgesel ve uluslararası alanda iş birliği yapmak<br/><br/> -Yerel, bölgesel ve uluslararası ortaklarla bilgileri ve en iyi uygulamaları paylaşmak<br/><br/>Suudi Arabistan, 2014 yılında kurulan DEAŞ karşıtı Uluslararası Koalisyon’un kurucu üyesi ve stratejik bir ortağı olarak ön plana çıkıyor. Riyad yönetimi, Suriye'nin kuzey doğusunda DEAŞ'tan kurtarılan alanları istikrara kavuşturma projelerini desteklemek için Koalisyon’a 100 milyon ABD doları da katkıda bulundu.</p>
    </article>
  </body>
</html>