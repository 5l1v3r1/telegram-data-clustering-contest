<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Razsledvasht-zhurnalist-V-Ispaniya-se-strahuvat-ot-moshtnata-bulgarska-mafiya-912819"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T10:13:00+00:00"/>
    <meta property="og:title" content="Разследващ журналист: В Испания се страхуват от мощната българска мафия"/>
    <meta property="og:description" content="Български музиканти веселят испанските бандити. В същото време нашите мафиоти са едни от най-могъщит..."/>
  </head>
  <body>
    <article>
      <h1>Разследващ журналист: В Испания се страхуват от мощната българска мафия</h1>
      <address>
        <time datetime="2019-11-11T10:13:00+00:00">11 Nov 2019, 10:13</time>
      </address>
      <p>Български музиканти веселят испанските бандити. В същото време нашите мафиоти са едни от най-могъщите и опасните на Иберийския полуостров. Това разкрива разследващият журналист от вестник "Ел Паис" Начо Каретеро. В столичния "Институт Сервантес" той представи книгата си "Бял прах. Историята и своеволията на наркотрафика в Галисия", която излиза на български език. В нея се разкриват интересни подробности за наркотрафика в северозападната испанска област, където е роден Каретеро, всъщност с името Мигел Гонзалес.</p>
      <p>"Като галисиец израснах в тази реалност - на контрабандата и наркотрафика, като нещо нормално. И когато си заобиколен от нещо такова, даже да е изключително, за теб е обикновено, не ти прави впечатление. И чак когато отидох в Мадрид, си дадох сметка, че това в Галисия не беше нормално, и реших да разкажа тази история“, каза Каретеро пред БНР.</p>
      <p>Заради съдържанието си и заведен съдебен иск книгата е спряна от продажба през миналата година, но по-късно отново е пусната на пазара. В нея не липсва българска следа - от участието на български музиканти в празненствата на контрабандистите, през българския кораб "Свети Николай", който при залавянето му през 2012 г. от испанските власти превозвал единствено кокаин.</p>
      <p>В "Бял прах“ е спомената и българската мафия.</p>
      <p>"Когато кокаинът от Колумбия влиза в Испания, често през канали в Галисия, различните мафии купуват продукта и го разпространяват в Европа. И една от тези мафии, от най-мощните, е българската. Непрекъснато излизат новини за връзките по дистрибуцията на наркотика в Европа. Но не е само това. Българската мафия например има голям дял в Мадрид в контрола на сигурността в дискотеките, занимава се с уреждане на сметки, с продажба на наркотици, изобщо познават я и се страхуват от нея. И разбира се, трябваше да я спомена в книгата, защото е част от цялата верига. Като цяло наркотрафикът е една голяма международна мрежа, от която са част тези мафии - галисийската, българската, колумбийската, и противодействието е много трудно“, разказа журналистът.</p>
      <p>С помощта на преки свидетелства от страна на босове, капитани на моторни лодки, разкаяли се наркотрафиканти, съдии, полицаи, журналисти и майки на наркомани Начо Каретеро обрисува детайлно един брутален криминален пейзаж. Осемдесет процента от кокаина в Европа през 80-те години навлиза през бреговете на Галисия, а местното правителство години наред отрича съществуването на организиран наркотрафик. Освен това в областта не е имало нито една партия, която да не е финансирана от наркотрафикантите, твърди журналистът.</p>
      <p>"Близостта между наркотрафикантите и политиците идва от епоха, в която обществото не гледа на контрабандистите с лоши очи. Те имат голямо влияние, власт, помагат на съседите, създават работни места. В онази епоха политиците получават допълнителни дивиденти от това, че са близо до тях - гласове на избори, пари за кампаниите. После обаче се прави големият скок и вместо цигари започват нелегално да се внасят наркотици. Известно време големите босове продължават да са близо до политиката, даже самите са политици. Само че после образът им в обществото се променя, особено когато се вижда ужасяващият ефект от наркотиците, най-вече върху младите хора. Политиците си дават сметка, че трябва да стоят далеч наркобосовете“, коментира Каретеро.</p>
      <p>Освен разследвания върху наркотрафика Начо Каретеро има също публикации за войната в Сирия, вируса ебола и геноцида в Руанда.</p>
    </article>
  </body>
</html>