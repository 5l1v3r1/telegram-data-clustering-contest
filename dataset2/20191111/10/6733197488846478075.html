<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/mohli-bychom-ozivit-capri-rika-designer-fordu-musi-ale-reflektovat-dnesni-dobu"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-11T10:00:00+00:00"/>
    <meta property="og:title" content="Mohli bychom oživit Capri, říká designér Fordu. Musí ale reflektovat dnešní dobu"/>
    <meta property="og:description" content="Ford by neměl problém vyhrabat z minulosti další slavné jméno. Jeho případné využití by ale mohlo dělat mnohým fanouškům vrásky na čele."/>
  </head>
  <body>
    <article>
      <h1>Mohli bychom oživit Capri, říká designér Fordu. Musí ale reflektovat dnešní dobu</h1>
      <h2>Ford by neměl problém vyhrabat z minulosti další slavné jméno. Jeho případné využití by ale mohlo dělat mnohým fanouškům vrásky na čele.</h2>
      <address><time datetime="2019-11-11T10:00:00+00:00">11 Nov 2019, 10:00</time> by <a rel="author">Daniel Fuglevič</a></address>
      <p>Rozhovor britského Autocaru s Amkem Leenartsem, evropským šéfdesignérem Fordu, nám poskytuje zajímavý pohled do myšlenek celkového směřování automobilky, přinejmenším na starém kontinentu. Po <a href="https://www.autorevue.cz/ford-puma-crossover-oficialne-fotky-motory-rozmery-technicka-data">znovuzrození Pumy</a>, která pro novou éru vyrostla z kupé na městský crossover, by totiž Ford neměl problém z minulosti využít další známé jméno.</p>
      <related>
        <a href="https://www.autorevue.cz/dalsi-ostry-crossover-na-ceste-ford-testuje-pumu-st-pouzije-techniku-z-fiesty-st"/>
      </related>
      <p>V hlavě Leenartse a evropského designového oddělení totiž stále žije myšlenka oživení legendárního Capri. A to nejen kvůli jménu, ale i možné designové inspiraci. <i>„Kdo by nechtěl Capri přivést zpátky?“</i> uvedl Leenarts. <i>„My bychom moc rádi. Zároveň by ale muselo zapadnout do dnešní doby a fungovat v nabídce, ne pouze existovat jako splněný sen jednoho designéra,“ </i>dodal.</p>
      <p>A tedy nejspíš leží zakopaný pes. Málokdo si totiž dokáže představit uvedení nového sportovního kupé od Fordu, když se automobilka nyní tvrdě zaměřuje na trh crossoverů a SUV se zmíněnou Pumou, novou <a href="https://www.autorevue.cz/novy-ford-kuga-2019-rozmery-motory-vybava-titanium-vignale-st-line">Kugou</a>, <a href="https://www.autorevue.cz/ford-explorer-2020-cena-vybava-technicka-data-nejlevnejsi-verze">Explorerem</a> nebo chystaným návratem <a href="https://www.autorevue.cz/novy-ford-bronco-odhalen-v-zavodni-verzi-dve-turba-bude-mit-i-produkcni-verze">Bronca</a> či <a href="https://www.autorevue.cz/ford-opet-laka-na-mustangem-inspirovany-elektricky-crossover-jak-ho-pojmenuje">elektrického crossoveru</a> inspirovaného Mustangem.</p>
      <related>
        <a href="https://www.autorevue.cz/ford-explorer-2020-cena-vybava-technicka-data-nejlevnejsi-verze"/>
      </related>
      <p>Již u posledního zmíněného se přitom spekuluje o oživení některého jména z minulosti značky, například Mach-E, Maverick či Falcon. Samotný nápad Fordu uvést zpátky jméno Mach (právě s odkazem na známý Mustang) se ovšem nesetkal s pozitivní odezvou od fanoušků. A po uvedení nové Pumy si už nikdo není jistý, jak dokáže Ford se svým dědictvím naložit.</p>
      <p><i>„Jsem ohromen rozsáhlostí katalogu našich jmen, která u lidí vzbuzují emoce, pozitivní i negativní,“</i> dodal Leenarts. Jistotu jakéhokoliv návratu Capri zatím nemáme, Autocar nicméně dříve nakousl spekulaci o přivedení modelu ve formě nového elektromobilu.</p>
      <related>
        <h4>Určitě si přečtěte</h4>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
        <a href="https://www.auto.cz/nova-skoda-octavia-rs-bude-vypadat-zhruba-takto-co-vsechno-uz-o-ni-vime-132037"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/skoda-130-rs-typ-739-wiki-historie"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/kdyz-jeste-reklamy-na-auta-za-neco-staly-volvo-melo-odvahu-sebevedomi-a-drzost"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
      </related>
    </article>
  </body>
</html>