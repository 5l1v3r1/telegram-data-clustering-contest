<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/11/ez-lett-a-kovetkezmenye-a-nyugdijasok-jarulek-aloli-mentesitesenek"/>
    <meta property="og:site_name" content="infostart"/>
    <meta property="article:published_time" content="2019-11-11T10:28:00+00:00"/>
    <meta property="og:title" content="Ez lett a következménye a nyugdíjasok járulék alóli mentesítésének"/>
    <meta property="og:description" content="A nyugdíj mellett dolgozó időseknek az év eleje óta nem kell járulékot fizetniük."/>
  </head>
  <body>
    <article>
      <h1>Ez lett a következménye a nyugdíjasok járulék alóli mentesítésének</h1>
      <address><time datetime="2019-11-11T10:28:00+00:00">11 Nov 2019, 10:28</time> by <a rel="author">Infostart / MTI</a></address>
      <h3>Tavaly óta több mint másfélszeresére nőtt a nyugdíj mellett dolgozók létszáma, szeptemberben már több mint 115 ezren voltak - nyilatkozott a Magyar Nemzetnek Tállai András, a Pénzügyminisztérium parlamenti államtitkára.</h3>
      <p>A hétfői számban megjelent nyilatkozatban emlékeztetett arra, hogy az érintett időseknek az év eleje óta nem kell járulékot fizetniük, ami komoly anyagi előnyt jelenthet.</p>
      <p>A múlt esztendő végén nagyjából 75 ezer nyugdíjas tevékenykedett munkaviszony keretei között, vagyis</p>
      <blockquote>kevesebb mint egy év alatt negyvenezer időskorú munkavállaló helyezkedett el újonnan.</blockquote>
      <p>- Lehetővé kell tenni, hogy a nyugdíjasok, ha kedvük, erejük és idejük van hozzá, könnyen visszatérhessenek a munka világába, mégpedig a lehető legjobb feltételek mellett - fejtette ki az államtitkár, hozzátéve: ezért is változott a közelmúltban az adóügyi szabályozás.</p>
      <p>Az év eleje óta a munkaviszonyban dolgozó nyugdíjasoknak már csupán a 15 százalékos személyi jövedelemadót (szja) kell megfizetniük, a járulékkal nem kell foglalkozniuk. - A szabályozás 14 százalékos megtakarítást jelent az érintetteknek - mondta Tállai András.</p>
      <p>
        <i>Nyitókép: Pixabay</i>
      </p>
    </article>
  </body>
</html>