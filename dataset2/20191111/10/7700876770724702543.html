<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/11/da-barbiana-a-bibbiano-la-vergogna-di-un-titolo/153243/"/>
    <meta property="og:site_name" content="VITA"/>
    <meta property="article:published_time" content="2019-11-11T10:15:00+00:00"/>
    <meta property="og:title" content="&quot;Da Barbiana a Bibbiano&quot;, la vergogna di un titolo"/>
    <meta property="og:description" content="«L’obbedienza è sempre meno una virtù, quando ci viene chiesto di tacere di fronte a volontà così grossolane nel falsificare la realtà»: così Pax Christi commenta la notizia del convegno che si terrà il 30 novembre a Bergamo, intitolato “Da Barbiana a Bibbiano”. Una presa di posizione che il CNCA «condivide parola per parola»"/>
  </head>
  <body>
    <article>
      <h1>"Da Barbiana a Bibbiano", la vergogna di un titolo</h1>
      <address><time datetime="2019-11-11T10:15:00+00:00">11 Nov 2019, 10:15</time> by <a rel="author">Redazione</a></address>
      <p>
        <b>«L’obbedienza è sempre meno una virtù, quando ci viene chiesto di tacere di fronte a volontà così grossolane nel falsificare la realtà»: così Pax Christi commenta la notizia del convegno che si terrà il 30 novembre a Bergamo, intitolato “Da Barbiana a Bibbiano”. Una presa di posizione che il CNCA «condivide parola per parola»</b>
      </p>
      <p>«<b>L’obbedienza è sempre meno una virtù, quando ci viene chiesto di tacere di fronte a volontà così grossolane nel falsificare la realt</b>à»: così Pax Christi commenta la notizia del convegno che si terrà il 30 novembre a Bergamo, intitolato “Da Barbiana a Bibbiano” e promosso – secondo quanto riportato dalla stampa – da gruppi cattolici tradizionalisti e a cui saranno presenti alcuni esponenti della Lega, tra cui il senatore Simone Pillon, al quale sono affidate le conclusioni dei lavori. È previsto anche un intervento di Jacopo Marzetti, commissario della Comunità Il Forteto e garante per l’infanzia e l’adolescenza della Regione Lazio.</p>
      <p>«Vedere usata e strumentalizzata la scuola di Barbiana e la foto di don Lorenzo Milani ci ha indignato. Pax Christi ha la propria sede nazionale a Impruneta (FI), non lontano da Barbiana. Per noi, e per tantissime altre persone, il priore di Barbiana è un maestro, un testimone, un profeta. Spesso ci rechiamo sulla sua tomba nel piccolo cimitero a Barbiana, come ha fatto anche papa Francesco il 20 giugno 2017», ha scritto Pax Christi. «Condividiamo le parole chiare e nette del card. Betori, arcivescovo di Firenze, intervistato a Radio Toscana riguardo al questa conferenza: «Non si può accettare che la figura di don Lorenzo Milani, servitore esemplare del Vangelo e testimone di Cristo sia strumentalizzata o peggio offesa, accostando l’esperienza di Barbiana a vicende neppure lontanamente accostabili. Si tratta dell’ennesima distorsione e travisamento che da varie e diverse parti, in maniera ricorrente nel corso dei decenni, è stata fatta e continua ad essere fatta del pensiero e dell’azione di questo nostro sacerdote». «Don Milani, quando è stato il caso, si è difeso da solo, e non ha certo bisogno delle nostre difese. Chi lo ha conosciuto, letto e studiato sa bene che la testimonianza di don Lorenzo non teme certo operazioni così meschine e faziose. <b>Ci sembrava giusto almeno non tacere! E invitare tutti non solo al rispetto ma anche allo studio e alla conoscenza della straordinaria esperienza della Scuola di Barbiana</b>».</p>
      <p>L’Esecutivo del Coordinamento Nazionale Comunità di Accoglienza (CNCA) «esprime il proprio sdegno per vedere accostati don Milani e l’esperienza della scuola di Barbiana ai fatti della comunità Il Forteto e di Bibbiano» e «condivide, parola per parola, la presa di posizione espressa in merito da Pax Christi».</p>
    </article>
  </body>
</html>