<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/11/spad-na-cenite-na-imotite-v-sofiia-ne-se-ochakva.429191"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T10:48:00+00:00"/>
    <meta property="og:title" content="Спад на цените на имотите в София? Не се очаква!"/>
    <meta property="og:description" content="Пазарът е стабилен, търсенето продължава | Dnes.bg"/>
  </head>
  <body>
    <article>
      <h1>Спад на цените на имотите в София? Не се очаква!</h1>
      <h2>Пазарът е стабилен, търсенето продължава</h2>
      <address><time datetime="2019-11-11T10:48:00+00:00">11 Nov 2019, 10:48</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Огромен спад в цените на жилищните имоти в София не се очаква. Ако има такъв, той би бил минимален и само в определени сегменти на пазара. Това каза Десислава Атанасова, управляващ съдружник на Prime Developments International, в предаването "ИмоТиТе" на <a href="http://www.bloombergtv.bg/"><b>Bloomberg TV Bulgaria</b></a>.</p>
      <p>"Ситуацията на жилищния пазар в София в края на 2019 г. е стабилна, търсенето продължава", посочи Атанасова и допълни, че интересът на купувачите се дължи на лесния достъп до кредитиране.</p>
      <p>"През последните години все повече хора от провинцията се установяват в София. Тази тенденция продължава", заяви още тя.</p>
      <p>Гостът коментира какви са приликите и разликите между имотния пазар в момента и този от периода между 2005 и 2008 г.</p>
      <p>"Хората все още се интересуват от покупка на жилище като народопсихология", изтъкна Атанасова (<a href="https://www.bloombergtv.bg/imotite/2019-11-10/ogromen-spad-v-tsenite-na-zhilishtnite-imoti-v-sofiya-ne-se-ochakva"><b>цялото интервю с нея гледайте тук</b></a>).</p>
      <p>Данните на БНБ също сочат, че жилищните кредити нарастват най-бързо. Заемите за домакинствата в размер между 100 хил. и 250 хил. лв. са се увеличили с 22,2%, или с 5618 броя за година. Почти същият ръст от 22,1% има и при по-големите заеми за гражданите между 250 хил. и 500 хил. лв.</p>
      <p>Заемите между 100 хил. и 500 хил. лв. са предимно за покупка на имоти. Заради ниските лихви и голямото търсене на нови апартаменти най-голям ръст има именно при заемите за покупка на жилища. Банковото финансиране, както и личните спестявания на хората, които се влагат в имоти, допринасят за покачването на цените на жилищата.</p>
    </article>
  </body>
</html>