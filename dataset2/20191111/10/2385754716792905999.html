<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596758/gn-larnakas-pote-anamenetai-i-oloklirosi-tis-neas-pterygas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:59:00+00:00"/>
    <meta property="og:title" content="Γ.Ν. Λάρνακας: Πότε αναμένεται η ολοκλήρωση της νέας πτέρυγας"/>
    <meta property="og:description" content="Τέλη Ιανουαρίου 2020 αναμένεται να ολοκληρωθεί η νέα πτέρυγα του Γενικού Νοσοκομείου Λάρνακας.   Τέλη Ιανουαρίου του 2020 αναμένεται να ολοκληρωθεί..."/>
  </head>
  <body>
    <article>
      <h1>Γ.Ν. Λάρνακας: Πότε αναμένεται η ολοκλήρωση της νέας πτέρυγας</h1>
      <address><time datetime="2019-11-11T10:59:00+00:00">11 Nov 2019, 10:59</time> by <a rel="author">SigmaLive</a></address>
      <p>Τέλη Ιανουαρίου 2020 αναμένεται να ολοκληρωθεί η νέα πτέρυγα του Γενικού Νοσοκομείου Λάρνακας.</p>
      <p>Τέλη Ιανουαρίου του 2020 αναμένεται να ολοκληρωθεί η νέα πτέρυγα του Γενικού Νοσοκομείου Λάρνακας, ανέφερε σήμερα η Υπουργός Μεταφορών, Επικοινωνιών και Έργων Βασιλική Αναστασιάδου, ύστερα από επίσκεψη στη νέα πτέρυγα του Νοσοκομείου, όπου επέβλεψε την πρόοδο των έργων.</p>
      <p>Η Υπουργός ανέφερε ότι «είναι μεγάλη η έγνοια και το ενδιαφέρον μας να ολοκληρωθεί επιτέλους αυτό το έργο που αναμένεται από τον κόσμο της Λάρνακας εδώ και χρόνια. Διαπιστώνω ότι είμαστε αρκετά κοντά, ωστόσο ο στόχος δεν θα επιτευχθεί, που ήταν η νέα πτέρυγα να παραδοθεί στις 15 Νοεμβρίου, και αυτό είναι εμφανές».</p>
      <p>Πρόσθεσε ότι από τη ξενάγηση που έτυχε στη νέα πτέρυγα «έχω διαπιστώσει μια σημαντική πρόοδο και σύμφωνα με τους αρμόδιους του Τμήματος Δημοσίων Εργων, το 90% του έργου έχει υλοποιηθεί. Ο εργολάβος έχει θέσει ένα νέο πρόγραμμα και εισηγείται το τέλος Ιανουαρίου 2020 ως ημερομηνία ολοκλήρωσης».</p>
      <p>Αυτό συνέχισε η Υπουργός «θα μελετηθεί από εμάς, θα δούμε τα υπέρ και τα κατά, το θέμα θα πάει και στην Επιτροπή Αλλαγών και Απαιτήσεων, θα ζυγίσουμε τα πράγματα και θα δούμε. Εάν προς το συμφέρον του κράτους είναι να δώσουμε αυτή τη τελευταία παράταση, τότε θα γίνει, χωρίς ωστόσο να απαλλάσσεται ο εργολάβος από όλες του τις υποχρεώσεις και από την ποινική ρήτρα την οποία καταβάλλει καθημερινά για την καθυστέρηση που έχει παρατηρηθεί στο έργο».</p>
      <p>Η κα Αναστασιάδου εξέφρασε την προσδοκία της «να ολοκληρωθεί σύντομα το έργο και να το παραδώσουμε στον κόσμο της Λάρνακας που το περιμένει και το χρειάζεται πάρα πολύ».</p>
      <p>Ερωτηθείσα για την ποινική ρήτρα που πληρώνει ο εργολάβος για την καθυστέρηση που παρατηρείται στο έργο, η Υπουργός απάντησε πως «η ρήτρα προνοεί την καταβολή χρηματικού ύψους πέντε χιλιάδων ευρώ την ημέρα».</p>
      <p>Σε άλλη ερώτηση η κα. Αναστασιάδου απάντησε πως υπάρχει μεγάλη καθυστέρηση στην ολοκλήρωση της νέας πτέρυγας του Νοσοκομείου και «γι’αυτό είμαστε εδώ για να τελειώσει αυτό το έργο το συντομότερο δυνατόν».</p>
      <p>Κληθείσα να αναφέρει κατά πόσον θα απαιτηθούν αποζημιώσεις για την  καθυστέρηση πέραν των τριών χρόνων που παρατηρήθηκε στο έργο, η Υπουργός Μεταφορών είπε πως «η Δημοκρατία θα πάρει όλα τα απαραίτητα μέτρα για να αποζημιωθεί».</p>
      <p>Σε ερώτηση κατά πόσον η κυβέρνηση έχει άλλη επιλογή από του να δώσει την παράταση που ζήτησε ο εργολάβος προκειμένου να ολοκληρώσει το έργο, απάντησε πως «υπάρχουν πολλές επιλογές, οι οποίες έχουν το κόστος τους και αυτά θα αξιολογήσουμε και θα μετρήσουμε».</p>
      <p>Όσον αφορά στο χρονικό πλαίσιο λειτουργίας της νέας πτέρυγας του Γενικού Νοσοκομείου Λάρνακας, η κα Αναστασιάδου είπε πως «αυτό το κομμάτι αφορά το Υπουργείο Υγείας που πρέπει να δει τις δυνατότητές του να το λειτουργήσει σε εύθετο χρόνο».</p>
      <p>ΚΥΠΕ</p>
    </article>
  </body>
</html>