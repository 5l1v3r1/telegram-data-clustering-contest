<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/pogljad/ekonomika/rozmytnennya-yevroblyax-yaki-potribni-zminy-ta-robyty-ekostandartamy"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T10:40:02+00:00"/>
    <meta property="og:title" content="Розмитнення «євроблях»: які потрібні зміни та що робити з екостандартами"/>
    <meta property="og:description" content="В Україні збільшилася кількість старих авто з-за кордону до 27 тисяч. Це максимальний результат, не враховуючи перші три місяці року, коли за пільговими ставками активно легалізувалися євробляхи."/>
  </head>
  <body>
    <article>
      <h1>Розмитнення «євроблях»: які потрібні зміни та що робити з екостандартами</h1>
      <address><time datetime="2019-11-11T10:40:02+00:00">11 Nov 2019, 10:40</time> by <a rel="author">Ілля Несходовський</a></address>
      <p>
        <b><a href="https://www.slovoidilo.ua/2019/11/05/novyna/suspilstvo/ukrayini-zrosla-kilkist-staryx-avto-kordonu">В Україні збільшилася кількість старих авто з-за кордону</a> до 27 тисяч. Це максимальний результат, не враховуючи перші три місяці року, коли за пільговими ставками активно легалізувалися «євробляхи». Водночас влада намагається навести лад з тисячами нерозмитнених авто. Міністр інфраструктури <a href="https://www.slovoidilo.ua/persony/kryklii-vladyslav-arturovych">Владислав Криклій</a> передбачає, що норми чинного законодавства можуть переглянути. «<i>По-перше, пропозиція «АвтоЕвроСили» – скасувати коефіцієнт віку, який зараз впливає на вартість розмитнення старих авто. По-друге, потрібно дати можливість ввозити ретроавто, тому що чинне законодавство не дозволяє цього робити. По-третє, переглянути вимоги за екостандартами, оскільки на сьогодні через обмеження зі (стандарту) «Євро-5» вантажні авто теж не можуть заїжджати</i>», – зазначив Криклій.</b>
      </p>
      <p>Директор Інституту соціально-економічної трансформації Ілля Несходовський в цілому позитивно оцінив запропоновані зміни, але щодо деяких з них висловив застереження. Зокрема, експерт зауважив, що, дозволяючи ввозити ретроавто, потрібно передбачити та прописати перелік вимог.</p>
      <p>«<i>Ця норма не повинна стати «дірою», за допомогою якої можна буде ввозити різні автомобілі та ухилятися від податків</i>», – висловив побоювання експерт.</p>
      <p>На його думку, в Україні дійсно варто скасувати коефіцієнт віку, оскільки це податок, який доречно застосовувати тільки в двох випадках – щодо предметів розкоші або шкідливих товарів.</p>
      <related>
        <a href="https://www.slovoidilo.ua/2019/08/20/novyna/polityka/zelenskyj-ne-zmih-misyacz-vidterminuvaty-shtrafy-vlasnykiv-nerozmytnenyx-avtomobiliv"/>
      </related>
      <p>«<i>Звісно, є питання щодо того, щоб до України не почали ввозити автомобілі, які шкодять навколишньому середовищу. В такому разі розглядати питання відповідності окремого авто екологічним стандартам. Автомобілі, які забруднюють середовище, слід обкладати високими штрафами. У разі мінімальної шкоди середовищу відповідно слід застосовувати й мінімальний податок</i>», – розповів Несходовський.</p>
      <p>На його погляд, в такий спосіб влада може зняти всі претензії з приводу того, що Україна перетворюється на звалище старих авто, які шкодять середовищу.</p>
      <p>Експерт зазначив, що Україна повинна прагнути впроваджувати європейські екологічні стандарти. Однак потрібно врахувати, що тільки багаті країни Європи можуть дозволити собі «Євро-5», додав він.</p>
      <p>За словами економіста, Україна поки не може дозволити собі впроваджувати такі стандарти, оскільки такі авто дуже дорогі, а купівельна спроможність українців не висока.</p>
      <p>«<i>Тому з огляду на нашу ситуацію, перехід на «Євро-6» потрібно відтермінувати щонайменше на один-два роки. Це повинно бути предметом обговорень. Тим більше, що Європа також не однорідна, там також є винятки. Чому тоді Україна повинна дотримуватися таких же стандартів, як Німеччина? Безумовно, Україна до цього прийде, але тільки, коли «стане твердо на ноги</i>», – прокоментував Несходовський.</p>
      <p>Нагадаємо, 12 вересня Верховна рада ухвалила президентський законопроект про відтермінування застосування штрафних санкцій за порушення порядку ввезення автомобілів. Як голосували нардепи – за<a href="https://www.slovoidilo.ua/2019/09/12/infografika/polityka/rada-vidterminuvala-shtrafy-vlasnykiv-yevroblyax-xto-pidtrymav-rishennya"> посиланням.</a></p>
      <p>Додамо, президент Володимир Зеленський 17 липня обіцяв протягом місяця вирішити питання відтермінування штрафів для власників нерозмитнених автомобілів. Але <a href="https://www.slovoidilo.ua/2019/08/20/novyna/polityka/zelenskyj-ne-zmih-misyacz-vidterminuvaty-shtrafy-vlasnykiv-nerozmytnenyx-avtomobiliv">виконати обіцянку в строк не зміг.</a></p>
      <p>Більше про те, які штрафи передбачені, на <a href="https://www.slovoidilo.ua/2018/12/07/infografika/suspilstvo/rozmytnennya-avto-yevronomerax-novi-akcyzy-ta-shtrafy-yevroblyaxeriv">інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/12/infografika/polityka/rada-vidterminuvala-shtrafy-vlasnykiv-yevroblyax-xto-pidtrymav-rishennya"/>
      </related>
    </article>
  </body>
</html>