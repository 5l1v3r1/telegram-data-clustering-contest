<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620935/%D8%B3%D9%87-%D8%A7%D9%82%D8%AA%D8%B5%D8%A7%D8%AF-%D9%BE%D8%B1-%D8%B1%D9%82%D8%A7%D8%A8%D8%AA-%D8%B3%D9%86%DA%AF%D8%A7%D9%BE%D9%88%D8%B1-%D9%BE%D8%A7%D8%A8%D9%87%E2%80%8C%D9%BE%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%B3%D9%88%D8%A6%DB%8C%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T10:18:00+00:00"/>
    <meta property="og:title" content="سه اقتصاد پر رقابت؛ سنگاپور پابه‌پای آمریکا و سوئیس"/>
    <meta property="og:description" content="سوئیس، سنگاپور و آمریکا رقابت‌پذیرترین اقتصادهای جهانی در طول ۱۰ سال اخیر بوده‌اند."/>
  </head>
  <body>
    <article>
      <h1>سه اقتصاد پر رقابت؛ سنگاپور پابه‌پای آمریکا و سوئیس</h1>
      <address>
        <time datetime="2019-11-11T10:18:00+00:00">11 Nov 2019, 10:18</time>
      </address>
      <p>
        <i>سوئیس، سنگاپور و آمریکا رقابت‌پذیرترین اقتصادهای جهانی در طول ۱۰ سال اخیر بوده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> شاخص رقابت‌پذیری که هر ساله توسط مجمع جهانی اقتصاد منتشر می‌شود، به بررسی میزان رقابت پذیری در ۱۴۱ کشور با توجه به ۱۰۰ شاخص در سر شاخه‌های: سلامت، نظام مالی، اندازه بازار، دینامیسم کسب و کار و ظرفیت‌های نوآورانه می‌پردازد.</p>
      <p>به گزارش ویژوال کپیتالیست، این گزارش که از سال ۱۹۷۹ تاکنون هر ساله منتشر می‌شود کشورها را بر اساس امتیازی بین صفر تا ۱۰۰ رده بندی می‌کند که صفر بیانگر کمترین میزان رقابت پذیری و ۱۰۰ بیانگر بیشترین میزان رقابت پذیری است.</p>
      <p>بررسی عملکرد کشورهای مختلف در شاخص رقابت‌پذیری نشان می‌دهد که سوئیس در طول ۱۰ سال اخیر بهترین عملکرد را داشته است؛ به گونه‌ای که در بازه زمانی ۲۰۱۰ تا ۲۰۱۹ این کشور برای هشت سال رقابتی‌ترین اقتصاد جهان بوده است و در دو سال دیگر نیز رتبه‌های چهارم و پنجم را از آن خود کرده است.</p>
      <p>پس از سوئیس، سنگاپور دومین کشور رقابت پذیر جهان در طول یک دهه اخیر بوده است؛ به گونه‌ای که در بازه زمانی فوق این کشور هفت بار به عنوان دومین اقتصاد رقابتی دنیا و دو بار به عنوان سومین اقتصاد رقابت پذیر دنیا معرفی شده است. سنگاپور در رتبه بندی امسال برای نخستین بار موفق شد تا رقابت پذیرترین اقتصاد جهان لقب گیرد.</p>
      <p>آمریکا نیز سومین و آخرین کشوری است که در طول ۱۰ سال اخیر دست کم یک بار به عنوان رقابت پذیرترین اقتصاد جهان معرفی شده است. در بازه زمانی ۲۰۱۰ تا ۲۰۱۹ آمریکا در سال ۲۰۱۸ موفق شد رقابتی ترین اقتصاد جهان لقب گیرد. این کشور امسال در رتبه دوم و سه مرتبه نیز به عنوان سومین اقتصاد رقابتی جهان معرفی شده است. ضعیف ترین رتبه آمریکا در رده بندی ۱۰ سال اخیر مربوط به سال ۲۰۱۳ بوده که رتبه این کشور هفتم عنوان شده است.</p>
      <p>به جز این سه کشور، سوئد، فنلاند، هنگ‌کنگ، آلمان، هلند، دانمارک، ژاپن، انگلیس و کانادا دیگر کشورهایی بوده اند که در طول ۱۰ سال جز ۱۰ کشور بهتر در شاخص رقابت پذیری معرفی شده اند.</p>
    </article>
  </body>
</html>