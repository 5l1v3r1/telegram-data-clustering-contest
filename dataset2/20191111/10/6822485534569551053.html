<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T10:59:00+00:00"/>
    <meta property="og:title" content="پاکپور: نیروی زمینی سپاه به تجهیزات نظامی مدرن مجهز شده"/>
    <meta property="og:description" content="به گزارش الف به نقل از سپاه نیوز؛ سردار سرتیپ پاسدار محمد پاکپور فرمانده نیروی زمینی سپاه در مراسم اختتامیه دوره رسته ای مجتمع دانشگاهی امیرالمومنین (ع) این نیرو در اصفهان با بیان اینکه دانشگاه امیرالمومنین در سالهای اخیر پیشرفت قابل قبولی داشته است، گفت: رزمندگان و پیشکسوتان مجتمع دانشگاهی امیرالمومنین برای انقلاب اسلامی زحمات زیادی کشیده اند و جانفشانی ها کردند."/>
  </head>
  <body>
    <article>
      <h1>پاکپور: نیروی زمینی سپاه به تجهیزات نظامی مدرن مجهز شده</h1>
      <address>
        <time datetime="2019-11-11T10:59:00+00:00">11 Nov 2019, 10:59</time>
      </address>
      <p>فرمانده نیروی زمینی سپاه با اشاره به توان دفاعی این نیرو برای مقابله با تهدیدات و توطئه های دشمنان گفت : امروز نیروی زمینی سپاه به تجهیزات نظامی مدرن مجهز شده است.</p>
      <p>به گزارش الف به نقل از سپاه نیوز؛ سردار سرتیپ پاسدار محمد پاکپور فرمانده نیروی زمینی سپاه در مراسم اختتامیه دوره رسته ای مجتمع دانشگاهی امیرالمومنین (ع) این نیرو در اصفهان با بیان اینکه دانشگاه امیرالمومنین در سالهای اخیر پیشرفت قابل قبولی داشته است، گفت: رزمندگان و پیشکسوتان مجتمع دانشگاهی امیرالمومنین برای انقلاب اسلامی زحمات زیادی کشیده اند و جانفشانی ها کردند.</p>
      <p>فرمانده نیروی زمینی سپاه با بیان اینکه این مجتمع در دوران دفاع مقدس شهدای بسیاری را تقدیم انقلاب اسلامی کرده است، اظهار کرد: مجتمع دانشگاهی امیرالمومنین که امروز با تلاش ، همت و مجاهدت تبدیل به دانشگاه شده است، می بایست بیش از گذشته به نقش آفرینی تاثیر گذار و تعیین کننده  در ماموریت های نیروی زمینی سپاه بپردازد.</p>
      <p>فرمانده نیروی زمینی سپاه با تاکید بر اینکه امروز نیروی زمینی سپاه به تجهیزات نظامی مدرن مجهز شده است، گفت: برای بکارگیری تجهیزات اگر نیروی کارآمد و توانمند حضور نداشته باشد،  تجهیزات نظامی کاربری نخواهد داشت؛ از این رو مهارت در صحنه نبرد اهمیت بسیاری دارد.</p>
      <p>وی افزود : نیروی نظامی ماهر با تجربه موجب می شود که بتوان از تجهیزات نظامی به بهترین شکل بهره برد.</p>
      <p>سردار پاکپور با اشاره به اهمیت توانمندی یگان های زرهی در صحنه نبرد یادآور شد : یگان های با تجربه می توانند بهترین عملکرد را در صحنه نبرد رقم بزنند و پرورش مهارت ها و توانایی ها در صحنه نبرد نیازمند یک نیروی نظامی کارکشته است. مهارت ها در صحنه نبرد به دست می آید و گسترش بنیان این مهارت ها وظیفه دانشگاه است.</p>
      <p>وی با اشاره به اهمیت مطالعه زندگینامه شهدای دفاع مقدس همچون شهید همت ، باکری، زین الدین و خرازی  تاکید کرد:  شهدا چراغ راه هستند و باید از آن ها در زندگی درس بگیریم و اگر راه شهدا را دنبال کنیم رستگار خواهیم شد.</p>
      <p>فرمانده نیروی زمینی سپاه در پایان با یادآوری جانفشانی های رزمندگان این نیرو در مناطق مختف کشور در صیانت از امنیت و آرامش ملت ایران ،به ماموریت های هوانیروز در امنیت آفرینی برای ایران اسلامی اشاره و تاکید کرد: امروز هوانیروز تمامی ماموریت های نیروی زمینی سپاه را به بهترین شکل انجام می دهد.</p>
    </article>
  </body>
</html>