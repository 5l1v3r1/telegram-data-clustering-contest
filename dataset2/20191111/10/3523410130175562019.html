<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639366/%D8%AA%DA%A9%D9%84%DB%8C%D9%81-%DA%A9%D8%A7%D8%AF%D8%B1-%D9%81%D9%86%DB%8C-%D8%B0%D9%88%D8%A8%E2%80%8C%D8%A2%D9%87%D9%86-%D8%A7%D9%85%D8%B1%D9%88%D8%B2-%D9%85%D8%B4%D8%AE%D8%B5-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T10:13:00+00:00"/>
    <meta property="og:title" content="تکلیف کادر فنی ذوب‌آهن امروز مشخص می‌شود"/>
    <meta property="og:description" content="سخنگوی باشگاه ذوب‌آهن اعلام کرد، در جلسه امروز هیئت مدیره این باشگاه تکلیف کادر فنی ذوبی‌ها مشخص خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/639366/%D8%AA%DA%A9%D9%84%DB%8C%D9%81-%DA%A9%D8%A7%D8%AF%D8%B1-%D9%81%D9%86%DB%8C-%D8%B0%D9%88%D8%A8%E2%80%8C%D8%A2%D9%87%D9%86-%D8%A7%D9%85%D8%B1%D9%88%D8%B2-%D9%85%D8%B4%D8%AE%D8%B5-%D9%85%DB%8C%E2%80%8C%D8%B4%D9%88%D8%AF">تکلیف کادر فنی ذوب‌آهن امروز مشخص می‌شود</a>
      </h1>
      <h2>سخنگوی باشگاه ذوب‌آهن اعلام کرد، در جلسه امروز هیئت مدیره این باشگاه تکلیف کادر فنی ذوبی‌ها مشخص خواهد شد.</h2>
      <address><time datetime="2019-11-11T10:13:00+00:00">11 Nov 2019, 10:13</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، احمد جمشیدى، عضو هیئت مدیره و سخنگوى باشگاه ذوب‌آهن اصفهان در گفت‌وگوى کوتاهى با سایت رسمى باشگاه ذوب‌آهن، ضمن ابراز تشکر و سپاس فراوان از هواداران ذوب‌آهن که طى دو روز گذشته در پى اخبار تغییر و تحولات تیم فوتبال این باشگاه بوده‌اند، گفت: می‌بایست از این طریق از هواداران عزیزمان که با تماس‌ها و پیام‌هاى مکرر، طى دو روز گذشته از شرایط تیم فوتبال محبوب خود ابراز نگرانى کرده‌اند تشکر صمیمانه کرده و به آنها قول بدهم که هیئت مدیره و مدیریت باشگاه با تمام وجود در پى گرفتن بهترین و اصولى‌ترین تصمیم براى آینده تیم فوتبال ذوب‌آهن هستند.</p>
      <p>وى در ادامه افزود: جا دارد که از اعضای محترم هیئت مدیره و مدیرعامل محترم باشگاه جناب آقاى دکتر محمدى که طى این دو روز وقت گذاشته و با جلسات متعدد به دنبال یک تصمیم‌گیرى عاقلانه که همه جوانب مثبت در آن در نظر گرفته شود، بوده اند نیز تشکر ویژه کنم.</p>
      <p>سخنگوى باشگاه ذوب‌آهن اظهار کرد: همچنین از تمامى رسانه‌هاى مختلف و خبرنگاران عزیز که در جهت اطلاع‌رسانى به مردم شریف استان و کشور تماس گرفته و در این راستا کنکاش کرده‌اند، سپاسگزارم و به همه عزیزان اعلام می‌کنم که در جلسه‌اى که امروز (دوشنبه) با حضور اعضای هیئت مدیره و مدیرعامل باشگاه تشکیل خواهد شد، تصمیم نهایى مدیریت باشگاه ذوب‌آهن براى ادامه راه قدرتمندانه و باصلابت تیم فوتبال پرافتخار ذوب آهن اصفهان با در نظر گرفتن صرف و صلاح و البته آینده درخشان ذوب‌آهن اتخاذ شده و از تریبون سایت رسمى باشگاه، به اطلاع همگان خواهد رسید.</p>
      <p>وی در پایان تصریح کرد: یقیناً همدلی و وحدت همه‌ی عزیزان در روزهای سخت و حساس که در گذشته هم شرایط و تجربیات به مراتب سخت‌تر و پیچیده‌تری را تجربه کرده‌اند سبب عزت و سرافرازی نام بزرگ ذوب‌آهن و اعتبار سالیان خیلی دور خواهد بود.</p>
    </article>
  </body>
</html>