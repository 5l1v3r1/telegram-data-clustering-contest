<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/irem-haliloglu/2020-yilinda-sans-kimden-yana-2218341"/>
    <meta property="og:site_name" content="Posta"/>
    <meta property="article:published_time" content="2019-11-11T10:45:49+00:00"/>
    <meta property="og:title" content="2020 yılında şans kimden yana?"/>
    <meta property="og:description" content="2020 yılında şans kimden yana?"/>
  </head>
  <body>
    <article>
      <h1>2020 yılında şans kimden yana?</h1>
      <address><time datetime="2019-11-11T10:45:49+00:00">11 Nov 2019, 10:45</time> by <a rel="author">İrem Haliloğlu</a></address>
      <p>2018 Aralık ayından beri yöneticisi olduğu Yay burcunda transit halinde olan Jüpiter, 2 Aralık 2019 günü saat 21.20’de Oğlak burcuna geçiş yapıyor. Yıl içinde Satürn ve Plüton ile de Oğlak burcunda kavuşacak. 14 Mayıs’ta retro hareketine başlayacak ve 12 Eylül’de tekrar normal seyirde ilerleyerek 18 Aralık 2020 tarihine kadar Oğlak burcunun ziyaretçisi olacak.  Biliyorum, merak ettiğiniz şey sizi nasıl etkileyeceği ama önce Jüpiter’in genel etkilerinden başlayarak olası senaryoları konuşalım.</p>
      <h3>Jüpiter neydi?</h3>
      <figure>
        <img src="https://i.pstimaj.com/img/75/640x0/5dc938c1ae298b5cf6f9e17e"/>
      </figure>
      <p>Jüpiter, bolluktu.</p>
      <p>Jüpiter, bereketti.</p>
      <p>Jüpiter, şanstı.</p>
      <p>Jüpiter, büyümekti.</p>
      <p>Jüpiter, genişlemekti.</p>
      <p>Jüpiter, inanmaktı.</p>
      <p>Jüpiter, dünyaya açılmaktı.</p>
      <p>Jüpiter, sevdiği burçlarda ve olumlu açılarda gerçekten de bize şans getiren iyicil bir gezegendir. Destekler, yardım eder, şans getirir. Ancak büyütmek ve genişletme özelliği de olduğu için bazen de durumları büyütebilir. 2019 bu bakımdan biraz şanslı olduğumuz bir seneydi. Çünkü Jüpiter yöneticisi olduğu Yay burcunda seyahat etti. Hatta natal haritasında Jüpiter’i ateş burcunda olan birçok bekarı evlendirdi. Bu sene de doğum haritasında Jüpiter yerleşimi toprak burcunda yer alanlara ve tabii ki Boğa, Başak, Oğlak burçlarına destek olacak ve 2020 yılında dünyaya gelecek çocukların Jüpiter burcu da Oğlak olacak. Ancak 13 Ocak’ta ilki gerçekleşecek Satürn- Plüton kavuşumuyla birçok açıdan 2020,  dünyada büyük değişimler getirecek bir sene ve Jüpiter’de zaman zaman onlarla kavuşarak etkilerini büyütecek.</p>
      <h3>Jüpiter Oğlak transitinin genel etkileri</h3>
      <figure>
        <img src="https://i.pstimaj.com/img/75/640x0/5dc93af966a97cfb9d7ea7f9"/>
      </figure>
      <p>Statü ve disiplini temsil eden Oğlak burcunda Jüpiter düşük konumdadır. Bu durum bize, Jüpiter’in şans ve bereket etkilerinden daha çok büyüteç efekti yaratacağını gösteriyor.  2018 yılından beri Satürn de Oğlak burcunda transit halinde, uzun zamandır Plüton ve Güney Ay Düğümü de bu burçta hareket ediyor. Bu nedenle, çoğunlukla Satürn’ün getirdiği koşullar ve sınavlar hakkında aldığımız önlemlerin ve eylemlerimizin sonucunu gözlemlemeye başlayacağız. Yani eğer göz ardı ettiğiniz bir problem varsa ya da doğum haritanızda uğraştırıcı bir Oğlak yerleşimi varsa, bu konular üzerine eğilmeniz gerekecek.</p>
      <p>Jüpiter kolektif bir gezegendir. Bu nedenle de etkisi daha çok toplumsal konularda hissedebilir. Bir toprak burcu olan Oğlak: ekonomiyi ve iş dünyasını da temsil eder. Bu noktada Jüpiter’in Oğlak transiti ekonomik zorlukları görünür kılacak, hatta ekonomik koşullarda yaşanan sıkıntıları da büyütecek diyebiliriz.</p>
      <figure>
        <img src="https://i.pstimaj.com/img/75/640x0/5dc93b24ae298b5dabb22f2f"/>
      </figure>
      <p>Ayrıca iş dünyasını da temsil eden Oğlak, Jüpiter transitiyle şirketler, kamu alanı yöneticileri, devlet yöneticileri gibi statü sahibi kişiler ve kurumlar hakkında birçok olay yaratacak. Oğlak bürokratik ve materyalist olduğundan, empati yeteneğini azaltacak. Disiplinli olmak ve sorumluklarının üstüne düşmek önem kazanacak. Jüpiter’in daha önce Oğlak transitlerini göz önünde bulundurduğumuzda, 1929 Kara Perşembe ya da 2008 krizi gibi durumlara sebep olduğunu görüyoruz. 2020 yılında da dünyada ekonomik sorunların ve yöneticilerle ilgili gelişmelerin odak noktası olacağı ortada.</p>
      <p><b>16 Şubat- 30 Mart arası </b>Mars’ın Oğlak burcunda yer alacağı dönemde iş hayatınıza yönelik adımlar ve maddi konularda adımlar atmak istikrarlı sonuçlar yaratacaktır.</p>
      <p>28 Haziran’da Koç burcunda harekete başlayacak ve retro hareketiyle 14 Kasım’da bu burcu terk edecek Mars ile oluşacak kare de bize dikkatli olmamız gereken bir yaza hazır olmamız gerektiğini söylüyor.</p>
      <p>2020 sonundaysa Kova burcuna geçecek olan Jüpiter Satürn’le kavuşacak ve dünyada devrim yaratacak bir döneme tanıklık edeceğiz.</p>
      <h3>Jüpiter Oğlak transitinin burçlara göre etkileri</h3>
      <p>Yükseleninize göre tabii ki etkileri önemli ancak haritanızdaki Jüpiter’in konumu yıllık yaşam kalitenizin nasıl olacağı konusunda daha net bir bilgi verir. Eğer Jüpiter burcunuz doğum haritanızda, toprak ya da su burcu olarak dünyaya geldiyseniz, oluşturacağı olumlu açıyla yükseleninize bağlı olarak değişen konularda daha şanslı olacaksınız.</p>
      <h3>Koç</h3>
      <p>Jüpiter kariyer evinize giriş yapacak, hem de statü ve kariyer hırsını temsil eden Oğlak burcunda yer alacak. Bu da demek oluyor ki yeni iş fırsatları, kariyer başarısı ve iş hayatınızda şans getirebilir. Özellikle 3 kez gerçekleşecek Plüton kavuşumuyla güç kazanma ve ilerleme fırsatı sunabilir. Öte yandan uluslararası projeler getirebilir ve yeni bir iş çevresi fırsatı da sunabilir. Bekarsanız evlilik getirebileceği gibi, evliyseniz de ilişkinize olumlu etkiler yansıyabilir. Ancak Satürn’ün getirdiği ve tamamlamadığınız bir iş varsa bu noktada sorunları da büyütebilir.</p>
      <figure>
        <img src="https://i.pstimaj.com/img/75/640x0/5dc93b4fae298b5dabb22f31"/>
      </figure>
      <h3>Boğa</h3>
      <p>Jüpiter hukuksal süreçler, medya yayıncılık, akademik yaşam, inançlar ve eğitim konularına söz sahibi olan 9. evinizde transite başlayacak. Sık sık yurt dışına çıkabilir, yurt dışı bağlantılı yeni kariyer fırsatları yakalayabilirsiniz. Yayıncılık alanında hedefler belirleyerek adım atacağınız konularda yeni kapılar açabilirsiniz. Belki yeni bir eğitime başlayabilir, yeni bir dil öğrenebilir ya da eğitim konusunda başarılı çalışmalara imza atabilirsiniz.</p>
      <h3>İkizler</h3>
      <p>Jüpiter ortaklı paralar, sağlık ve krizleri temsil eden sekizinci evinizden hareket etmeye başlıyor. Jüpiter’in gelişiyle borçlarınızı kapatacak kaynaklara ulaşabilir, ameliyat ve sağlık sorunlarınızla ilgili tedavileri tamamlayabilir ya da bilmediğiniz bir sağlık sorunuyla tanışabilirsiniz. Bu arada Jüpiter geldi diye tedbiri elden bırakmayın, Jüpiter büyüteç etkisi de yarattığı için borçları da büyütmesin, ekonomik olarak dengede kalmakta yarar var.  Satürn Oğlak burcundayken can çekişen libidonuzun da Jüpiter’le beraber iyileşeceği bir yıl geliyor.</p>
      <figure>
        <img src="https://i.pstimaj.com/img/75/640x0/5dc93b71ae298b5daa0c9a1d"/>
      </figure>
      <h3>Yengeç</h3>
      <p>Jüpiter karşıt burcunuzda ve evlilik evinize giriş yapıyor. Birçok yerde "Yengeç burçları bu sene evleniyor" nidaları atılıyor ama bu rivayet, haritanızda Jüpiter burcunuz toprak ya da su burcuysa gerçekleşebilir. Jüpiter’in yedinci evinizi ziyareti size, ortaklıklarda şans, ikili ilişkilerde iyileşme, hukuksal süreçlerde destek getirebilir.</p>
      <h3>Aslan</h3>
      <p>Günlük yaşam kaliteniz, sağlığınız ve iş yaşamı konularınızı anlatan altıncı evinizde seyahat eden Jüpiter yeni iş fırsatları, yeni sorumluluklar, iş yaşamında başarı ve rekabet getirebilir.  Bir sağlık sorununuz ortadan kalkabileceği gibi, bir başkasıyla ilgilenmek durumunda kalıp tedaviye de başlayabilirsiniz. Öte yandan bu yıl daha çok sorumluluğunuz olsa bile günlük yaşamdan yana daha şanslı olacaksınız.</p>
      <figure>
        <img src="https://i.pstimaj.com/img/75/640x0/5dc93b7c66a97cfc8b32a1a8"/>
      </figure>
      <h3>Başak</h3>
      <p>Bu transitin en şanslı burçlarından biri olarak Jüpiter’i beşinci evinizde konuk edeceksiniz. Yalnızlar için aşk, bekleyenler için bebek müjdesi getirebilir. Bu yıl sanatla ilgilenebilir, yeni hobiler edinebilirsiniz. Satürn nedeniyle belki son zamanlarda yaşamdan aldığınız haz azaldı. Ancak Jüpiter transitiyle daha mutlu ve umutlu bir yıl geçirebilirsiniz.</p>
      <h3>Terazi</h3>
      <p>Jüpiter’i aile, kökler ve ev yaşamını yakından ilgilendiren dördüncü evinizde misafir edeceksiniz. Yıl boyunca ailenizle ilgili güzel gelişmeler yaşayabilir, ailenizle vakit geçirmekten mutlu olabilir, yeni bir eve taşınabilir, gayrimenkul sahibi olabilirsiniz. Belki de evlenebilirsiniz. Yıl boyunca zaman zaman Jüpiter’in kare açılarına maruz kalsanız da, iyicil gezegenler zorluk çıkartmayacaktır.</p>
      <figure>
        <img src="https://i.pstimaj.com/img/75/640x0/5dc93ba4ae298b5cf7c7d921"/>
      </figure>
      <h3>Akrep</h3>
      <p>Yakın çevre, seyahat ve iletişimi sembolize eden üçüncü  ev konularında Jüpiter bu yıl arkanızda. Arkadaşlarınız çoğalabilir, kardeşleriniz ve kuzenlerinizle daha çok vakit geçirebilir, onlarla seyahate çıkabilirsiniz. Yeni bir eğitim almaya karar verebilirsiniz. Ya da yakın çevrenizde göz önünde bulundurmadığınız bir konu büyüyerek karşınıza çıkabilir.</p>
      <h3> Yay</h3>
      <p>Öz değerler ve maddi kazanımları yöneten ikinci evinizde bir yıl boyunca şans gezegeni olacak. Bu da demek oluyor ki, kazanacağınız parada bir artış söz konusu. Belki bir yatırım yapabilir, sahip olmak istediğiniz şeyleri almanızda Jüpiter’in desteğini hissedebilirsiniz. Gelirinizi arttıracak bu transit size yeni gelir kaynağı sağlarken, öz değerinizi fark etmenizi de sağlayabilir. Kıymet veren, değerli hissettiren bir partnerle de yollarınız kesişebilir. Ancak yukarıda söz ettiğim Mars-Oğlak transiti, Jüpiter’le beraber çok para harcayacağınız bir döneme işaret ediyor. 16 Şubat- 30 Mart arası kendinize mukayyet olun, bütçenizi koruyun!</p>
      <h3>Oğlak</h3>
      <p>Yaşam amacınız, sosyal hayatta siz, dış görünüşünüz, medeni durumunuz, kısacası sizden ibaret olan birinci evinizde yıl boyunca Jüpiter eşlik edecek.  Bu sene içinde; sosyal çevrenizi genişletebilir, girdiğiniz ortamlarda dikkat çekebilir, medeni durumunuzu değiştirebilirsiniz. Kendinizle ilgili olan her konuda bu yıl gökyüzü sizden yana. Yükselen Oğlak olarak gözünüzü diktiğiniz hedeflere adım adım ilerlerken şansınızın açık olduğunun farkında olun. Çok büyük bir dönüşüm yaşadığınız hayatınızda Jüpiter’i iyi değerlendirin, çünkü bu şans kapıyı bir daha ancak 12 yıl kadar sonra çalacak.</p>
      <figure>
        <img src="https://i.pstimaj.com/img/75/640x0/5dc93bb266a97cfb9d7ea7fb"/>
      </figure>
      <h3>Kova</h3>
      <p>Bilinçdışı konuları ve gizli düşmanlıkları anlatan on ikinci evinizde Jüpiter bir yıl boyunca seyahat ederken psikolojik destek almak, ruhani bir temizlik yapmak gerekecek. 2021’de Jüpiter burcunuza gelecek ve sizin için şanslı dönem o zaman başlayacak. Satürn’de 12. evde yer aldığı için bu dönem yaşam enerjiniz düşük olsa da, Jüpiter iyileşmenize yardım edecek, siz yeter ki bir adım atın. Bir de arkanızdan dönen işler ve gizli düşmanlarınız bu dönemde sahneye çıkabilir.</p>
      <h3>Balık</h3>
      <p>Jüpiter, sosyal çevreniz, şansınız ve toplumsal görünürlüğünüzü anlatan on birinci evinizi ziyaret edecek. Yeni iş çevreleri, kazanç sağlayacak güçlü insanlar bu yıl boyunca etrafınızda olacak. Yeni bir çevreye girebilir, güç sahibi insanlarla tanışabilir, uluslararası alanda ticari kapılar açabilirsiniz.</p>
      <h3>** Astroloji sayfamızı gördünüz mü?**</h3>
      <h3>
        <a href="https://www.posta.com.tr/insan/astroloji">
          <b>https://www.posta.com.tr/insan/astroloji</b>
        </a>
      </h3>
    </article>
  </body>
</html>