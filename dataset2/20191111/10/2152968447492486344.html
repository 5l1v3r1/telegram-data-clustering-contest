<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/11/grisho-bez-gadje-ne-sym-mislil-za-liubov-tazi-godina.429195"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T10:16:00+00:00"/>
    <meta property="og:title" content="Гришо без гадже: Не съм мислил за любов тази година"/>
    <meta property="og:description" content="Тенисистът призна, че искал да стане баща | Dnes.bg"/>
  </head>
  <body>
    <article>
      <h1>Гришо без гадже: Не съм мислил за любов тази година</h1>
      <h2>Тенисистът призна, че искал да стане баща</h2>
      <address><time datetime="2019-11-11T10:16:00+00:00">11 Nov 2019, 10:16</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>"Когато бях 78-и изобщо не си мислех, че мога да завърша годината по този начин. Плюсът в тениса е, че имаш всяка следваща седмица. Два турнира обърнаха цялата година и завърших на едно добро ниво. Надявам се, че повече няма да има такива спадове, но в спорта не си застрахован." Това каза пред bTV Григор Димитров, който завърши сезона на 27-мо място в световната ранглиста.</p>
      <p>"10 години вече съм в тура, имах добри постижения като цяло, но мога много повече. Тази година се контузих в началото, което не беше добре за мен, но това е спортът. Когато си вътре е много трудно да погледнеш отвън, затова задавам въпроси на хората около мен, на близките, за да знам как ме виждат", споделя най-добрият български тенисист. Той признава, че е изпитвал моменти на негативизъм, когато лежал в болницата 4-5 седмици.</p>
      <p>"Имах подкрепа от любимите хора, но и държах една дистанция. Така всеки ден ставах все по-близък със себе си, защото влезеш ли на корта си сам. Тази година научих повече неща извън корта, отколкото на него. Трябваше сам да правя неща, които нямат нищо общо със спорта, каза Григор. - Станах по-търпелив. Винаги съм себе си, просто понякога съм по-емоционален. Играта в днешно време е много ментална, не искам да крия емоциите си".</p>
      <p>В момента Димитров търси правилния треньор: "Не трябва да оставяш никой да контролира играта и мислите ти. В момента, в който някой опитва да те остави като птичка в клетка, това е най-лошото, което може да се случи на един състезател. Трябва да си свободен и да твориш."</p>
      <p>Относно работата си с Радек Щепанек и отношенията си с Андре Агаси, той поясни: "С Щепанек искахме да видим дали нещата ще потръгнат. Агаси е до нас, той е специална личност. Трудно ми е да го обясня като човек, и като треньор. В най-деликатните моменти можеш да разчиташ на него. При него е така - ако не искаш отговор, не му задавай въпрос. Връзката ни е много над тениса."</p>
      <p>Българинът коментира с усмивка известния у нас израз "Мачкай, Гришо!": "Понякога ми става много приятно да го чуя, особено когато съм на другата част на света. Интересно е и много го оценявам. На всеки турнир има български знамена, което ме прави адски горд. Българин съм и винаги съм играл за България. В България се чувствам специално, въздухът е различен. Искам да се прибирам по-често, но програмата не ми позволява."</p>
      <p>Гришо разкри, че в момента няма половинка до себе си: "Тази година не съм мислил за любов, имах много перипетии и фокусът ми беше другаде. За момента нямам половинка. Искам да бъда баща, защо не? Ако годините продължават като тази ще ми е малко трудно", добави той.</p>
      <p>Накрая той сподели, че най-много му липсва българската храна и "пържолите на мама".</p>
    </article>
  </body>
</html>