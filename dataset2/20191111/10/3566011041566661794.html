<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546366.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D9%85%D9%88%D9%84%D9%88%D8%AF%DB%8C-%D8%AE%D9%88%D8%A7%D9%86%DB%8C-%DA%A9%D8%B4%D9%88%D8%B1-%D8%AF%D8%B1-%D8%B3%D9%86%D9%86%D8%AF%D8%AC---%D8%B9%DA%A9%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T10:57:00+00:00"/>
    <meta property="og:title" content="برگزاری بزرگ ترین مولودی خوانی کشور در سنندج + عکس"/>
    <meta property="og:description" content="در این مراسم معنوی که تا پاسی از شب ادامه داشت بیش از 15 هزار نفر از قشرهای مختلف مردم استان در صحن جدید مسجد جامع سنندج به مدح نبی مکرم اسلام پرداختند."/>
  </head>
  <body>
    <article>
      <h1>برگزاری بزرگ ترین مولودی خوانی کشور در سنندج + عکس</h1>
      <h2>شب مولود پیامبر اکرم به روایت اهل سنت؛</h2>
      <address>
        <time datetime="2019-11-11T10:57:00+00:00">11 Nov 2019, 10:57</time>
      </address>
      <p>در این مراسم معنوی که تا پاسی از شب ادامه داشت بیش از 15 هزار نفر از قشرهای مختلف مردم استان در صحن جدید مسجد جامع سنندج به مدح نبی مکرم اسلام پرداختند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://kurdtoday.ir/">کُردتودی،</a>  شانزدهمین یادواره خالق مولودنامه مرحوم سید بهاءالدین شمس‌قریشی با حضور پرشور گروه‌های مولودنامه‌خوان و مردم عاشق رسول مهربانی سنندج در مسجد جامع این شهر برگزار شد.</p>
      <p>استان کردستان در ماه ربیع الاول که به نام ماه مولود نام برده می شود در مساجد، تکایا و خانه های مردم مراسم های کوچک و بزرگ مولودی خوانی بر گزار می گردد و در این ماه مردم با جشن و سرور میلاد فرخنده حضرت ختمی مرتبت محمد مصطفی (ص) را گرامی می دارند.</p>
      <p>در این ایام مردم دین مدار استان با ذکر اوصاف و سجایای آن حضرت، ضمن شکرگزاری به خالق هستی توصیه هاو آموزه های  بلند و متعالی دین اسلام  را بازگومی کنند و ضمن ندای ضرورت اتحاد بین مسلمین ، پیام مترقی صلح و مساوات و خیر و نیکی این دین مبین را یکصدا ندا می دهند.</p>
      <figure>
        <img src="http://newsroom.dana.ir/content/upload/d94da1c4-d846-4350-9637-01e42fc6eba7.JPG"/>
      </figure>
      <p>در سنندج نیز که به نام شهر مساجد و مناره ها ومزین شده به  شهر دارالعلم و تدین نیز می باشد این ایام جشن ها ی گسترده ای برگزار می گردد که با حضور گسترده دلدادگان حضرت ختمی مرتبت محمد المصطفی (ص) شور و شعف بی مانندی را رقم می زند.</p>
      <p>  در این مراسم مولودی خوانی آنچه که مشترک است قرائت اشعار زیبای عارف نامی کرد شمس الاشراف مولانا سید بهاء الدین شمس قریشی است که نزدیک به یک قرن پیش در مدح و ثنای حضرت رسول (ص) تحت عنوان مولود نامه در 9 فصل و دعای عتم در 417 بیت و قالب منظومه مثنوی با زبان کردی سورانی لهجه سنه ای  به رشته تحریر در آورده است که در آن ضمن شرح زندگی و اوصاف حضرتش توصیه های دین مبین اسلام را نیز برای رسیدن به سعادت بیان می کند.</p>
      <p>وی که امام جماعت مسجد هژاره شهر سنندج بود عشق بی‌کران خود را  نسبت به زیباترین مخلوق خدا محمد مصطفی(ص) با زیباترین و ساده ترین واژه ها  در قالب اشعاری کردی به رشته تحریر در آورده است و امروز این اشعار در تمام نقاط کردستان در مراسم های مولودی خوانی توسط مداحان و مولودی خوانان بیان می شود.</p>
      <figure>
        <img src="http://newsroom.dana.ir/content/upload/59f85741-9a11-4017-af15-5aac70e0d5e8.jpg"/>
      </figure>
      <p>مردم دیار کردستان به خوبی شمس‎قریشی را می‌شناسند و چنان علاقه‌ای به خالق مولودنامه و معراج‌نامه دارند که خواندن اشعارش را موجب تبرک خانه و برکت در روزی خود می‌دانند.</p>
      <p>بدون شک قدردانی از جایگاه چنین مرد والایی و شناساندن وی به نسل‌های جوان و آیندگان اقدامی ارزشمند و ضروری است که خوشبختانه از سال 1384 با پیشنهاد زنده یاد استاد شاهرخ اورامی به صورت مستمردر دستور کار حوزه هنری انقلاب اسلامی استان کردستان و قرار گرفته است.</p>
      <p>در شبی که به دیدگاه اهل سنت، شب میلاد نبی مکرم اسلام(ص) است، پانزدهمین  یادواره سید بهاء الدین  شمس‌قریشی با حضور گسترده مردان و زنان، کودکان و پیران و اقشار مختلف مردم در محل مسجد جامع سنندج برگزار شد.</p>
      <p>برنامه‌ای که با کمترین هزینه‌ مردمان زیادی را بدون کارت دعوت به صحن جدید مسجد دارالاحسان کشاند تا با پیامبر اسلام(ص) تجدید میثاق کنند.</p>
      <p>مسجد از همان ساعت اولیه برگزاری شانزدهمین یادواره شمس قریشی آکنده از جمعیت بود، مردمی که از دور و نزدیک برای شرکت در مراسم میلاد پیامبر نور ورحمت آمده بودند، گروه‌های دف‌نوازی غالباً نسل جوان  یکی پس از دیگری به اجرای برنامه می‌پرداختند.</p>
      <p>صحنه‌های زیبایی که با اشک و دعا خلق می‎شد و به دف و سماع گره خورده بود را نمی‌توان با زبان و قلم بیان کرد، همه با هم و یک صدا نام پیامبر رحمت و مهربانی را فریاد می‌زدند.</p>
      <figure>
        <img src="http://newsroom.dana.ir/content/upload/c8ac796c-81d1-4f30-818d-ca216b7a7d31.JPG"/>
      </figure>
      <p>این شب، شب متفاوتی بود که به همت حوزه هنری انقلاب اسلامی استان کردستان برای مردم کردستان رقم خورد و در آن بار دیگر وحدت مثال زدنی مردم استان کردستان به زیبایی به تصویر درآمد و فرصتی فراهم شد تا مردم و مسئولین یکبار دیگر در کنار هم قرار گیرند و یکپارچه دعای سرافرازی ملت مسلمان سر داده شود و شکرگزار نعمات و امنیت امروز کشور باشند.</p>
      <figure>
        <img src="http://newsroom.dana.ir/content/upload/0e759b0c-e642-4c55-a3b1-13c320a09b4d.JPG"/>
      </figure>
      <p>
        <b>جوهره وحدت, محبت, برادری و اخوت مردم این دیار در کشور زبانزد است</b>
      </p>
      <p>ماموستا فایق رستمی امشب در شانزدهمین یادواره عارف نامی کرد سید بهاالدین شمس قریشی با تبریک هفته وحدت به همه مسلمانان و امت اسلام  با بیان اینکه امروز امت اسلامی بیش از هر زمان دیگری به اتحاد و یکپارچگی نیاز دارد، افزود: دشمنان هیچ گاه از توطئه علیه مسلمانان دست بر نمی دارند و همواره در صدد ایجاد اختلاف میان آنان هستند لذا حفظ وحدت و اتحاد یک ضرورت اجتناب ناپذیر است. </p>
      <p>وی خاطر نشان کرد: در طول تاریخ نشان داده شده است که هر جا مسلمانان در کنار هم بوده اند و وحدت خود را حفظ کرده اند پیروز بوده و هر زمانی که اختلاف میان آنان وجود داشته با شکست مواجه شده اند. </p>
      <p>به گفته وی امروز به برکت نظام مقدس اسلامی در ایران و استان کردستان شاهد تقویت همدلی و برادری در میان پیروان مذاهب مختلف در کشور هستیم و باید در راستای حفظ و تقویت این وحدت تلاش کنیم. </p>
      <p>نماینده مردم کردستان در مجلس خبرگان رهبری با بیان اینکه مسلمانان شیعه و سنی با هم یکدل هستند, افزود: جوهره وحدت, محبت, برادری و اخوت مردم این دیار در کشور زبانزد است.</p>
      <figure>
        <img src="http://newsroom.dana.ir/content/upload/65b2a5e5-8248-4f04-8a9d-dc54d99652ec.JPG"/>
      </figure>
      <p>وی از کردستان به‌عنوان مرکز وحدت, عرفان و معنویت نام برد و گفت: مردم این دیار در جشن‌های این ایام همچون مراسم امشب دور هم جمع شده و خیرات و امواج محبت خود را نثار روح رسول‌الله(ص) می‌‌‌‌‌‌کنند</p>
      <p>12 ربیع الاول برگ زرین دیگری از وحدت در کردستان رقم خورد و مردم نشان دادند که با تکیه بر ایمان و تحت لوای پیامبر مقدس نظام اسلامی و رهبری رهبر فرزانه انقلاب تمامی توطئه های دشمنان را خنثی خواهند ساخت. </p>
      <p>یادواره سید بهاء الدین شمشس قریشی  از سال 84 تاکنون هرساله به همت حوزه هنری انقلاب اسلامی استان کردستان در ایام هفته وحدت برگزار می‌شود و به عنوان بزرگترین مراسم مولودی‌خوانی کشور شناخته شده است.</p>
      <p>مرحوم سید بهاءالدین شمس‌قریشی از عارفان نامی کُرد است که در 1293 هجری قمری مصادف با 1250 هجری شمسی در روستای «سه ردی» شهرستان پاوه متولد شده است، این عارف نامی از همان انفوان کودکی با حضور در مکتب اساتید در پاوه، بیاره و سنندج تلمذ و سپس در سنندج به عنوان امام جماعت مسجد«هه‌ژاره» به امر آموزش و تربیت طلاب علوم دینی مشغول شد.</p>
      <figure>
        <img src="http://newsroom.dana.ir/content/upload/1dff5e99-6bf2-417e-aa62-8466af0c5d65.JPG"/>
      </figure>
      <p> </p>
      <p>شمس‌قریشی به فارسی و کُردی تألیفات متعددی داشته که معراجنامه، مولودنامه، شمس‌العقائد و دیوان شعر از سروده‌های ایشان است.</p>
      <p>این عارف والامقام در سال 1365 هجری قمری مصادف با 1322 هجری شمسی درسن 72 سالگی در سنندج به لقاءالله پیوست و در آرامستان  آن زمان سنندج «تایله» به خاک سپرده شد. </p>
      <p>انتهای پیام/</p>
    </article>
  </body>
</html>