<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dva-lide-jsou-po-potyckach-v-hongkongu-v-kritickem-stavu/1819538?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T10:23:00+00:00"/>
    <meta property="og:title" content="Dva lidé jsou po potyčkách v Hongkongu v kritickém stavu"/>
    <meta property="og:description" content="Hongkong - Dva lidé jsou v nemocnici v kritickém stavu po nepokojích, které v noci na dnešek pokračovaly v Hongkongu. Jedním z nich je 21letý demonstrant, jejž postřelil policista ve východní části ostrova. Dalším je muž, kterého zapálil blíže neupřesněný útočník poté, co se na ulici dostal do politického sporu se skupinou mladých lidí, napsala agentura AP."/>
  </head>
  <body>
    <article>
      <h1>Dva lidé jsou po potyčkách v Hongkongu v kritickém stavu</h1>
      <address><time datetime="2019-11-11T10:23:00+00:00">11 Nov 2019, 10:23</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Dva lidé jsou v nemocnici v kritickém stavu po nepokojích, které v noci na dnešek pokračovaly v Hongkongu. Jedním z nich je 21letý demonstrant, jejž postřelil policista ve východní části ostrova. Dalším je muž, kterého zapálil blíže neupřesněný útočník poté, co se na ulici dostal do politického sporu se skupinou mladých lidí, napsala agentura AP.</p>
      <slideshow>
        <figure>
          <img src="https://i3.cn.cz/6/1573631272_P201911130285801.jpg"/>
        </figure>
        <figure>
          <img src="https://i3.cn.cz/6/1573631291_P201911130286201.jpg"/>
        </figure>
        <figure>
          <img src="https://i3.cn.cz/6/1573630855_P201911130279701.jpg"/>
        </figure>
        <figure>
          <img src="https://i3.cn.cz/6/1573630873_P201911130280801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Demonstrace na podporu demokratických reforem a proti místní i ústřední čínské vládě už trvají pět měsíců, v poslední době ale pravidelně přerůstají v násilnosti. Správkyně Hongkongu Carrie Lamová, jejíž rezignaci demonstranti požadují, nicméně dnes zdůraznila, že stupňující se násilí nepřinutí hongkongskou vládu k politickým ústupkům a splnění požadavků demonstrantů. Vláda vynaloží maximální úsilí, aby protivládní protesty ukončila, prohlásila Lamová, podle níž jen během dneška utrpělo zranění přes 60 osob.</p>
      <p>Hongkongská policie dnes s pomocí slzného plynu a vodního děla rozháněla protesty v obchodní čtvrti v centru města a použila i ostrou střelbu na velké křižovatce, kterou aktivisté zablokovali. Podle agentury AP se policista snažil zahnat dav demonstrantů na křižovatce ve čtvrti Sai Wan Ho a dostal se přitom do rvačky s jedním z protestujících. Po chvíli se k němu přiblížil další, neozbrojený muž oblečený v černé barvě s obličejem zakrytým maskou, policista na něj namířil pistoli a <a href="https://www.bbc.com/news/world-asia-50370715">střelil</a> ho do břicha. Záběry ukazují demonstranta ležícího v kaluži krve s široce otevřenýma očima. Mladík byl hospitalizován v kritickém stavu a lékaři ho operovali.</p>
      <p>V kritickém stavu byl převezen do nemocnice také muž, který se podle videonahrávky zveřejněné na internetu dostal do hádky se skupinou mladých lidí o otázce národní identity. Následně ho kdosi <a href="https://www.youtube.com/watch?v=faO3o0T84Qs">polil</a> hořlavinou a zapálil zapalovačem, napsala agentura AP.</p>
      <p>Bývalá britská kolonie Hongkong se v roce 1997 vrátila pod čínskou správu a v současné době je spravována podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje.</p>
      <p>Poslední vlnu násilí odstartovala smrt studenta, který před týdnem spadl při zásahu policistů ze střechy krytého parkoviště. Zemřel v pátek v nemocnici.</p>
      <p>Dnes byl přerušen provoz některých linek místních vlaků a metra kvůli požárům a překážkám na kolejích. Těžkooděnci byli rozmístěni poblíž nádraží a nákupních center. Protestující také s pomocí barikád zablokovali silnice, čímž v některých oblastech vznikaly dopravní zácpy. Podle videonahrávky, zmíněné agenturou AP, policista na jednom místě najížděl na motocyklu do davu, aby rozehnal shromážděné demonstranty. Policie také vtrhla do areálu univerzity, kde se konala protestní akce.</p>
      <p>Šéfredaktor čínského státního listu Global Times ve svém blogu varoval, že v Hongkongu může kdykoli zasáhnout čínská armáda. Hongkongští policisté se podle něj proto nemusejí ničeho bát. "Nemáte pouze podporu hongkongského a čínského lidu, ale také vojáků Čínské lidové osvobozenecké armády," napsal šéfredaktor Chu Sin-ťin. Čínská lidová armáda má od roku 1997 v Hongkongu posádku čítající až 12.000 vojáků, kteří zatím při protestech nezasahovali.</p>
    </article>
  </body>
</html>