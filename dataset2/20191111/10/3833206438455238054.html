<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Desi-Radeva-prusnala-50-000-leva-za-rokli-912831"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T10:18:00+00:00"/>
    <meta property="og:title" content="Деси Радева пръснала 50 000 лева за рокли"/>
    <meta property="og:description" content="Десислава Радева отново е ВИП клиент на известната дизайнерка Невена Николова, след като в последнит..."/>
  </head>
  <body>
    <article>
      <h1>Деси Радева пръснала 50 000 лева за рокли</h1>
      <address>
        <time datetime="2019-11-11T10:18:00+00:00">11 Nov 2019, 10:18</time>
      </address>
      <p>Десислава Радева отново е ВИП клиент на известната дизайнерка Невена Николова, след като в последните няколко месеца двете бяха прекъснали и служебните, и личните си взаимоотношения. Че Деси пак си шие рокли по поръчка при любимата си моделиерка, стана ясно след посещението им с <a href="https://www.plovdiv24.bg/novini/persons/5168.html">Румен Радев</a> в Япония по случай интронизацията на японския император Нарухито.</p>
      <p>На събитието  Деси смени две визии. Първият тоалет бе ефирна рокля в цвят глетчер, изработена от фина коприна, а вторият, с който първата дама се появи на приема, бе в кобалтово синьо и мед, ушит от копринена тафта и покрит с метри тюл в кралско синьо. Моделът с паднали рамене бил бродиран ръчно от Невена със стотици камъни "Сваровски“ и скъпа дантела. Дизайнерката създала и двете рокли специално за Десислава, а като поръчкови модели цените им били повече от фамозни.</p>
      <p>Справка с етикетите на роклите в столичния магазин на Николова показва, че там цените започват от 5 хиляди лева и могат да достигнат дори 5-цифрени суми. До момента президентшата притежава в гардероба си 10 униката, създадени и ушити за нея специално от Невена. Това показва, че само за тях Радева е похарчила около 50 хиляди лева, равни на 228 минимални пенсии – парите, които редови пенсионер ще получи в рамките на 16 години. В това число обаче не влизат всички останали тоалети, които президентшата носи на по-непретенциозни събития. Останалите две дами, които се грижат за обновяването на гардероба ѝ, са Илиана Алипиева и Ина Асса, пише "Ретро".</p>
      <p>Алипиева е собственичка на няколко бутика, които са лицензирани да внасят на българския пазар колекциите на световни модни къщи. Магазините ѝ са разположени на метри от сградата на президентството и първата дама често е била засичана да влиза в тях. В ежедневието си Радева носи предимно дрехи на родната марка "Кредо“, дело на младата дизайнерка Ина Асса. Цените в нейния бутик варират между 100 и 300 лв. за рокля, а Деси дори уважи откриването на най-новия ѝ магазин лично.</p>
    </article>
  </body>
</html>