<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/516059/137-dakwa-jadi-mangsa"/>
    <meta property="og:site_name" content="HM Online"/>
    <meta property="article:published_time" content="2019-11-11T10:00:16+00:00"/>
    <meta property="og:title" content="137 dakwa jadi mangsa"/>
    <meta property="og:description" content="KUALA LUMPUR: Cipta akaun media sosial palsu menggunakan nama dan gambar orang lain bagi melakukan penyamaran memfitnah seseorang termasuk golongan selebriti."/>
  </head>
  <body>
    <article>
      <h1>137 dakwa jadi mangsa</h1>
      <address><time datetime="2019-11-11T10:00:16+00:00">11 Nov 2019, 10:00</time> by <a rel="author">Hidayatul Akmal Ahmad dan Nurul Hidayah Bahaudin</a></address>
      <p>KUALA LUMPUR: Cipta akaun media sosial palsu menggunakan nama dan gambar orang lain bagi melakukan penyamaran memfitnah seseorang termasuk golongan selebriti.</p>
      <p>Malah, ada antara pembuli sengaja membuat fitnah dan memburuk-burukkan orang lain melalui gambar atau memuat naik mesej di laman sosial seperti <i>Facebook, Instagram</i> dan blog.</p>
      <p>Lebih memburukkan keadaan apabila ada individu memuat naik gambar atau video mangsa di laman web lucah.</p>
      <p>Itu antara aduan yang diterima CyberSecurity Malaysia (CSM) daripada individu yang menjadi mangsa buli siber di media sosial.</p>
      <p>Ketua Pegawai Eksekutif CSM, Datuk Dr Amirudin Abdul Wahab berkata, sebanyak 137 aduan buli siber diterima menerusi Pusat Bantuan Cyber 999 bagi tempoh Januari hingga September lalu.</p>
      <p>“Jumlah itu menurun berbanding 292 aduan diterima pada 2017 manakala 266 aduan bagi tempoh sama tahun lalu.</p>
      <p>“Walaupun berlaku penurunan jumlah laporan, ia tidak bermakna kes buli siber berkurangan secara keseluruhan di negara ini.</p>
      <p>“Isu itu antara ancaman siber yang perlu diberi perhatian semua pihak terutama pengguna media sosial supaya tidak menjadi mangsa dan pemangsa buli siber,” katanya.</p>
      <p>Amirudin berkata, kes paling banyak diterima membabitkan penggunaan kata-kata kesat atau memalukan, ugutan di media sosial dan akaun palsu yang menyebabkan mangsa berusia 18 hingga 60 tahun membuat laporan.</p>
      <p>Menurutnya, golongan pembuli terdiri daripada individu tandus nilai kemanusiaan, dorongan rasa tidak puas hati terhadap seseorang sama ada disebabkan perilaku, kemewahan dan penampilan selain perasaan ingin membalas dendam.</p>
      <p>“Ada juga yang terpengaruh dengan perbuatan rakan supaya dapat diterima dan rasa bebas untuk memperkatakan apa sahaja.</p>
      <p>“Mereka ini kurang mendapat perhatian keluarga dan kurang pengetahuan dalam nilai agama,” katanya.</p>
      <p>Katanya, kebiasaannya individu yang kurang kemahiran dan pendidikan mengenai teknologi komunikasi maklumat (ICT) berpotensi menjadi mangsa buli siber.</p>
      <p>“Ada individu terlalu mendedahkan maklumat diri seperti memuat naik gambar peribadi yang mencolok mata menyebabkan dia digunakan sebagai bahan untuk membuli.</p>
      <p>“Selain itu, personaliti individu yang lemah, kurang berkeyakinan dan suka bersendirian menyebabkan dia menjadi mangsa,” katanya.</p>
      <p>Menurutnya, mangsa buli siber dinasihatkan memberitahu kepada individu yang dikenali dan jangan membalas e-mel atau mesej diterima serta tidak memadamnya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/08/485621/jangan-sampai-hati-anda-digodam"/>
        <a href="https://www.hmetro.com.my/node/169927"/>
        <a href="https://www.hmetro.com.my/utama/2019/02/426842/murung-diserang-geng-bawang"/>
        <a href="https://www.hmetro.com.my/hati/2019/05/460049/tangani-buli-siber"/>
        <a href="https://www.hmetro.com.my/hati/2017/08/251830/membendung-buli-siber"/>
        <a href="https://www.hmetro.com.my/hati/2019/09/495010/cegah-buli-siber"/>
        <a href="https://www.hmetro.com.my/rap/2019/03/434304/kecewa-dengan-netizen-jasmin-buat-laporan-polis"/>
        <a href="https://www.hmetro.com.my/node/48128"/>
      </related>
    </article>
  </body>
</html>