<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-shiv-sena-mp-sanjay-raut-admit-in-mumbai-hospital-2843281.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T10:28:25+00:00"/>
    <meta property="og:title" content="शिवसेना सांसद संजय राउत की तबीयत बिगड़ी, अस्पताल में भर्ती"/>
    <meta property="og:description" content="शिवसेना के चर्चित नेता संजय राउत की सोमवार को लीलावती अस्पताल में एंजियोप्लास्टी हुयी। उन्हें कुछ घंटे पहले ही सीने में दर्द की शिकायत के बाद अस्पताल में भर्ती कराया गया था। राउत के भाई और अस्पताल के..."/>
  </head>
  <body>
    <article>
      <h1>शिवसेना सांसद संजय राउत की तबीयत बिगड़ी, अस्पताल में भर्ती</h1>
      <address><time datetime="2019-11-11T10:28:25+00:00">11 Nov 2019, 10:28</time> by <a rel="author">लाइव हिन्दुस्तान टीम,मुंबई</a></address>
      <p>शिवसेना के चर्चित नेता संजय राउत की सोमवार को लीलावती अस्पताल में एंजियोप्लास्टी हुयी। उन्हें कुछ घंटे पहले ही सीने में दर्द की शिकायत के बाद अस्पताल में भर्ती कराया गया था। राउत के भाई और अस्पताल के अधिकारियों ने यह जानकारी दी। महाराष्ट्र में मौजूदा राजनीतिक हालत पर हर दिन अपनी पार्टी के रुख से मीडिया को अवगत कराने वाले राउत नियमित जांच के लिए दोपहर बाद अस्पताल आए थे।</p>
      <p>राज्यसभा सदस्य के भाई सुनील राउत ने कहा, ''राउत की पहले एंजियोग्राफी की गयी जहां हृदय में दो अवरोध मिले। एंजियोप्लास्टी की जा रही है और उनका स्वास्थ्य स्थिर है। हम डॉक्टर की रिपोर्ट की प्रतीक्षा कर रहे हैं।" इसके पहले अस्पताल के एक अधिकारी ने बताया कि सीने में दर्द की शिकायत के बाद राउत को अस्पताल लाया गया।</p>
      <p>अधिकारी ने कहा, ''राउत नियमित जांच के लिए दो दिन पहले भी अस्पताल आए थे। उस समय कुछ जांच के बाद ईसीजी किया गया था। ईसीजी रिपोर्ट के आधार पर डॉक्टरों ने आगे जांच के लिए आज उन्हें अस्पताल आने को कहा। महाराष्ट्र में सरकार गठन को लेकर मौजूदा गतिरोध के बीच शिवसेना के मुखपत्र 'सामना के कार्यकारी संपादक संजय राउत लगातार अपनी पार्टी की ओर से मुखर हो कर बयान देते रहे हैं।</p>
    </article>
  </body>
</html>