<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820058.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T10:34:00+00:00"/>
    <meta property="og:title" content="ترامپ: جمهوریخواهان به تله نیفتید!"/>
    <meta property="og:description" content="به گزارش ایسنا، به نقل از خبرگزاری اسپوتنیک، دونالد ترامپ، رئیس جمهور آمریکا با انتشار توئیتی بار دیگر به موضوع گفتگوی تلفنی جنجالی ماه ژوئیه خود با ولودیمیر زلنسکی، رئیس جمهور اوکراین اشاره کرد؛ گفتگویی که ترامپ در جریان آن از زلنسکی خواسته درباره فعالیتهای همراه با فساد احتمالی جو بایدن، نامزد ریاست جمهوری حزب دموکرات آمریکا و پسرش در خاک اوکراین دست به تحقیقات بزند."/>
  </head>
  <body>
    <article>
      <h1>ترامپ: جمهوریخواهان به تله نیفتید!</h1>
      <address>
        <time datetime="2019-11-11T10:34:00+00:00">11 Nov 2019, 10:34</time>
      </address>
      <p>دونالد ترامپ در توئیتی از جمهوریخواهان خواست با گفتن این حرف که گفتگوی تلفنی ۲۵ ژوئیه او با همتای اوکراینی‌اش "بی عیب‌ونقص نبوده اما در حد و اندازه استیضاح هم نیست" در "تله برای احمقها" گرفتار نشوند.</p>
      <p>به گزارش ایسنا، به نقل از خبرگزاری اسپوتنیک، دونالد ترامپ، رئیس جمهور آمریکا با انتشار توئیتی بار دیگر به موضوع گفتگوی تلفنی جنجالی ماه ژوئیه خود با ولودیمیر زلنسکی، رئیس جمهور اوکراین اشاره کرد؛ گفتگویی که ترامپ در جریان آن از زلنسکی خواسته درباره فعالیتهای همراه با فساد احتمالی جو بایدن، نامزد ریاست جمهوری حزب دموکرات آمریکا و پسرش در خاک اوکراین دست به تحقیقات بزند.</p>
      <p>ترامپ پیشتر مکررا بر این مساله تاکید داشته این گفتگوی تلفنی وی و زلنسکی "بی‌عیب‌ونقص" است.</p>
      <p>ترامپ در توئیت جدیدی نوشت: "گفتگوی تلفنی با رئیس جمهور اوکراین بی‌عیب‌ونقص بود. متن آن را بخوانید! در این گفتگو هیچ حرفی که به نحوی اشتباه بوده باشد، مطرح نشد.جمهوریخواهان! در تله برای احمقها نیفتید و نگویید که این گفتگو بی‌عیب‌ونقص نبود اما در حدواندازه استیضاح هم نیست .خیر! مساله قوی‌تر از این حرف است. هیچ کار اشتباهی انجام نشده است!"</p>
      <p>ترامپ مکرراً از عبارت "متن گفتگو را بخوانید" در پاسخ به منتقدان گفتگوی جنجالی خود با زلنسکی استفاده کرده است اما دموکراتها و برخی منتقدان محافظه‌کار استدلال کرده‌اند این کار نامناسبی است که یک رئیس جمهور آمریکا رهبر یک کشور خارجی را تحت فشار قرار دهد تا او یک تحقیقات کیفری علیه بایدن به راه بیندازد.</p>
      <p>از سوی دیگر مدافعان جمهوریخواه رئیس جمهور آمریکا می‌گویند که او نهایتا هیچ کار نامناسبی انجام نداده چون با وجود طرح اتهام گرو نگه داشته شدن کمک‌ نظامی آمریکا به اوکراین در ازای انجام درخواست ترامپ، این اتفاق نیفتاده است.</p>
      <p>با این حال برخی جمهوریخواهان کنگره هم منتقد درخواست ترامپ برای تحقیقات اوکراین درباره بایدن بوده‌اند از جمله مک تورنبری، عضو کمیته‌ نیروهای مسلح مجلس نمایندگان آمریکا که اقدامات ترامپ را "نامناسب اما نه در حدواندازه استیضاح" خوانده است.</p>
    </article>
  </body>
</html>