<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hana-zagorova-a-stefan-margita-poprve-vystoupi-spolecne/1819624?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T10:41:00+00:00"/>
    <meta property="og:title" content="Hana Zagorová a Štefan Margita poprvé vystoupí společně"/>
    <meta property="og:description" content="Praha - Zpěvačka Hana Zagorová a tenorista Štefan Margita vystoupí příští rok poprvé na čtyřech společných koncertech. V projektu s názvem Konečně společně se manželé potkají na jednom pódiu v programu v režii Michala Cabana. Turné vyvrcholí 3. října 2020 v pražské O2 areně. ČTK o tom za pořadatele informovala Hana Tietze."/>
  </head>
  <body>
    <article>
      <h1>Hana Zagorová a Štefan Margita poprvé vystoupí společně</h1>
      <address><time datetime="2019-11-11T10:41:00+00:00">11 Nov 2019, 10:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zpěvačka Hana Zagorová a tenorista Štefan Margita vystoupí příští rok poprvé na čtyřech společných koncertech. V projektu s názvem Konečně společně se manželé potkají na jednom pódiu v programu v režii Michala Cabana. Turné vyvrcholí 3. října 2020 v pražské O2 areně. ČTK o tom za pořadatele informovala Hana Tietze.</p>
      <p>Přípravy na koncertní turné začaly. Koncerty nabídnou sólové hity obou interpretů, ale také společné duety. Oba zpěváky doprovodí Boom! Band &amp; Classic Orchestra Jiřího Dvořáka.</p>
      <p>"Nikdy jsme spolu nespolupracovali, bedlivě jsme ale sledovali, jak se tomu druhému daří, jak úspěšný je ve své profesi. Radili jsme si, hodnotili své koncerty a představení. A najednou jsme došli k tomu, že přišla ta správná doba naše dávné rozhodnutí třeba pro jednou porušit," uvedla Zagorová.</p>
      <p>"Napadlo nás to takřka současně a zjistili jsme, že do toho máme právě teď chuť a těšíme se na to asi nejen my, ale i naše publikum," dodal Margita.</p>
      <p>Úspěšná popová zpěvačka a slavný operní pěvec se seznámili před 30 lety a vzali v roce 1992.</p>
      <p>Zpěvačka, herečka, textařka a scenáristka Zagorová je majitelkou 19 platinových a zlatých desek za úspěšné prodeje zvukových nosičů se svými písněmi, kterých se prodalo bezmála 11 milionů. Devítinásobná vítězka ankety Zlatý slavík nazpívala bezmála 800 písní, k 77 z nich si napsala text a v roce 2006 vydala knihu svých básní a písňových textů Milostně. Jako scenáristka má na svém kontě osm dílů televizního recitálu Dluhy Hany Zagorové a devětatřicetidílný noční televizní live pořad Když nemůžu spát, který v letech 1993 až 1998 i moderovala. Zahrála si v televizní inscenaci dramatu Vladislava Vančury Josefína a ve filmové hudební komedii Trhák i v muzikálech Jack Rozparovač a Mona Lisa.</p>
      <p>Slovenský tenorista Margita mnohokrát vystoupil v newyorské Metropolitní opeře, v milánské La Scale a v londýnské Královské opeře v Covent Garden. Proslavily ho především role v operách Petra Iljiče Čajkovského, Modesta Petroviče Musorgského, Leoše Janáčka, Albana Berga, Benjamina Brittena a Richarda Wagnera. Nyní je považován za jednoho z nejlepších představitelů role poloboha ohně Logeho ve Wagnerově opeře Zlato Rýna na světě. V tuzemsku vydal tři nadžánrová alba.</p>
    </article>
  </body>
</html>