<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_alluvioni_neve-6525242/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T10:40:00+00:00"/>
    <meta property="og:title" content="Italia sarà nella morsa del maltempo fino a fine mese"/>
    <meta property="og:description" content="Rischio alluvioni al Sud, nubifragi a Roma, acqua alta a Venezia e neve sulle Alpi"/>
  </head>
  <body>
    <article>
      <h1>Italia sarà nella morsa del maltempo fino a fine mese</h1>
      <h2>Rischio alluvioni al Sud, nubifragi a Roma, acqua alta a Venezia e neve sulle Alpi</h2>
      <address><time datetime="2019-11-11T10:40:00+00:00">11 Nov 2019, 10:40</time> by <a rel="author">AGI - Agenzia Giornalistica Italia</a></address>
      <p>Il <b>maltempo</b> continua ad attanagliare il nostro Paese e, dalle ultime elaborazioni dei modelli meteo internazionali, questa situazione non sembra avere una via d'uscita almeno fino a <b>fine mese</b>.</p>
      <p>Il team del sito IlMeteo.it avverte che nei prossimi sette giorni l'Italia verrà raggiunta da ben <b>due vortici ciclonici</b> che attiveranno intense correnti di Scirocco, Libeccio e Maestrale. Le occasioni per precipitazioni abbondanti o molto abbondanti non si faranno attendere già da lunedì. Particolare attenzione lunedì alla Sicilia e alla Calabria dove il tempo nel pomeriggio peggiorerà fortemente con rischio concreto di alluvioni lampo e allagamenti. Altre piogge investiranno anche il Centro-Nord.</p>
      <p>Martedì il maltempo abbandonerà lentamente il Sud per poi dirigersi di gran carriera verso Lazio, Toscana e quindi il Nordest con altre piogge forti e possibili <b>nubifragi a Roma, Grosseto, Bologna, Verona, Padova</b>. La <b>neve</b> cadrà copiosa e abbondante sulle <b>Alpi sopra i 1000-1200 metri,</b> localmente anche a quote più basse. Tornerà l'<b>acqua alta a Venezia</b> con una marea prevista di 125 cm.</p>
      <p>Tra mercoledì e giovedì il tempo tenderà temporaneamente a migliorare con maggiori spazi soleggiati, ma già da giovedì sera un altro vortice ciclonico sulla vicina Francia comincerà a interessare il Nord ovest e la Sardegna con precipitazioni abbondanti.</p>
      <p>Venerdì il maltempo sarà diffuso al Centro-Nord dove la neve scenderà abbondante a quote molto basse sulle Alpi (5-900 metri), e a 1400 metri sull'Appennino. Le piogge non abbandoneranno l'Italia nemmeno nel successivo weekend.</p>
    </article>
  </body>
</html>