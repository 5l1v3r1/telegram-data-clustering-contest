<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/universitatea-de-vest-timisoara-pregateste-primul-curs-post-universitar-de-specializare-in-blockchain-18566981"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T10:16:53+00:00"/>
    <meta property="og:title" content="Universitatea de Vest Timişoara pregăteşte primul curs post-universitar de specializare în blockchain"/>
    <meta property="og:description" content="Blockchain, o tehnologie care utilizează criptarea, are potenţialul de a se consacra în mai multe sectoare de business din România (industrie, energie, mediu, e-governance, security, supply chain etc.), dar şi să atragă interesul tinerelor generaţii, încă de pe băncile facultăţilor."/>
  </head>
  <body>
    <article>
      <h1>Universitatea de Vest Timişoara pregăteşte primul curs post-universitar de specializare în blockchain</h1>
      <address><time datetime="2019-11-11T10:16:53+00:00">11 Nov 2019, 10:16</time> by <a rel="author" href="https://www.zf.ro/autor/stefan-stan" target="_blank">Ştefan Stan</a></address>
      <p>Blockchain, o tehnologie care utilizează criptarea, are potenţialul de a se consacra în mai multe sectoare de business din România (industrie, energie, mediu, e-governance, security, supply chain etc.), dar şi să atragă interesul tinerelor generaţii, încă de pe băncile facultăţilor.</p>
      <p>Universitatea de Vest din Timişoara doreşte o deschidere spre tehnologia de ultimă generaţie, aşa cum este şi în cazul blockchain, susţinând implementarea de ateliere şi module care să promoveze modele de bune practici.</p>
      <p>După ce marţi, 5 noiembrie 2019, Universitatea de Vest  din Timişoara a găzduit primul workshop de blockchain din vestul ţării, s-a ajuns la concluzia că este necesar un modul de pregătire post-universitară în domeniul tehnologiilor blockchain.</p>
      <p>Workshop-ul a reunit specialişti, antreprenori şi cadre din mediul academic, care au pus în discuţie tehnologiile inovatoare într-o societate descentralizată, securitatea cibernetică şi aplicaţiile blockchain în educaţie.</p>
      <p>Universitatea de Vest susţine acest demers de cercetare şi practică la Timişoara, devenind un hub inovativ, al cărui potenţial industrial este exploatat din ce în ce mai mult de către giganţii domeniilor IT şi business.</p>
      <p><i>„Rolul nostru, ca Universitate de top din vestul ţării, este de a fi mereu adaptaţi la noile tendinţe din sfera tehnologiilor revoluţionare şi de a forma viitorii specialişti şi inovatori. Vrem să modelăm noi perspective, să devenim tot mai interesanţi ca universitate, pentru studenţi foarte ambiţioşi şi bine pregătiţi şi chiar să deschidem noi oportunităţi de educaţie, dezvoltând aici, la Universitatea de Vest din Timişoara, un nou câmp de cunoaştere şi cercetare, cel al tehnologiilor blockchain. Noile provocări de business au nevoie de suport educaţional, cu ajutorul căruia pot să-şi transforme achiziţiile tehnologice şi de cunoaştere în avantaje competitive”,</i> declară prof.univ.dr. Marilen Gabriel Pirtea, rectorul Universităţii de Vest din Timişoara.</p>
      <p>Adoptarea tehnologiei blockchain ca reper în curricula educaţională a Universităţii de Vest din Timişoara va fi iniţiată în cursul anului 2020, când UVT va introduce primul curs post-universitar cu specializare în domeniul blockchain.</p>
      <p>Acest modul va fi predat de către specialişti din cadrul UVT, de la Departamentul de Informatică al Facultăţii de Matematică şi Informatică, precum şi din afara UVT.</p>
      <p>Unul dintre aceştia este co-fondatorul proiectului Ethereum, Mihai Alisie. Mihai Alisie crede că Timişoara are oportunitatea de a deveni un hub naţional şi internaţional pentru tehnologia blockchain.</p>
    </article>
  </body>
</html>