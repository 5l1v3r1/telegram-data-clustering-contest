<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820053.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T10:18:00+00:00"/>
    <meta property="og:title" content="عضو جامعه حسابداران رسمی: با تصویب لایحه تجارت، قضات به تولیدکننده قانون تبدیل می‌شوند"/>
    <meta property="og:description" content=" "/>
  </head>
  <body>
    <article>
      <h1>عضو جامعه حسابداران رسمی: با تصویب لایحه تجارت، قضات به تولیدکننده قانون تبدیل می‌شوند</h1>
      <address>
        <time datetime="2019-11-11T10:18:00+00:00">11 Nov 2019, 10:18</time>
      </address>
      <p> غلامحسین دوانی با انتقاد از غیر کارشناسی بودن لایحه تجارت گفت: در کشوری که قانون تجارت 80 سال با رویکرد مدنی اجرا شده است و قضات با این رویکرد آشنا هستند، تغییر یکباره رویکرد قانون تجارت از مدنی به عرفی، به صلاح نیست چون با این کار قضات تولید کننده قانون می‌شوند.</p>
      <p>***</p>
      <p>به گزارش الف از تصویب دفتر اول لایحه تجارت در صحن علنی مجلس حدود 2 ماه می‌گذرد و در این مدت کارشناسان اقتصادی و حقوقی به بحث و تبادل نظر پیرامون این لایحه پرداخته اند. این بار برای بررسی بیشتر لایحه تجارت به سراغ غلامحسین دوانی، عضو جامعه حسابداران رسمی رفتیم تا با وی درباره لایحه تجارت گفت و گو کنیم.</p>
      <p>دوانی با بیان اینکه در کشور نباید لایحه محرمانه وجود داشته باشد گفت: اولین نکته در خصوص لایحه تجارت این است که چرا تدوین کنندگان، لایحه تجارت را قبل از اینکه به مجلس برود در اختیار عموم کارشناسان نگذاشتند در حالی که وظیفه مرکز پژوهش‌های مجلس و تنظیم‌ کنندگان لایحه این است که لایحه را در اختیار صاحبان کسب و کار قرار دهند. تصویب لوایح به این صورت نامناسب، فرایند خطرناکی است.</p>
      <p>وی ضمن انتقاد از تغییرات گسترده لایحه تجارت در مجلس خاطر نشان کرد: ایراد دیگر لایحه تجارت این است که مجلس تعداد مواد لایحه تجارت را نسبت به لایحه اولیه که به مجلس ارائه شده، تا دو برابر افزایش داده است.</p>
      <p>
        <b>تغییر رویکرد قانون تجارت از مدنی به عرفی به صلاح نیست</b>
      </p>
      <p>دوانی خاطر نشان کرد: قانون تجارت فعلی رویکرد مدنی دارد اما لایحه تجارتی که در مجلس در حال بررسی است با رویکرد عرفی نوشته شده است.</p>
      <p>وی افزود: در کشوری که قانون تجارت 80 سال با رویکرد مدنی اجرا شده است و قضات با این رویکرد آشنا هستند، تغییر یکباره رویکرد قانون تجارت به صلاح نیست.</p>
      <p>این عضو جامعه حسابداران رسمی در خصوص پیامدهای تصویب و اجرا لایحه تجارت با رویکرد عرفی گفت: با این کار قضات تولید کننده قانون می‌شوند چون هر قاضی بنا به عرف می‌تواند حکم دهد.</p>
      <p>
        <b>قانون تجارت را باید ترکیبی از تخصص های مختلف بنویسند</b>
      </p>
      <p>دوانی گفت: در سال 97 نسخه‌ای از لایحه تجارت را برای جامعه حسابداران فرستادند‌ که البته آن هم با نسخه‌ای که الان در مجلس است فرق می‌کرد؛ بعد از ارسال لایحه از ما خواستند که ظرف مدت یک ماه نظرات خودمان را ارسال کنیم که ما هم بعد از جلساتی که با وکلا برجسته گذاشتیم به این جمع بندی رسیدیم که یک ماه برای انجام این کار کم است و باید لایحه را زودتر می‌فرستادند.</p>
      <p>وی اضافه کرد: ما به عنوان جامعه حسابداران معتقد نیستیم که همه قانون را مسلط هستیم اما می‌دانیم که برای تدوین قانون تجارت باید ترکیبی از حقوقدانان، وکلا، حسابداران و صاحبان صنایع نظر بدهند.</p>
      <p>عضو انجمن بین المللی حسابداران با انتقاد از تیم حقوقی که تدوین لایحه تجارت را بر عهده داشته اند، خاطر نشان کرد: یکی از حقوقدان‌هایی که از تدوین کنندگان لایحه تجارت است تا به امروز حتی در مجمع عمومی یک شرکت نیز حضور نداشته است به همین دلیل ما پیشنهاد دادیم که از وکلای با تجربه برای تدوین لایحه تجارت استفاده کنند.</p>
      <p>
        <b>لایحه تجارت با نگاه آکادمیک محض نوشته شده است</b>
      </p>
      <p>دوانی افزود: رویکرد تدوین کنندگان لایحه تجارت آکادمیک محض است در حالی که قانون باید ترکیبی از مسائل نظری و عملی باشد.</p>
      <p>وی در پایان گفت: در حال حاضر روابط تجاری کشور دچار مشکل است و اگر لایحه تجارت به مرجله اجرا برسد اقتصاد کشور دچار مشکلات بیشتری می‌شود برای همین پیشنهاد می شود به جای تغییر کل قانون، همین قانون تجارت فعلی اصلاح شود.</p>
    </article>
  </body>
</html>