<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/no-decision-without-clarity-from-sena-says-ncp-123.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T10:25:00+00:00"/>
    <meta property="og:title" content="മഹാരാഷ്ട്ര സര്‍ക്കാര്‍ രൂപീകരണം: സേനയില്‍ നിന്ന് വ്യക്തതയില്ലാതെ തീരുമാനമില്ല; ഔദ്യോഗികമായി എന്‍.സി.പിയെ സമീപിക്കണമെന്നും നവാബ് മാലിക്"/>
    <meta property="og:description" content="Maharashtra Maharashtra Election Maharashtra Elections 2019 National News NCP Shiv Sena India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണത്തിനായി ശിവസേന എന്‍.സി.പിയുടെ ഉപാ"/>
  </head>
  <body>
    <article>
      <h1>മഹാരാഷ്ട്ര സര്‍ക്കാര്‍ രൂപീകരണം: സേനയില്‍ നിന്ന് വ്യക്തതയില്ലാതെ തീരുമാനമില്ല; ഔദ്യോഗികമായി എന്‍.സി.പിയെ സമീപിക്കണമെന്നും നവാബ് മാലിക്</h1>
      <address><time datetime="2019-11-11T10:25:00+00:00">11 Nov 2019, 10:25</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണത്തിനായി ശിവസേന എന്‍.സി.പിയുടെ ഉപാധികള്‍ അംഗീകരിച്ചു തുടങ്ങിയിട്ടുണ്ട്. അതിന്റെ ആദ്യപടിയെന്നോണം ശിവസേനാ നേതാവ് അരവിന്ദ് സാവന്ത് കേന്ദ്രമന്ത്രിസ്ഥാനം രാജിവെച്ചിരുന്നു. ഇപ്പോഴിതാ കൂടുതല്‍ ഉപാധികള്‍ തങ്ങള്‍ക്കുണ്ടെന്ന് പറഞ്ഞിരിക്കുകയാണ് എന്‍.സി.പി.</p>
      <p>എല്ലാ ഉപാധികളും അംഗീകരിച്ച് ഔദ്യോഗികമായി ശിവസേന എന്‍.സി.പിയെ സമീപിക്കുകയാണെങ്കില്‍ പരിഗണിക്കാന്‍ തയ്യാറാണെന്ന് മുതിര്‍ന്ന നേതാവ് നവാബ് മാലിക് പറഞ്ഞു.</p>
      <p>‘ഞങ്ങളുടെ എം.എല്‍.എമാരുടെ മീറ്റിംഗ് നവംബര്‍ 12നു കൂടുന്നുണ്ട്. അവിടെ സര്‍ക്കാര്‍ രൂപീകരണത്തെ കുറിച്ച് ചര്‍ച്ച ചെയ്യുകയും ഉറച്ച തീരുമാനമെടുക്കുകയും ചെയ്യും.’ മാലിക് പറഞ്ഞു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/congress-m-l-a-write-letter-to-sonia-gandhi-454.html?utm_source=doolnews&amp;utm_medium=related"/>
      </related>
      <p>സേനയുമായി സഖ്യം സ്ഥാപിക്കുന്നതിന് മുമ്പ് സേനയുടെ സര്‍ക്കാറിനെ കുറിച്ച് വ്യക്തമായ ധാരണ എന്‍.സി.പിക്ക് നല്‍കണമെന്നും മാലിക് പറഞ്ഞു. ‘നേതൃത്വം എങ്ങനെയാണ് രൂപീകരിക്കുന്നത്, എന്താണ് സര്‍ക്കാരിന്റെ പദ്ധതികള്‍, അജണ്ടകള്‍ ഇവയൊക്കെ വ്യക്തമാവാതെ എന്‍.സി.പി ഒരു തീരുമാനം എടുക്കില്ല.’ മാലിക് പറഞ്ഞു.</p>
      <p>അതേസമയം, എന്‍.സി.പിയുടെ കോര്‍ കമ്മിറ്റി മീറ്റിംഗ് മുംബൈയില്‍ കൂടുന്നുണ്ട്. ശരദ് പവാര്‍, പഫുല്‍ പട്ടേല്‍, സുപ്രിയ സുലെ, അജിത് പവാര്‍, ജയന്ത് പാട്ടീല്‍ എന്നിവര്‍ പങ്കെടുക്കും.</p>
      <p>എന്‍.ഡി.എ സഖ്യം ഉപേക്ഷിക്കാതെ ശിവസേനയുമായി ചര്‍ച്ചക്കില്ലെന്ന് ഇന്നലെ എന്‍.സി.പി വ്യക്തമാക്കിയിരുന്നു. കേന്ദ്രമന്ത്രിസ്ഥാനം രാജിവെയ്ക്കണമെന്നും ഉപാധികളില്‍ പറഞ്ഞിരുന്നു. തുടര്‍ന്നാണ് അരവിന്ദ് സാവന്ത് രാജിവെക്കുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ശിവസേനയുടെ ഏക കേന്ദ്രമന്ത്രിയായിരുന്നു സാവന്ത്. ഖനവ്യവസായ വകുപ്പിന്റേതടക്കമുള്ള ചുമതലയായിരുന്നു അദ്ദേഹത്തിനുണ്ടായിരുന്നത്. മന്ത്രിസ്ഥാനം രാജിവെച്ചതായി സാവന്ത് അറിയിക്കുകയായിരുന്നു.</p>
      <related>
        <a href="https://www.doolnews.com/get-ready-for-2020-maharashtra-elections-sanjay-nirupam-454.html?utm_source=doolnews&amp;utm_medium=related"/>
      </related>
      <p>നേരത്തെ സര്‍ക്കാര്‍ ഉണ്ടാക്കാന്‍ ഗവര്‍ണര്‍ ഭഗത് സിങ് കോശ്യാരി ബി.ജെ.പിയെ ക്ഷണിച്ചിരുന്നെങ്കിലും സര്‍ക്കാര്‍ രൂപീകരിക്കാനുള്ള ഭൂരിപക്ഷം ബി.ജെ.പിക്കില്ലെന്ന് മഹാരാഷ്ട്ര ബി.ജെ.പി അധ്യക്ഷന്‍ ചന്ദ്രകാന്ത് പാട്ടീല്‍ ഗവര്‍ണറെ അറിയിക്കുകയായിരുന്നു. തുടര്‍ന്നാണ് ശിവസേനയെ സര്‍ക്കാരുണ്ടാക്കാന്‍ ഗവര്‍ണര്‍ ക്ഷണിച്ചത്.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>