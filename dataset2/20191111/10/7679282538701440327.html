<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-naxali-killed-sukma-village-mukhiya-in-chhattisgarh-2843276.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T10:39:20+00:00"/>
    <meta property="og:title" content="छत्तीसगढ़: नक्सलियों की कायराना हरकत, मुखबिर होने के आरोप में गांव के मुखिया की हत्या"/>
    <meta property="og:description" content="छत्तीसगढ़ के नक्सल प्रभावित सुकमा जिले में पुलिस का मुखबिर होने के आरोप में नक्सलियों ने एक ग्रामीण को मार डाला। सुकमा जिले के पुलिस अधिकारियों ने सोमवार को बताया कि जिले के जगरगुंडा थाना क्षेत्र के..."/>
  </head>
  <body>
    <article>
      <h1>छत्तीसगढ़: नक्सलियों की कायराना हरकत, मुखबिर होने के आरोप में गांव के मुखिया की हत्या</h1>
      <address><time datetime="2019-11-11T10:39:20+00:00">11 Nov 2019, 10:39</time> by <a rel="author">भाषा,सुकमा</a></address>
      <p>छत्तीसगढ़ के नक्सल प्रभावित सुकमा जिले में पुलिस का मुखबिर होने के आरोप में नक्सलियों ने एक ग्रामीण को मार डाला। सुकमा जिले के पुलिस अधिकारियों ने सोमवार को बताया कि जिले के जगरगुंडा थाना क्षेत्र के अंतर्गत कामापारा गांव के पटेल (मुखिया) सुदाम हूंगा की नक्सलियों ने हत्या कर दी है।</p>
      <p>पुलिस अधिकारियों ने बताया कि आज (सोमवार, 11 नवंबर) कामापारा गांव के पास हूंगा का शव मिलने की सूचना के बाद घटनास्थल के लिए पुलिस दल को रवाना किया गया था। अधिकारियों ने बताया कि पुलिस दल ने शव के पास से एक पर्चा भी बरामद किया है जिसमें नक्सलियों ने हूंगा पर 'गोपनीय सैनिक (पुलिस का मुखबिर) होने का आरोप लगाया है।</p>
      <p>उन्होंने बताया कि पुलिस को जानकारी मिली है कि एक सप्ताह पहले नक्सलियों ने हूंगा का अपहरण कर लिया था। आज (11 नवंबर) सुबह उसका शव बरामद किया गया। पुलिस अधिकारियों ने बताया कि ऐसी जानकारी मिली है कि नक्सलियों ने हूंगा की पीट पीटकर हत्या की है। हांलकि पोस्टमार्टम के बाद इस संबंध में सही जानकारी मिल सकेगी। उन्होंने बताया कि पुलिस मामले की जांच कर रही है।</p>
    </article>
  </body>
</html>