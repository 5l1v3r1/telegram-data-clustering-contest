<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/svatomartinska-jizda-zastup-jezdcu-i-desitky-pecenych-hus-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T10:03:00+00:00"/>
    <meta property="og:title" content="Svatomartinská jízda ve Veselé: zástup jezdců i desítky pečených hus"/>
    <meta property="og:description" content="Na svatomartinskou jízdu ve Veselé na Vsetínsku vyrazilo přes třicet jezdců na koních."/>
  </head>
  <body>
    <article>
      <h1>Svatomartinská jízda ve Veselé: zástup jezdců i desítky pečených hus</h1>
      <address><time datetime="2019-11-11T10:03:00+00:00">11 Nov 2019, 10:03</time> by <a rel="author">Josef Beneš</a></address>
      <p>Eva Těšická se sedmiletým strakatým valachem Bleskem a dalšími členy rytířského spolku přijeli na sobotní svatomartinskou jízdu do zašovské části Veselá až z Hodslavic.</p>
      <p>„Byla to docela divoká cesta. Mám temperamentního koně, občas vyhazuje. Zatím se ale držím v sedle, tak je to dobré,“ usmívá se dívka v kostýmu připomínajícím kněžnu.</p>
      <p>„Skládaly se na něj všechny babičky v rodině, každá dala něco,“ prozrazuje.</p>
      <p>Po chvíli třiatřicet jezdců a jezdkyň nauzdí své koně a vyráží na sváteční projížďku lesem i vesnicí.</p>
      <p>Pod kostelem svatého Martina musejí počkat, až skončí mše a farář přijde jim i koním požehnat.</p>
      <figure>
        <img src="https://g.denik.cz/32/1c/vsetin-spalovna-vytopna-v-luhu-odpad-skladkovani-03_denik-150-3x2.jpg"/>
      </figure>
      <aside>
        <a href="https://valassky.denik.cz/zpravy_region/spalovnu-zastupitele-odmitli-ted-resi-kam-s-odpadem-20191108.html">Spalovnu zastupitelé odmítli. Teď řeší, kam s odpadem Přečíst článek ›</a>
      </aside>
      <p>Martin Mikulo v rytířské zbroji slavného jmenovce a hrdiny dne sesedá ze sedla a dolaďuje mikrofon, rovná přešlapující koně a vyhlíží procesí.</p>
      <p>„Svatomartinskou jízdu pořádáme pátý rok, účastní se jí jezdci ze širokého okolí. Je to tečka za sezonou, všichni si ji užíváme,“ líčí muž, který přípravě jízdy věnuje několik týdnů.</p>
      <p>Na další cestě jezdce doprovázejí hasiči, dechovka a diváci. Společná pouť končí u hasičské zbrojnice scénkou o tom, jak římský voják Martin daroval žebrákovi svůj plášť.</p>
      <p>„Příjemná atmosféra a krásný zážitek, z duchovního i lidského hlediska. Svatomartinská oslava se pro nás stala tradicí,“ říká místní obyvatelka Lucie Halaštová.</p>
      <p>Potom už se všichni rozcházejí, někteří do blízkého kulturního domu na svatomartinskou husu. Trojice kuchařů jich pro natěšené hodovníky upekla celkem sedmdesát…</p>
      <figure>
        <img src="https://g.denik.cz/32/5c/vsetin-vhk-robe-hokejiste-vsetinsky-zamek-autogramiada-fanousci-vystava-pohary-dresy_denik-150-3x2.jpg"/>
      </figure>
      <aside>
        <a href="https://valassky.denik.cz/hokej_region/na-zamek-prislo-pres-200-fandu-20191108.html">Na zámek přišlo přes 200 fandů Přečíst článek ›</a>
      </aside>
    </article>
  </body>
</html>