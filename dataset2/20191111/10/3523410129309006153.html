<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639359/%D9%87%DB%8C%DA%86%DA%A9%D8%B3-%D8%A7%D9%86%D8%AA%D8%B8%D8%A7%D8%B1-%D9%86%D8%AF%D8%A7%D8%B4%D8%AA-%D8%A8%D8%A7-%D9%BE%D8%A7%DB%8C-%D8%B1%D8%A7%D8%B3%D8%AA-%DA%AF%D9%84-%D8%A8%D8%B2%D9%86%D9%85-%D9%82%D8%A8%D9%88%D9%84-%D8%AF%D8%A7%D8%B1%D9%85-%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%E2%80%8C%D9%85%D8%A7%D9%86-%D8%B1%D8%A7-%D8%A7%D9%86%D8%AC%D8%A7%D9%85-%D9%86%D8%AF%D8%A7%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T10:03:00+00:00"/>
    <meta property="og:title" content="هیچکس انتظار نداشت با پای راست گل بزنم/ قبول دارم بهترین بازی‌‌مان را انجام ندادیم"/>
    <meta property="og:description" content="تنها گلزن مصاف تیم‌های فوتبال یوونتوس و میلان در هفته دوازدهم سری A از زدن گلی که باعث پیروزی تیمش شد بسیار خوشحال است."/>
  </head>
  <body>
    <article>
      <h1>
        <a href="https://www.bultannews.com/fa/news/639359/%D9%87%DB%8C%DA%86%DA%A9%D8%B3-%D8%A7%D9%86%D8%AA%D8%B8%D8%A7%D8%B1-%D9%86%D8%AF%D8%A7%D8%B4%D8%AA-%D8%A8%D8%A7-%D9%BE%D8%A7%DB%8C-%D8%B1%D8%A7%D8%B3%D8%AA-%DA%AF%D9%84-%D8%A8%D8%B2%D9%86%D9%85-%D9%82%D8%A8%D9%88%D9%84-%D8%AF%D8%A7%D8%B1%D9%85-%D8%A8%D9%87%D8%AA%D8%B1%DB%8C%D9%86-%D8%A8%D8%A7%D8%B2%DB%8C%E2%80%8C%E2%80%8C%D9%85%D8%A7%D9%86-%D8%B1%D8%A7-%D8%A7%D9%86%D8%AC%D8%A7%D9%85-%D9%86%D8%AF%D8%A7%D8%AF%DB%8C%D9%85">هیچکس انتظار نداشت با پای راست گل بزنم/ قبول دارم بهترین بازی‌‌مان را انجام ندادیم</a>
      </h1>
      <h2>تنها گلزن مصاف تیم‌های فوتبال یوونتوس و میلان در هفته دوازدهم سری A از زدن گلی که باعث پیروزی تیمش شد بسیار خوشحال است.</h2>
      <address><time datetime="2019-11-11T10:03:00+00:00">11 Nov 2019, 10:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در شبی که کار یوونتوس برای کسب پیروزی از میهمانش میلان گره خورده بود، پائولو دیبالا به عنوان بازیکن تعویضی به میدان رفت تا سه امتیاز این بازی را برای بانوی پیر به ارمغان آورد. او کار ترکیبی زیبای تیمش را با یک حرکت انفرادی و در نهایت شلیک توپ با پای غیرتخصصی‌اش کامل کرد تا یووه دهمین پیروزی‌اش را در این فصل کسب کند و دوباره به صدر جدول رده‌بندی سری A برگردد.</p>
      <p>دیبالا که در دقیقه 55 بازی به جای کریستیانو رونالدو به زمین بازی رفت، در پایان مسابقه به شبکه اسکای اسپورت ایتالیا گفت: فکر می‌کنم که برای همه خیلی مهم بود که ما این بازی را ببریم و اهمیتی نداشت که چه کسی گل می زند. قبول دارم که ما بهترین بازی‌مان را انجام ندادیم اما باید ما به هر شیوه ممکن برای رسیدن به هدف اول‌مان که بردن اسکودتو است، بازی‌ها را ببریم. میلان فصل را خوب شروع نکرده اما هنوز هم میلان است. میلان تیمی با بازیکنانی سطح بالاست که می‌تواند برای هر حریفی دردسرساز شوند و شزنی هم امشب درون دروازه تیم ما عملکرد خوبی داشت.</p>
      <p>دیبالا درباره گلی که به ثمر رساند هم گفت: هیچکدام از بازیکنان حریف انتظار نداشتند که من با پای راستم گل بزنم اما توپ روی پای راست من آمد و چاره‌ای نداشتم جز اینکه با همان پا به آن ضربه بزنم و خوشبختانه توپ داخل دروازه رفت.</p>
      <p>مهاجم آرژانتینی یوونتوس درباره رقابت این تیم با اینتر در کورس قهرمانی سری A نیز اظهار داشت: شاید به نظر برسد که امسال از میان اینتر یا یوونتوس یکی اسکودتو را می‌برد اما هنوز تا پایان فصل زمان زیادی باقی مانده است.</p>
    </article>
  </body>
</html>