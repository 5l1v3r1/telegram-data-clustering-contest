<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/russia-egklima-frikis-me-drasti-kathigiti-kai-thima-foititria"/>
    <meta property="og:site_name" content="euronews"/>
    <meta property="article:published_time" content="2019-11-11T10:17:01+00:00"/>
    <meta property="og:title" content="Φρικιαστικό έγκλημα στην Αγία Πετρούπολη"/>
    <meta property="og:description" content="Καθηγητής ιστορίας «πετσόκοψε» μεταπτυχιακή φοιτήτρια"/>
  </head>
  <body>
    <article>
      <h1>Φρικιαστικό έγκλημα στην Αγία Πετρούπολη</h1>
      <address><time datetime="2019-11-11T10:17:01+00:00">11 Nov 2019, 10:17</time> by <a rel="author">Ιωάννης Καράγιωργας</a></address>
      <figure>
        <img src="https://static.euronews.com/articles/stories/04/29/31/10/773x435_cmsv2_9976fda1-f736-5c6b-9273-c33bce7a0aff-4293110.jpg"/>
      </figure>
      <p>Μία ιστορία φρίκης διαδραματίζεται στη Ρωσία και την Αγία Πετρούπολη, όπου αποκαλύφθηκε πως καθηγητής ιστορίας είναι ο δράστης δολοφονίας νεαρής φοιτήτριας του Πανεπιστημίου της πόλης.</p>
      <p>Ο Όλεγκ Σοκόλοφ διασώθηκε από τον ποταμό Μόικα έχοντας μαζί του έναν σάκο, όπου η αστυνομία βρήκε κομμένα χέρια.</p>
      <p>Αμέσως, ο καθηγητής συνελήφθη και οι αρχές πραγματοποίησαν έρευνα στο σπίτι του, όπου βρήκαν το πτώμα της άτυχης κοπέλας.</p>
      <p>Ο Σοκόλοφ νοσηλεύτηκε με υποθερμία την Κυριακή και κατόπιν οδηγήθηκε στο τμήμα, όπου ομολόγησε το ειδεχθές έγκλημα.</p>
      <p>Το θύμα ήταν μεταπτυχιακή φοιτήτρια που συνεργαζόταν στενά με τον καθηγητή, ο οποίος φέρεται να την πυροβόλησε στη διάρκεια καβγά.</p>
      <p>Οι φοιτητές του κάνουν λόγο για έναν παράξενο άνθρωπο.</p>
      <p>«Πράγματι είναι πολύ εκκεντρικός και συχνά έχει εκρήξεις συναισθημάτων», λέει ένας φοιτητής ενώ άλλος συμπληρώνει: «Πάνω από τους μισούς φοιτητές του έπρεπε να ξαναδώσουν εξετάσεις γιατί κάποιος αμφισβήτησε τον Ναπολέοντα ως στρατηγό ή πολιτικό ή και για άλλους λόγους. Συχνά εξέταζε φοιτητές τελείως υποκειμενικά».</p>
      <p>Ο 63χρονος καθηγητής έπαιρνε συχνά μέρος σε αναπαραστάσεις ιστορικών μαχών και κάποιες φορές έπαιζε και ο ίδιος τον ρόλο του Ναπολέοντα Βοναπάρτη.</p>
      <p>Μάλιστα το 2003 έλαβε από τη Γαλλική Δημοκρατία τον τίτλο της Λεγεώνας της Τιμής, την ανώτατη διάκριση που απονέμει η Γαλλία.</p>
    </article>
  </body>
</html>