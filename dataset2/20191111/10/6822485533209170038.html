<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T10:55:00+00:00"/>
    <meta property="og:title" content="روحانی: برجام را حفظ کنیم، تحریم تسلیحاتی ایران سال آینده رفع می‌شود"/>
    <meta property="og:description" content="به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز دوشنبه در اجتماع پرشور مردم رفسنجان اظهارداشت: سال آینده همچنین  اولین مرحله از طرح انتقال آب خلیج فارس برای امور صنعتی به استان های کرمان و یزد انجام می گیرد."/>
  </head>
  <body>
    <article>
      <h1>روحانی: برجام را حفظ کنیم، تحریم تسلیحاتی ایران سال آینده رفع می‌شود</h1>
      <address>
        <time datetime="2019-11-11T10:55:00+00:00">11 Nov 2019, 10:55</time>
      </address>
      <p>رئیس‌جمهور با اعلام اینکه با ادامه برجام در سال آینده به یک هدف بزرگ سیاسی، امنیتی و دفاعی دست می یابیم، گفت: سال ها خرید سلاح از سوی ایران طبق قطعنامه سازمان ملل ممنوع بود و همچنین نمی توانستیم سلاحی بفروشیم و اگر طبق قطعنامه ۲۲۳۱ برجام را حفظ نماییم، سال آینده تحریم تسلیحاتی ایران برداشته خواهد شد و به راحتی می توانیم سلاح لازم را بخریم و یا صادر کنیم.</p>
      <p>به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز دوشنبه در اجتماع پرشور مردم رفسنجان اظهارداشت: سال آینده همچنین  اولین مرحله از طرح انتقال آب خلیج فارس برای امور صنعتی به استان های کرمان و یزد انجام می گیرد.</p>
      <p>روحانی گفت: میهمان مردم عزیز استان کرمان و شهرستان انقلابی رفسنجان بودن برای دولت دوازدهم یک افتخار است.</p>
      <p>رئیس جمهور با ابراز خرسندی از اینکه در ایام میلاد با سعادت پیامبر اسلام(ص) و امام صادق(ع) توانسته ایم خدمت مردم عزیز و قهرمان رفسنجان برسیم، گفت: همواره مردم رفسنجان مردمی فعال، پرتلاش ، متدین، سخت کوش و انقلابی بوده اند.</p>
      <p>روحانی افزود: اگر بخواهم اولین خاطره ام از مردم رفسنجان را بگویم به سال 1340 برمی گردد که بعد از فوت مرحوم آیت الله بروجردی دسته جاتی از سراسر ایران به قم آمدند و آن جمعیتی که  نظم و شعارهایشان در قم گل کرده بود اجتماع مردم رفسنجان بود و از آن تاریخ من با مردم پرتلاش این دیار آشنا شدم.</p>
      <p>رئیس جمهور با بیان اینکه از سال 53 چندین بار برای سخنرانی به رفسنجان سفر کرده ام، گفت: همواره جوانان پرشور و عاشق به راه نهضت اسلامی و امام بزرگوار را در این شهرستان مشاهده کرده ایم.</p>
      <p>روحانی با بیان اینکه کرمان عالمان، بزرگان، افتخارات، شعرا و اندیشمندان فراوانی دارد، گفت: اما دو چهره در این استان شاخص هستند شهید دکتر باهنر و مرحوم آیت الله هاشمی رفسنجانی که یکی در علم و فرهنگ ایران زمین و دیگری در مدیریت سیاسی کشور از چهره های سرآمد و فوق العاده بودند.</p>
      <p>رییس جمهور با اشاره به اینکه پیش از انقلاب با آیت الله هاشمی رفسنجانی آشنا بودم و پس از انقلاب نیز پیوسته با وی در مناطق مختلف اعم از مجلس، دوران دفاع مقدس، مجمع تشخیص مصلحت و شورای عالی امنیت ملی همکاری داشته ام، گفت: در طول مدت همکاری با آیت الله هاشمی شاهد ایثار ، فداکاری، خوش فکری، مجاهدت، سیاستمداری و واقع بینی ایشان بودم.</p>
      <p>روحانی تصریح کرد: آیت الله هاشمی رفسنجانی نه تنها برای ملت ایران بلکه برای مردم منطقه و جهان نیز چهره ای شناخته شده است و می توان گفت هاشمی یک چهره سیاسی شناخته شده جهانی بود که همه ملت های منطقه و جهان این چهره خدوم را می شناختند و افتخاری برای این سرزمین است.</p>
      <p>رئیس جمهور افزود: مرحوم آیت الله هاشمی رفسنجانی به عنوان چهره ای سرشناس یک روشنفکر دینی بود.</p>
      <p>روحانی تصریح کرد: عالمان، اندیشمندان و فرهیختگان نسبت به دین و اخلاق مردم و تعالی جامعه همواره تلاش می کردند اما عالمان روشنفکر یک گام بیشتر شرایط آینده را می بینند و آیت الله بهشتی ، آیت الله مطهری و آیت الله هاشمی از آن جمله افراد بودند.</p>
      <p>رئیس جمهور با بیان اینکه روشنفکران دینی عالمانی هستند که پیش رو را می بینند، گفت: فرق عالم و عالم روشنفکر دینی در آینده نگری است و آیت الله هاشمی همواره در این مسیر پرتلاش بود به گونه ای که در آن دورانی که در حوزه ها نوشتن و تهیه مجله و روزنامه ها مرسوم نبود ایشان مجله مکتب تشیع را منتشر کرد و با مطالعه آن مجله می بینیم که در آن سال ها مقالاتی از آیت الله بهشتی در آن دیده می شود.</p>
      <p>روحانی با اشاره به اینکه در انقلاب اسلامی همه ملت ایران سهیم بودند اما عده ای نقش پیشتازی داشتند، گفت: مرحوم آیت الله هاشمی رفسنجانی از پیشتازان انقلاب اسلامی بود.</p>
      <p>رئیس جمهور با اشاره به تلاش های آیت الله هاشمی در اوایل انقلاب و دوران تاسیس مجلس شورای اسلامی گفت: هنگامی که مجلس تشکیل شد نظر قاطع نمایندگان ریاست آیت الله خامنه ای بر مجلس بود اما خودِ ایشان استدلال کردند که برای این کار آقای هاشمی از همه مناسب تر است و پس از آن، همه نمایندگان رای به ریاست آیت الله هاشمی دادند.</p>
      <p>روحانی افزود: آیت الله هاشمی رفسنجانی 9 سال در شرایط سخت به خوبی مجلس شورای اسلامی را ریاست کرد و در تمام جلسات سیاسی در داخل و خارج و در مذاکرات گوناگون اگر مطالب ایشان را بخوانید می بینید که وی یک عالِم و مجاهد بزرگ سیاسی است.</p>
      <p>رئیس جمهور با بیان اینکه مرحوم رفسنجانی درس مهمی در مسیر سیاسی کشور به همه یاد داد و آن میانه روی و اعتدال بود، افزود: در جامعه ما افکار و سلیقه های مختلف وجود دارد و همه مانند یکدیگر نمی اندیشند و اینکه چه راهی انتخاب کنید و کدام مسیر ما را زودتر به مقصد می رساند، همیشه مورد اختلاف بوده است.</p>
      <p>روحانی با تاکید بر اینکه در این اختلاف نظر افرادی در دو سو تندرو می شوند که ما را با وجود حسن نیت، با مشکلاتی مواجه می کنند، تاکید کرد: اما قرآن به ما دستور می دهد که شما را امت میانه رو و الگو برای جهانیان قرار دادیم و اعتدال، انصاف،  میانه روی، آینده نگری و عادلانه نگریستن و همچنین واقع گرایی در عین مقدس بودن آرمان ها ، مساله بسیار مهمی است.</p>
      <p>رئیس جمهور با اشاره به توافق هسته ای با 6 کشور و قدرت دنیا و خروج آمریکا از برجام ادامه داد: شیوه های مختلفی پیش رو داشتیم که عده ای می گفتند از توافق خارج شوید، برخی گفتند در توافق بمانید و برخی نیز مسیر میانه ای را پیشنهاد کردند که در تجربه متوجه شدیم راه میانه ، به نفع ما است.</p>
      <p>روحانی با اعلام اینکه با ادامه برجام در سال آینده به یک هدف بزرگ سیاسی، امنیتی و دفاعی دست می یابیم، خاطرنشان کرد: سال ها خرید سلاح از سوی ایران طبق قطعنامه سازمان ملل ممنوع بود و همچنین نمی توانستیم سلاحی بفروشیم و اگر طبق قطعنامه 2231 برجام را حفظ نماییم، سال آینده تحریم تسلیحاتی ایران برداشته خواهد شد و به راحتی می توانیم سلاح لازم را بخریم و یا صادر کنیم که این از آثار مهم برجام است.</p>
      <p>رئیس جمهور با بیان اینکه اگر از برجام خارج شویم ثمرات آن در سال آینده پیش رو نخواهد بود و قطعنامه های شورای امنیت باز خواهد گشت، تاکید کرد: ما باید فکر کنیم و  ببینیم منافع کشور در کجاست؟ حالا که منافع ما در ماندن است آیا اینکه طرف های مقابل دست روی دست بگذارند و به این توافق عمل نکنند و ما یکجانبه صد در صد عمل کنیم، آیا درست است؟ قطعا درست نیست. پس ما یک راه بینابین را انتخاب کردیم.</p>
      <p>روحانی تصریح کرد: جمهوری اسلامی ایران مسیر بینابینی را انتخاب کرد که برجام را حفظ کند اما در عین حال ما نیز آنچه را در این توافق قرار گذاشته بودیم پله پله کاهش دهیم.</p>
      <p>رئیس جمهور با بیان اینکه امروز شرایط ما در توان هسته ای از گذشته بهتر است، گفت: در این مدت تلاش ،  تحقیق و در حوزه هسته ای توسعه پیدا کردیم. رئیس سازمان انرژی اتمی اعلام کرد که ما چند سال پیش 5 نوع سانتریفیوژ داشتیم اما امروز 15 نوع سانتریفیوژ داریم. پس ما پیشرفت و حرکت کردیم و امروز موانع را از پیش پای‌مان برداشته ایم. این مسیر، مسیر تعادل است، یعنی همزمان با حفظ توافق، حقوق ملت را نیز پاس می داریم و در برابر فشار دشمن تسلیم نمی‌شویم و این فشار دشمن نتوانست ما را بشکند. رئیس جمهور در ادامه به تعداد عظیم افتتاح پروژه ها در استان یزد و همچنین 14000 میلیارد تومان طرح و پروژه  در کرمان اشاره و تاکید کرد: چشم امید ما به بیرون مرزها نیست بلکه اول چشم به آسمان و لطف خداوند و سپس به دست پربرکت ملت ایران داریم.</p>
      <p>روحانی ادامه داد: آغاز به کار کارخانه اسید در رفسنجان خبر خوش و تحول بزرگی برای مردم این شهر است و همچنین با از بین رفتن آلودگی مس سرچشمه حیات مردم ، موجودات زنده ، گیاهان و دام ها دیگر در خطر نخواهد بود.</p>
      <p>رئیس جمهور با تاکید بر اینکه با تصمیمات اتخاذ شده توسط دولت برای 30 سال آینده آب آشامیدنی  مردم استان های یزد و کرمان تامین است، گفت: این از برکت تلاش و کار از سوی ملت و دولت در کنار یکدیگر است که آب آشامیدنی برای مردم این استان نه برای امسال بلکه تا افق 30 ساله فراهم است.</p>
      <p>روحانی با ابراز خرسندی از تصمیم دولت برای انتقال آب از خلیج فارس و دریای عمان و تعیین سهمیه این آب برای استان های کرمان و یزد افزود: با کمک سرمایه گذار ، دولت و صندوق توسعه شاهد تحولی در بخش آب این استان ها خواهیم بود که اولین قسمت از آب خلیج فارس در سال آینده به استان کرمان و یزد وارد می شود.</p>
      <p>رئیس جمهور با بیان اینکه این آب برای تامین بخش صنعت بوده و از این به بعد آبی که برای این بخش مصرف می شد در اختیار بخش های دیگر قرار خواهد گرفت، گفت: این آب حتی برای طرح های گلخانه ای نیز مفید است که می تواند تحول بزرگی در بخش کشاورزی ایجاد کند و کار بسیار بزرگی در زمینه گلخانه ای در استان یزد انجام شده است که با مصرف آب کم می توانیم محصول فراوان در فصول مختلف برداشت کنیم.</p>
      <p>روحانی بر ضرورت اشتغالزایی برای جوانان تحصیلکرده و بااستعداد رفسنجان تاکید کرد و گفت: به طور نسبی وضعیت اشتغال مردم عادی حرکت خوبی داشته است و باید در دانشگاه ها نیز اشتغال های مناسب جوانان تحصیلکرده ایجاد شود.</p>
      <p>رئیس جمهور با اشاره به تلاش های گسترده در کارخانه توربین یزد، به جوانان تحصیلکرده سطح بالا با قدرت علمی که توانسته اند توربین و کمپرسورهای باعظمت بسازند، اشاره و تاکید کرد: این جوانان، کشور را از توربین بی نیاز و خودکفا کرده اند و در سفر به یزد از 11 شرکت دانش بنیان بازدید کردیم که تحول بزرگی در استارت آپ ها و زندگی مردم ایجاد کردند.</p>
      <p>روحانی افزود: با استفاده از یک برنامه ساده در تلفن همراه می توان از هر کجای کشور محصولات صنعتی، کشاورزی و صنایع دستی را بدون حضور واسطه سفارش داد و کارخانه بزرگ نوآوری در تهران نیز یکی از افتخارات بزرگ دولت یازدهم و دوازدهم است که جوانان تحصیلکرده با تحصیلات عالی در این مرکز فناوری گرد هم آمده اند.</p>
      <p>رئیس جمهور با بیان اینکه برای رفسنجان نیز نیاز به چنین پارک علم و فناوری داریم، خاطرنشان کرد: امروز جوانان عزیز کشور در رشته های مختلف در دانشگاه ها تحصیل می کنند اما بعد از اتمام تحصیلات شغلی ندارند اما اگر همزمان با تحصیل خود به یک مرکز و پارک علم و فناوری متصل شوند می توانند حتی بدون اینکه تحصیلات خود را تمام کرده باشند شغل خود را مشخص کنند.</p>
      <p>روحانی با اشاره به اینکه در این سفر تصمیم گرفتیم به عنوان هدیه به جز مساله آب، پارک عظیم علم و فناوری در سال آینده در رفسنجان شروع به کار کند، گفت: دولت ، معاونت علمی ریاست جمهوری، صندوق نوآوری و بخش خصوصی در این مهم کمک می کنند و زمین مناسب برای این پارک در نظر گرفته شده که کار طراحی و ساختمان شروع می شود.</p>
      <p>رئیس جمهور با تاکید بر اینکه زمانی که در کشور ندایی از امام خمینی(ره) نبود اما در رفسنجان فریاد و ندای امام راحل بلند بود، ادامه داد: حتی مقام معظم رهبری در آن سال ها از مشهد به رفسنجان سفر و سخنرانی کردند که این نشان می دهد رفسنجان پیشتاز در انقلاب و نهضت اسلامی بوده است. </p>
      <p>روحانی با تاکید بر اینکه افتتاح طرح های بزرگ در کرمان به معنای این است که آمریکا و بدخواهان نمی توانند با تحریم و فشار ملت بزرگ، غیور و دلاور ایران را به زانو دربیاورند، تصریح کرد: با همه توان در برابر دشمنان می ایستیم، چرا که ما اقدام خلافی نکردیم، طبق قانون عمل کردیم و حاضر نیستیم در برابر دستورات شما سر فرود بیاوریم.</p>
      <p>رئیس جمهور تاکید کرد: اعتراض می کنید که چرا غنی سازی هسته ای، فردو و آب سنگین اراک در ایران انجام می شود اما آیا شما به تعهدات خود عمل کردید؟ هر زمان که شما به تعهدات خود بازگشتید ما نیز به تعهدات خود عمل می کنیم چرا که نمی شود ما یکجانبه به تعهد پایبند و شما تماشاچی باشید.</p>
      <p>روحانی با بیان به اینکه آن آقا در کاخ سفید می گوید در برجام بر سر ما کلاه رفته است .  آیا شما وزیر خارجه و حقوقدان نداشتید، ادامه داد: این چه سری است که هر لحظه کلاه می رود ، به فکر سر خود باشید چرا که ما دو سال مذاکره کردیم ، چانه زدیم ، نوشتیم و حتی دوباره نوشتیم و در نهایت به توافق رسیدیم . حال بعد دو سال از توافق اعلام می کنید که سر ما کلاه رفته است؟</p>
      <p>رئیس جمهور با تاکید بر اینکه در این توطئه به جز آمریکا و یکی دو کشور، هیچ کشور دیگری از آنان حمایت نکرد، تصریح کرد: حتی دوستان آمریکا، اروپایی ها و ژاپن این اقدام آمریکا را محکوم کردند چرا که راه و مسیر ما درست است و ادامه خواهیم داد.</p>
      <p>روحانی با بیان اینکه با تلاش کارگران و مهندسان در کرمان و در بخش آب و برق طرحهایی به ارزش 1800 میلیارد تومان افتتاح خواهیم داشت، خاطرنشان کرد: این نشانگر آن است که ما شکست نخوردیم ، نخواهیم خورد و این راه را ادامه می دهیم.</p>
      <p>رئیس جمهور با اشاره به اینکه می دانیم مردم از لحاظ زندگی در سال 97 و امسال در فشار هستند و درآمد و مخارج زندگی مردم به ویژه حقوق بگیران ثابت در سختی بوده است، ادامه داد: در روزهای آتی طرحی برای خانواده هایی که در فشار اقتصادی هستند اعلام می کنیم و از 24 میلیون و 600 هزار خانوار ایرانی عده ای زندگی مناسبی دارند اما اکثریت 18 میلیون خانوار نیاز به مساعدت و کمک دارند و امیدواریم از ماه آینده به هر خانوار حمایتی ماهانه داشته باشیم.</p>
      <p>روحانی با بیان اینکه "این طرح مهم دولت در سال 98 است که در روزهای آینده و هفته‌های آینده مشخصات آن برای مردم اعلام خواهد شد"، گفت: این گامی از سوی دولت برای حمایت از مردم است تا ان‌شاء الله بتوانیم با کمک هم از این مرحله تحریم و مشکلات عبور کنیم و راه بزرگان و شهیدانمان را ادامه دهیم.</p>
      <p>رئیس جمهور تصریح کرد: راه هاشمی رفسنجانی ، شهیدان باهنر و بهشتی و راه مقام معظم رهبری، راه نجات ماست. اگر این مسیر را انتخاب کنیم ، از مشکلات عبور می‌کنیم.</p>
      <p>روحانی اظهارداشت:  هاشمی نمرده است، هاشمی برای همیشه زنده است. نام، راه، سیاست و خدمات هاشمی رفسنجانی، برای همیشه در تاریخ کشور ما جاودان خواهد ماند.</p>
    </article>
  </body>
</html>