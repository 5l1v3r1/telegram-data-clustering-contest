<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/strumenti_illegali_vedere_contenuti_internet-6523551/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T10:11:00+00:00"/>
    <meta property="og:title" content="I giovani usano meno &quot;scorciatoie&quot; illegali per vedere contenuti online"/>
    <meta property="og:description" content="In Europa, oltre il 50 % dei giovani under 25 sostiene di non avere usato, riprodotto, scaricato o utilizzato in streaming contenuti da fonti illegali negli ultimi 12 mesi. Nel 2016, la percentuale era solo del 40%. A dirlo è l’Ufficio dell’Unione Europea per la proprietà intellettuale"/>
  </head>
  <body>
    <article>
      <h1>I giovani usano meno "scorciatoie" illegali per vedere contenuti online</h1>
      <h2>In Europa, oltre il 50 % dei giovani under 25 sostiene di non avere usato, riprodotto, scaricato o utilizzato in streaming contenuti da fonti illegali negli ultimi 12 mesi. Nel 2016, la percentuale era solo del 40%. A dirlo è l’Ufficio dell’Unione Europea per la proprietà intellettuale</h2>
      <address><time datetime="2019-11-11T10:11:00+00:00">11 Nov 2019, 10:11</time> by <a rel="author" href="https://www.agi.it/authors/riccardo-liguori/" target="_blank">Riccardo Liguori</a></address>
      <p>Più della metà dei giovani europei non ricorre a fonti illegali di contenuti digitali. Nel 2016 la percentuale dei ragazzi virtuosi ammontava al 40%.</p>
      <p>A dirlo è il quadro di valutazione del rapporto tra i giovani e la proprietà intellettuale 2019, avviato dall’<b>Ufficio dell’Unione Europea per la proprietà intellettuale </b>(<a href="https://euipo.europa.eu/ohimportal/it/rcd-apply-now">EUIPO</a>).</p>
      <p>Dall’indagine è emersa anche una diminuzione dei giovani che si servono intenzionalmente di fonti illegali di contenuti digitali, quali musica, film, serie e giochi: il 21% nel 2019 (-4% rispetto al 2016).</p>
      <h3>A cosa si deve questo miglioramento</h3>
      <p>I risultati indicano un possibile legame tra questa riduzione e l’aumento dei servizi in abbonamento per i contenuti digitali. Ma anche l’<b>aumento dell’accessibilità</b> agli stessi in termini di prezzo. Non a caso, il 22 % degli intervistati ha dichiarato di essere disposto a pagare per fruire di questi servizi qualora il canone fosse accessibile (+9% rispetto al 2016).</p>
      <p>Secondo la relazione, i giovani europei sono sempre più consapevoli dei potenziali rischi per la <b>sicurezza online </b>e dell’importanza di rispettare la legge anche per questo settore. Aspetti quali il rischio di furto dei dati della carta di credito o di far incappare i dispositivi personali in fastidiosi virus spiegano perché i giovani evitano di accedere a <b>contenuti digitali </b>da fonti illegali.</p>
      <h3>Il caso italiano</h3>
      <p>In questo l’Italia come si sta comportando? Bene, molto bene se paragonata ad altri Paesi. Tra i 24 analizzi, la Penisola è la nona più virtuosa. Nella top tre, Germania (13%), Regno Unito (14%) e Malta (15%). Ultimi posizioni per Grecia (34%), Estonia (39%) e Lituania (45%). In Italia, infatti, è il 21 % la quota di giovani under 25 a confessare di avere avuto accesso intenzionalmente a contenuti digitali da fonti illegali (-1% rispetto al 2016).</p>
      <p>Il 12 %, invece, ha dichiarato di avere acquistato intenzionalmente prodotti contraffatti (+3% rispetto al 2016). In questo caso l’Italia è l’ottavo paese più virtuoso. I migliori sono Regno Unito (8%), Lussemburgo (9%) e Francia (10%). I peggiori Grecia (25%), Estonia (28%) e Cipro (31%).</p>
      <h3>Quali sono i contenuti digitali più ricercati</h3>
      <p>Come avveniva nel 2016, la musica si conferma il contenuto digitale più popolare tra gli under 25. Quasi tutti (97%) eseguono lo <b>streaming</b> o il <b>download</b> di musica, mentre nove su dieci ricorrono allo streaming o al download di film/serie (94%) e giochi (92%). Circa otto su dieci utilizzano in streaming o scaricano contenuti educativi (82%) e programmi televisivi o eventi sportivi (79%).</p>
      <p>Le percentuali di coloro che accedono a quotidiani e riviste online e agli e-book restano un po’ più basse, rispettivamente il 59% e il 56%.</p>
      <h3>Lieve aumento degli acquisti di prodotti contraffatti online</h3>
      <p>Perché i giovani continuano ad acquistare online prodotti contraffatti come, ad esempio, abbigliamento, accessori o calzature? Per il prezzo, che continua a rappresentare il fattore trainante al momento dell’acquisto.</p>
      <p>Il 13% dei giovani europei intervistati dichiara di avere intenzionalmente acquistato prodotti contraffatti negli ultimi 12 mesi (+1% rispetto al 2016). Tuttavia, più della metà degli intervistati ritiene che l’acquisto di prodotti contraffatti “non sia di moda”, mentre il 66% riconosce che gli artisti, i creativi e i loro collaboratori possono subire un danno dall’esercizio di questa pratica illegale.</p>
      <p>“Dobbiamo comprendere – ha dichiarato il Direttore esecutivo dell’EUIPO, <b>Christian Archambeau</b> - cosa muove i giovani oggi nel momento in cui elaboriamo le politiche e i programmi di protezione della proprietà intellettuale per il futuro. La nostra serie di studi monitora l’evoluzione dei comportamenti e degli atteggiamenti nel tempo, consentendo ai responsabili delle politiche e a tutti coloro che si occupano di proprietà intellettuale di acquisire informazioni preziose sul rapporto tra le giovani generazioni e i diritti di proprietà intellettuale, online e offline”.</p>
    </article>
  </body>
</html>