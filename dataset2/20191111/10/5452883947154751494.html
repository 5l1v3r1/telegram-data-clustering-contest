<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/blog/sapore-d_irpinia/premio-dino-villani-pesto-aglio-orsino-francesco-fusco.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-11T10:18:00+00:00"/>
    <meta property="og:title" content="Premio Dino Villani per il pesto di Aglio Orsino del Moera"/>
    <meta property="og:description" content="L’azienda agricola Il Moera è la prima in Italia a produrre questo pregiatissimo composto"/>
  </head>
  <body>
    <article>
      <h1>Premio Dino Villani per il pesto di Aglio Orsino del Moera</h1>
      <h2>L’azienda agricola Il Moera è la prima in Italia a produrre questo pregiatissimo composto</h2>
      <address><time datetime="2019-11-11T10:18:00+00:00">11 Nov 2019, 10:18</time> by <a rel="author">Rosa Iandiorio</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/67597742785047/movie_20191111_165523-2-2.mp4"/>
      </figure>
      <p>"Con grande orgoglio riceviamo il 31esimo premio Dino Villani per il nostro pesto di aglio orsino, un premio di grande prestigio nazionale che ci gratifica tantissimo e ci stimola nel migliorarci sempre. Ringraziamo l'accademia italiana della cucina e Santa di Salvo per la magnifica giornata".</p>
      <p>Così Francesco Fusco e sua moglie Diana Fierro, titolari del Ristorante Orto Il Moera ad Avella commentano il prestigioso riconoscimento ricevuto ieri dall'Accademia della Cucina Italiana. A vincere è stato il valore e le qualità preziose del loro prodotto di punta: il pesto di aglio orsino all'olio extra vergine d'oliva.</p>
      <p>L’aglio orsino, pianta officinale, dal gusto simile all’aglio e dalle notevoli proprietà terapeutiche, prende il nome dal fatto che viene impiegato dagli orsi per depurare l’organismo dopo il letargo invernale. Le foglie di questo elisir di lunga vita vengono poi raccolte da Francesco e Diana sulle montagne che dominano Avella per poi trasformarle in pesto all’olio extravergine d’oliva. Il pesto viene poi impiegato come ingrediente di alcuni piatti presenti nel menu de Il Moera, ma anche venduto in barattolo per essere utilizzato a casa con facilità.</p>
      <p>Il Premio "Dino Villani" è assegnato ai produttori che si sono distinti nella lavorazione artigianale di un prodotto alimentare di rilevante qualità organolettica, lavorato con ingredienti di prima qualità, con una ben identificata tipicità locale, non industriale. Il premio consiste in una pregevole opera grafica.</p>
    </article>
  </body>
</html>