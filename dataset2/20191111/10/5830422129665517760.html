<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140577/%D9%88%D8%A7%DA%A9%D9%86%D8%B4-%D8%A8%D9%87%D9%85%D9%86%DB%8C-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%B1%D9%88%D8%AD%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%D9%85%D8%A7%D8%AC%D8%B1%D8%A7%DB%8C-%D8%AA%D8%AE%D9%84%D9%81-%DB%B2-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T10:51:00+00:00"/>
    <meta property="og:title" content="واکنش بهمنی به اظهارات روحانی درباره ماجرای تخلف ۲ میلیارد دلاری"/>
    <meta property="og:description" content="رئیس اسبق بانک مرکزی و نماینده مجلس با تکذیب اظهارات روحانی مبنی بر تعلل دولت قبل در وصول ۲ میلیارد دلار گفت: این تعلل توسط دولت و مربوط به اوراق سررسید شده است."/>
  </head>
  <body>
    <article>
      <h1>واکنش بهمنی به اظهارات روحانی درباره ماجرای تخلف ۲ میلیارد دلاری</h1>
      <address>
        <time datetime="2019-11-11T10:51:00+00:00">11 Nov 2019, 10:51</time>
      </address>
      <p>
        <i>رئیس اسبق بانک مرکزی و نماینده مجلس با تکذیب اظهارات روحانی مبنی بر تعلل دولت قبل در وصول ۲ میلیارد دلار گفت: این تعلل توسط دولت و مربوط به اوراق سررسید شده است.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمود بهمنی در واکنش به اظهارات دیروز رییس جمهور مبنی بر تعلل دولت قبل در وصول 2 میلیارد دلار و مصادره آن توسط دولت آمریکا در سال 95 به تسنیم گفت: مسئولان چرا پس از 6 سال به یاد آوردند که درباره این مساله صحبت کنند؟ اطلاعات این موضوع در بانک مرکزی موجود است و بجای فرافکنی بهتر است سراغ بایگانی بانک مرکزی بروند و اطلاعات دقیق را به مردم اعلام کنند.</p>
      <p>وی افزود: امکان برداشت اوراق تا زمان سررسید وجود ندارد، سررسید اوراق در دولت قبل نبود چرا مسئولان در همین دولت اقدامی برای وصول 2 میلیارد دلار نکردند؟ این اوراق در دولت نهم و دهم گرفته نشده و زمان خرید آن مربوط به دولت های قبل است. ضمن آنکه زمان سررسید اوراق نیز در دولت قبل نبوده است.</p>
      <p>بهمنی با تکذیب اظهارات روحانی درباره تعلل دولت قبل برای وصول 2 میلیارد دلار گفت: اگر مسئولان مدعی حقوق بیت المال هستند چرا خود اقدامی برای احیای حقوق بیت المال انجام نمی دهند؟</p>
      <p>بنابراین گزارش، رسانه های دولتی بعد از سخنان روز گذشته روحانی مدعی شدند سال 86 از محل فروش نفت ایران، دولت محمود احمدی‌نژاد مقادیری اوراق بهادار از طریق یک کارگزار لوکزامبورگی به نام کلیر استریم خریداری کرد. این کارگزار بخشی از این اوراق را در اروپا و بخش دیگری را بصورت فیزیکی در سیتی بانک نیویورک نگهداری می‌کرده است. ایران حدود 10 ماه بعد از اعلام کارگزار لوکزامبورگی فرصت داشته تا مابقی اوراق قرضه را پس از فروش به داخل منتقل کند اما بنا به دلایلی از جمله مناسب نبودن شرایط بازار اقدامی برای به فروش رساندن مابقی این اوراق انجام نشد.</p>
      <p>انتهای پیام</p>
    </article>
  </body>
</html>