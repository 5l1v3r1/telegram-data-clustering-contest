<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425534/tha-dikastoyn-gia-terastia-posothta-narkwtikwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T10:10:01+00:00"/>
    <meta property="og:title" content="Θα δικαστούν για τεράστια ποσότητα ναρκωτικών"/>
    <meta property="og:description" content="Η υπόθεση που εξιχνιάστηκε πριν από τρία χρόνια στη Ρόδο και αφορούσε διεθνές «κύκλωμα» διακίνησης κοκαΐνης, μεθαμφεταμίνης και χαπιών ecstasy, θα αναβιώσει σήμερα, στην αίθουσα του Πενταμελούς Εφετείου Δωδεκανήσου."/>
  </head>
  <body>
    <article>
      <h1>Θα δικαστούν για τεράστια ποσότητα ναρκωτικών</h1>
      <h2>Είχαν έρθει με τις βαλίτσες γεμάτες στο νησί μας</h2>
      <address>
        <time datetime="2019-11-11T10:10:01+00:00">11 Nov 2019, 10:10</time>
      </address>
      <p>
        <b>Η υπόθεση που εξιχνιάστηκε πριν από τρία χρόνια στη Ρόδο και αφορούσε διεθνές «κύκλωμα» διακίνησης κοκαΐνης, μεθαμφεταμίνης και χαπιών ecstasy, θα αναβιώσει σήμερα, στην αίθουσα του Πενταμελούς Εφετείου Δωδεκανήσου.</b>
      </p>
      <p>Στο εδώλιο του δικαστηρίου θα καθίσουν τρεις αλλοδαποί οι οποίοι φέρονται ως μέλη του «κυκλώματος» και έχουν ήδη καταδικαστεί σε βαριές ποινές κάθειρξης από το πρωτοβάθμιο δικαστήριο (Τριμελές Εφετείο επί Κακουργημάτων Δωδεκανήσου) τις οποίες και θα επιχειρήσουν να μειώσουν ή και να «εξαφανίσουν».<br/>Πρόκειται για μία 30χρονη Γερμανίδα, έναν 27χρονο και έναν 30χρονο από τη Λετονία, ενώ αναζητείται 48χρονος Ισραηλινός ο οποίος και μετέφερε στο νησί μας τις μεγάλες ποσότητες των ναρκωτικών που θα παραλάμβαναν οι τρεις συλληφθέντες!</p>
      <p>Στην κατοχή των δραστών είχαν εντοπιστεί τρεις βαλίτσες που περιείχαν περισσότερα από 9 κιλά κοκαΐνης, περίπου 1,5 κιλά μεθαμφεταμίνης και 4.900 ναρκωτικά χάπια, τα οποία ξεκίνησαν το ταξίδι τους από την Ολλανδία και θα κατέληγαν στο Ισραήλ.</p>
      <p>Η υπόθεση είχε εξιχνιαστεί τον Οκτώβριο του 2016 από αστυνομικούς του Τμήματος Δίωξης Ναρκωτικών Ρόδου, οι οποίοι συνέλαβαν τους τρεις αλλοδαπούς που θα μετέφεραν με ενδιάμεσο σταθμό τη Ρόδο, μεγάλες ποσότητες ναρκωτικών και ένα χρόνο αργότερα εκδικάστηκε από το Τριμελές Εφετείο επί Κακουργημάτων Δωδεκανήσου.</p>
      <p>Στο εδώλιο του δικαστηρίου κάθισαν μόνο η Γερμανίδα και οι δύο Λετονοί (ο 48χρονος Ισραηλινός αναζητείται) κατηγορούμενοι για τα αδικήματα της συμμετοχής σε εγκληματική οργάνωση, εισαγωγής, κατοχής, μεταφοράς, αποθήκευσης και διακίνησης ναρκωτικών ουσιών από κοινού με όλες τις επιβαρυντικές διατάξεις του νόμου.</p>
      <p>Το δικαστήριο κάνοντας δεκτούς τους αυτοτελείς ισχυρισμούς των συνηγόρων υπεράσπισης κ.κ. Αριστείδη Τσάτσου και Μ. Αναστασάκη έκρινε ένοχους τόσο τη Γερμανίδα όσο και τους δύο Λετονούς χωρίς όμως τις επιβαρρυντικές διατάξεις του νόμου και επέβαλε ποινή κάθειρξης 15 ετών στον καθένα με την έφεση να μην έχει αναστέλλουσα δύναμη.</p>
      <p>Κατά της απόφασης αυτής οι τρεις καταδικασθέντες άσκησαν έφεση η οποία προσδιορίστηκε να εκδικαστεί από το Πενταμελές Εφετείο Δωδεκανήσου στις 11 Νοεμβρίου.</p>
      <p><b>Η καμαριέρα, οι βαλίτσες και η «ξαφνική» αναχώρηση</b><br/>Σύμφωνα με όσα έχουν γίνει γνωστά από τα στοιχεία που συγκέντρωσε η αστυνομία, οι τρεις βαλίτσες με τις ναρκωτικές ουσίες ήρθαν στο νησί μας, πιθανώς μαζί με τον 48χρονο Ισραηλινό, από το Άμστερνταμ της Ολλανδίας στις 17 Σεπτεμβρίου 2016 ο οποίος είχε στην κατοχή του εισιτήριο επιστροφής για την Ολλανδία αρχικά για τις 24 Σεπτεμβρίου 2016, στη συνέχεια όμως έγινε ανοικτό και ουδέποτε χρησιμοποιήθηκε. Από την έρευνα των αστυνομικών προέκυψε ότι ο 48χρονος Ισραηλινός από τις 23 έως τις 26 Σεπτεμβρίου διέμεινε σε τουριστικό κατάλυμα της πόλης μας ενώ ερευνούνταν ο τόπος διαμονής του για το προηγούμενο διάστημα της παραμονής του στη Ρόδο. Ο ίδιος φέρεται να εγκατέλειψε άλλο δωμάτιο το οποίο χρησιμοποίησε στις 28 Σεπτεμβρίου 2016, αφήνοντας ωστόσο πίσω του τις δύο βαλίτσες, οι οποίες εντοπίστηκαν αρκετές ημέρες αργότερα από το προσωπικό του τουριστικού καταλύματος.</p>
      <p>Άμεσα ενημερώθηκε η αστυνομία και σε έλεγχο που έγινε στις 3 Οκτωβρίου 2016 διαπιστώθηκε πως οι δύο βαλίτσες ήταν ειδικά τροποποιημένες καθώς είχαν διπλό πάτο και περιείχαν κοκαΐνη βάρους 4.508 γραμμαρίων, μεθαμφεταμίνη βάρους 1.475 γραμμαρίων και 4.900 χάπια ecstasy!</p>
      <p>Από εκείνη τη στιγμή το δωμάτιο τέθηκε σε διακριτική παρακολούθηση και οι αστυνομικοί περίμεναν πλέον τον άνθρωπο που θα πήγαινε για να παραλάβει τις βαλίτσες.</p>
      <p>Πράγματι στις 6 Οκτωβρίου το πρωί η 30χρονη Γερμανίδα και ο 30χρονος Λετονός πήγαν στο δωμάτιο και συνελήφθησαν επ’ αυτοφώρω από τους αστυνομικούς της Δίωξης την ώρα που παραλάμβαναν τις βαλίτσες για λογαριασμό του Ισραηλινού.</p>
      <p>Επακολούθησε έρευνα στο ξενοδοχείο που διέμεναν οι δύο συλληφθέντες, όπου εντοπίστηκε ο 27χρονος συνεργός τους, επίσης από τη Λετονία, και επιπλέον βρέθηκε μια ακόμα ειδικά τροποποιημένη βαλίτσα με επιμελώς κρυμμένη ποσότητα κοκαΐνης βάρους 4.670 γραμμαρίων. Όπως προέκυψε, η συγκεκριμένη βαλίτσα είχε παραδοθεί προ ημερών από τον 48χρονο στην 30χρονη για περαιτέρω μεταφορά της.</p>
      <p>Συνολικά κατασχέθηκαν μεταξύ άλλων:</p>
      <p>• Κοκαΐνη συνολικού βάρους 9 κιλών και 178 γραμμαρίων.</p>
      <p>• Μεθαμφεταμίνη βάρους 1 κιλού και 475 γραμμαρίων.</p>
      <p>• (4.900) χάπια ecstasy.</p>
      <p><b>Διεθνής δράση</b><br/>Σύμφωνα με όσα έχουν γίνει γνωστά από την αστυνομία, η «δράση» των εμπλεκομένων ήταν διεθνής, όπως και η διαδρομή των ναρκωτικών ουσιών, ενώ άγνωστο παραμένει αν αντίστοιχη μεταφορά είχε γίνει και άλλες φορές στο παρελθόν.</p>
      <p>Σίγουρο πάντως θεωρείται ότι όλα τα μέλη του «κυκλώματος» είχαν συγκεκριμένους ρόλους.</p>
      <p>Βάσει των ίδιων στοιχείων οι μεγάλες ποσότητες των ναρκωτικών ξεκίνησαν το ταξίδι τους από την Ευρώπη και συγκεκριμένα από την Ολλανδία και θα κατέληγαν στο Ισραήλ.</p>
      <p><b>Η μεταφορά και η πληρωμή</b><br/>Όπως αναφέρεται στη δικογραφία, «αρχηγός» της εγκληματικής οργάνωσης είναι άγνωστο άτομο το οποίο και έδινε εντολές στους τέσσερις εμπλεκόμενους για το πώς να κινηθούν ώστε να γίνεται διακίνηση μεγάλων ποσοτήτων ναρκωτικών ουσιών από την Ευρώπη στο Ισραήλ. Ο 48χρονος Ισραηλινός αφού έφερε τα ναρκωτικά στη Ρόδο, στη συνέχεια τροποποίησε τις βαλίτσες με τους διπλούς πάτους μέσα στις οποίες και έκρυψε τα ναρκωτικά και τις παρέδωσε στους δύο Λετονούς και στη Γερμανίδα οι οποίοι και θα τις μετέφεραν στο Ισραήλ.</p>
      <p>Η μεταφορά θα γινόταν έναντι αντιτίμου και συγκεκριμένα επρόκειτο – σύμφωνα με τα στοιχεία της δικογραφίας- να λάβουν το ποσό των 10.000 ευρώ έκαστος.</p>
      <p><b>Αρνήθηκαν τις κατηγορίες</b><br/>Απολογούμενοι ενώπιον της ανακρίτριας Ρόδου, όπου βρέθηκαν οι τρεις αλλοδαποί, ισχυρίστηκαν μεταξύ άλλων πως δεν γνώριζαν ότι οι βαλίτσες περιείχαν ναρκωτικές ουσίες και βέβαια πως δεν γνωρίζαν ούτε τον Ισραηλινό αλλά ούτε και τον φερόμενο ως «αρχηγό» του κυκλώματος. Οι ίδιοι δήλωσαν πως απλώς έκαναν εξυπηρέτηση σε έναν φίλο (τρίτο πρόσωπο) ο οποίος τους ζήτησε να παραλάβουν από το ξενοδοχείο τις βαλίτσες και να τις κρατήσουν προσωρινά.</p>
      <p>Ωστόσο οι ισχυρισμοί τους αυτοί δεν έπεισαν εισαγγελέα και ανακρίτρια οι οποίοι με σύμφωνη γνώμη έκριναν τη Γερμανίδα και τους Λετονούς προσωρινά κρατούμενους, στέλνοντάς τους στη φυλακή, εκεί όπου και επέστρεψαν μετά την καταδικαστική απόφαση του δικαστηρίου σε βάρος τους.</p>
    </article>
  </body>
</html>