<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-police-inspector-piss-on-road-villagers-beaten-him-badly-2843269.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T10:29:42+00:00"/>
    <meta property="og:title" content="सड़क पर टॉयलेट करना दरोगा को पड़ा भारी, गांव वालों ने किया ये हश्र"/>
    <meta property="og:description" content="उत्तर प्रदेश के देवरिया में सड़क किनारे लघुशंका कर रहे एक दरोगा को कुछ लोगों ने पीट दिया। उनका पुत्र बचाने आया तो मनबढ़ों ने उसे भी मारपीट कर घायल कर दिया। डायल 112 ने दोनों घायलों को जिला अस्पताल..."/>
  </head>
  <body>
    <article>
      <h1>सड़क पर टॉयलेट करना दरोगा को पड़ा भारी, गांव वालों ने किया ये हश्र</h1>
      <address><time datetime="2019-11-11T10:29:42+00:00">11 Nov 2019, 10:29</time> by <a rel="author">हिन्दुस्तान टीम,देवरिया</a></address>
      <p>उत्तर प्रदेश के देवरिया में सड़क किनारे लघुशंका कर रहे एक दरोगा को कुछ लोगों ने पीट दिया। उनका पुत्र बचाने आया तो मनबढ़ों ने उसे भी मारपीट कर घायल कर दिया। डायल 112 ने दोनों घायलों को जिला अस्पताल में भर्ती कराया गया।</p>
      <p>सदर कोतवाली क्षेत्र के एक गांव के रहने वाले पिता-पुत्र रविवार को किसी काम से बाइक से खुखुंदू जा रहे थे। पिता पुलिस विभाग में दरोगा के पद पर तैनात हैं। इन दिनों वह छुट्टी पर गांव आए हैं। खुखुन्दू जाते समय जिला मुख्यालय से सटे एक मैरेज हॉल के समीप पिता ने पुत्र को बाइक रोकने को कहा। दरोगा सड़क किनारे लघुशंका करने चले गए। आरोप है कि वे लघुशंका कर ही रहे थे कि मैरेज हॉल से आधा दर्जन लोग लाठी डंडा लेकर आए और उनसे उलझ गए। दरोगा ने उनकी बातों का विरोध किया तो वे लोग उन्हे बेरहमी से पीटने लगे। </p>
      <p>यह देखकर बाइक पर बैठा पुत्र बचाने गया तो मनबढ़ों ने उन्हें भी मारपीट कर घायल कर दिया। घायल बेटे ने डायल 112 को फोन कर घटना की सूचना दी। पीआरवी 1447 मौके पर पहुंची और कांस्टेबल जगनारायण राय, सौरभ त्रिपाठी और चालक प्रशांत पाण्डेय मौके पर पहुंचे और पिता-पुत्र को जिला अस्पताल में भर्ती कराया। चिकित्सकों के अनुसार घायल दरोगा को काफी चोटें आई हैं। यही नहीं उनके एक पैर में फ्रैक्चर होने की भी आशंका है। दरोगा के अनुसार वे एक झाड़ी के किनारे लघुशंका कर रहे थे। बावजूद इसके मनबढ़ों ने बिना वजह उन पर हमला कर दिया। कोतवाल अरुण कुमार मौर्य ने बताया कि दोनों का मेडिको लीगल कराया जा रहा है। तहरीर मिलने पर मामले में मुकदमा दर्ज किया जाएगा। </p>
      <p>शिष्यपाल, एएसपी ने बताया कि अभी मुझे इस मामले की जानकारी नहीं है। यदि ऐसा है तो मेडिको लीगल कराने के बाद विधिक कार्रवाई की जाएगी। किसी मनबढ़ को बख्शा नहीं जाएगा। </p>
    </article>
  </body>
</html>