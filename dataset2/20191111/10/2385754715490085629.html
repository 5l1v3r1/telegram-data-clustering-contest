<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596747/politikoi-prosfyges-epixeiroun-na-elegksoun-tin-palia-lefkosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T10:11:00+00:00"/>
    <meta property="og:title" content="«Πολιτικοί πρόσφυγες επιχειρούν να ελέγξουν την παλιά Λευκωσία»"/>
    <meta property="og:description" content="«Πολιτικοί πρόσφυγες θέλουν να ελέγχουν τη νυχτερινή ζωή της παλιάς Λευκωσίας», δήλωσε στην εκπομπή «Πρωτοσέλιδο» στου ΣΙΓΜΑ, ο πρόεδρος του ΕΛΑΜ, Χρίστος..."/>
  </head>
  <body>
    <article>
      <h1>«Πολιτικοί πρόσφυγες επιχειρούν να ελέγξουν την παλιά Λευκωσία»</h1>
      <address><time datetime="2019-11-11T10:11:00+00:00">11 Nov 2019, 10:11</time> by <a rel="author">SigmaLive</a></address>
      <p>«Πολιτικοί πρόσφυγες θέλουν να ελέγχουν τη νυχτερινή ζωή της παλιάς Λευκωσίας», δήλωσε στην εκπομπή «Πρωτοσέλιδο» στου ΣΙΓΜΑ, ο πρόεδρος του ΕΛΑΜ, Χρίστος Χρίστου.</p>
      <p>Ο κ. Χρίστου, διερωτήθηκε αν κάποιοι θέλουν να υποβαθμίσουν την παλιά Λευκωσία κι αν η κατάσταση που επικρατεί είναι στοχευμένη, αφού σε άλλες ευρωπαϊκές χώρες, όπως είπε, τα κέντρα των πόλεων είναι υπό «κατάληψη».</p>
      <p>Την ίδια ώρα ανέφερε ότι κλιμάκιο του ΕΛΑΜ επισκέφθηκε την παλιά Λευκωσία και έγιναν δέκτες παραπόνων κι από κατοίκους κι από καταστηματάρχες.</p>
      <p>Επίσης υπενθύμισε το περιστατικό με τα μαχαιρώματα αλλοδαπών πριν από μερικές βδομάδες στην παλιά Λευκωσία εναντίον ενός Ε/κ, διερωτώμενος ποια είναι η ανάγκη που οδηγεί τους αλλοδαπούς να κυκλοφορούν με μαχαίρια.</p>
      <p>«Δεν είναι τόσο εύκολη η κυκλοφορία του κόσμου. Υπάρχουν πολλά παραπτώματα, τα οποία καταγγέλλονται στις Αρχές χωρίς να λαμβάνονται τα απαραίτητα μέτρα», τόνισε.</p>
      <p>Ο ίδιος χαρακτήρισε ως τρομακτικό το γεγονός ότι στην Κύπρο δεν λάβαμε κανένα μάθημα από τα όσα γίνονται στην Ευρώπη.</p>
      <p>«Ακούμε ότι η Αστυνομία κάνει επιχειρήσεις κι αναφέρουμε στον πολιτικό προϊστάμενο της Αστυνομίας: ποιες επιχειρήσεις; Το να ελέγχονται τροχαία παραπτώματα είναι επιχειρήσεις ενάντια στη μετανάστευση και στην παρανομία;», διερωτήθηκε.</p>
      <p>Ο πρόεδρος του ΕΛΑΜ επανάλαβε τη θέση για άμεση απέλαση όλων των παράνομων μεταναστών και υποστήριξε ότι πρέπει όσοι βρίσκονται στην Κύπρο υπό το καθεστώς του πολιτικού πρόσφυγα να επανεξεταστούν και να διαπιστωθεί με ποια κριτήρια τους δόθηκε αυτό το δικαίωμα. Αν δηλαδή ήρθαν από τη Συρία ή μέσω των κατεχομένων και της Τουρκίας.</p>
      <figure>
        <iframe src="https://www.youtube.com/embed/KyBsj-Pak8w" width="560" height="315" data-service="Youtube" scrolling="no"/>
      </figure>
      <p>
        <b>Για τις πολιτογραφήσεις</b>
      </p>
      <p>Ο πρόεδρος του ΕΛΑΜ κλήθηκε να σχολιάσει και μια παλαιότερη δήλωσή του, η οποία συνδυάστηκε και με τις πολιτογραφήσεις ξένων επενδυτών. Συγκεκριμένα είπε ότι η δήλωση πως «Έλληνας γεννιέσαι δεν γίνεσαι» είναι παλιά και πρόσθεσε ότι Έλληνας γίνεσαι από την καταγωγή και όχι αν πολιτογραφηθείς στη συνέχεια.</p>
      <p>Οι πολιτογραφήσεις δεν αφορούν στη σημερινή κυβέρνηση και τον Πρόεδρο της Δημοκρατίας αλλά κι άλλα κόμματα της αντιπολίτευσης, τόνισε.</p>
      <p>Από τα 15–20 δικηγορικά γραφεία που έχουν τις περισσότερες πολιτογραφήσεις, σχεδόν όλα συνδέονται με πολιτικά πρόσωπα, σημείωσε.</p>
      <p>Ο πρόεδρος του ΕΛΑΜ υποστήριξε ότι η ανάδειξη του συγκεκριμένου θέματος τώρα συνδέεται και με άλλες καταστάσεις, κάνοντας λόγο για πιέσεις που ασκούνται στον πρόεδρο της Δημοκρατίας με φόντο το Κυπριακό.</p>
      <p>Ερωτηθείς αν συμφωνεί γενικότερα με τη φιλοσοφία του επενδυτικού προγράμματος, υποστήριξε ότι δεν είναι το είδος της ανάπτυξης που χρειαζόμαστε και ευαγγελιζόμαστε και που θα φέρει χρήματα σε όλα τα στρώματα του πληθυσμού.</p>
      <p>Μπορεί στην αρχή, ανέφερε, το πρόγραμμα να έφερε εκατομμύρια, αλλά επωφελήθηκαν μόνο μερικά δικηγορικά γραφεία.  Αυτό δεν είναι ανάπτυξη και έχει ημερομηνία λήξης, τόνισε.</p>
      <p>Η κυπριακή οικονομία, αν θέλουμε πάει μπροστά, πρέπει να βρει τρόπους παραγωγικούς κι όχι μέσω της παροχής τέτοιου είδους υπηρεσιών, υπογράμμισε.</p>
      <p>Κληθείς να σχολιάσει την εμπλοκή του Αρχιεπισκόπου σ’ όλη αυτή την ιστορία, δήλωσε: «Την βλέπω όπως την βλέπει ο κάθε πολίτης, όχι με τον καλύτερο δυνατό τρόπο».</p>
      <p>
        <b>Για το αν υπάρχει εσωστρέφεια στο ΕΛΑΜ</b>
      </p>
      <p>Ο πρόεδρος του ΕΛΑΜ ρωτήθηκε κατά πόσο υπάρχει εσωστρέφεια στο κόμμα μετά το αποτέλεσμα των ευρωεκλογών και την αποτυχία τους να εκλέξουν τον 6<sup>ο</sup> ευρωβουλευτή. Ο Χρίστος Χρίστου ήταν κατηγορηματικός, λέγοντας ότι το κόμμα βρίσκεται απλώς σε μια διαδικασία αναδιοργάνωσης. Παράλληλα, δήλωσε ότι ο κόσμος και τα μέλη του ΕΛΑΜ πείσμωσαν από το συγκεκριμένο αποτέλεσμα και θα δουλέψουν πολύ πιο σκληρά για την επόμενη εκλογική μάχη. Ο ίδιος, έκανε λόγο για αδικία που συντελέστηκε σε βάρος του ΕΛΑΜ στις ευρωεκλογές αφού τέσσερα κόμματα υποστήριξαν την ΕΔΕΚ για να μην κερδίσει την έδρα.</p>
      <p>
        <b>Για το Κυπριακό</b>
      </p>
      <p>Σε σχέση με τις εξελίξεις στο Κυπριακό, ο πρόεδρος του ΕΛΑΜ τόνισε ότι εάν δεν υπάρχει ξεκάθαρη στόχευση και οριοθέτηση κόκκινων γραμμών και της στρατηγικής μας, τότε δεν υπάρχει λόγος να είμαστε παρόντες στις διαπραγματεύσεις. Η ΔΔΟ, ανέφερε ο κ. Χρίστου, είναι η χειρότερη μορφή διχοτόμησης που μπορεί να επιβληθεί με τη σύμφωνο γνώμη των Ε/κ. Ο πρόεδρος του ΕΛΑΜ προέβλεψε ότι δεν θα υπάρξει κάποια εξέλιξη στο Κυπριακό, υπενθυμίζοντας ότι η Τουρκία έχει εισβάλει στη Συρία, στην Αποκλειστική Οικονομική Ζώνη της Κύπρου και διεξάγει μεγάλη άσκηση των τελευταίων ετών στη θαλάσσιά μας περιοχή. Συνεπώς, ανέφερε, κάτω από αυτές τις συνθήκες είναι πολύ δύσκολο να βρεθεί κοινός δρόμος.</p>
      <p>
        <b>Για τη δίκη της Χρυσής Αυγής</b>
      </p>
      <p>Τέλος, κληθείς να σχολιάσει τις εξελίξεις στην Ελλάδα σε ό,τι αφορά στη δίκη του αδελφού κόμματος του ΕΛΑΜ, της Χρυσής Αυγής, ανέφερε ότι πρόκειται καθαρά για μια πολιτική δίωξη. Την ίδια ώρα υπενθύμισε ότι τις τελευταίες ημέρες στην Ελλάδα έχει αποκαλυφθεί μια αριστερή τρομοκρατική οργάνωσή. «Ελπίζω να θέσετε τα ζητήματα και τα ερωτήματα προς την Αριστερά της Κύπρου», τόνισε. </p>
    </article>
  </body>
</html>