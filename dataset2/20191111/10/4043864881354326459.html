<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231610/"/>
    <meta property="og:site_name" content="Українська правда"/>
    <meta property="article:published_time" content="2019-11-11T10:51:35+00:00"/>
    <meta property="og:title" content="Прокуратура знайшла нову масштабну корупційну схему в Міноборони"/>
    <meta property="og:description" content="Головна військова прокуратура виявила факти, які свідчать про завдання Міністерством оборони України 173 мільйонів гривень збитків."/>
  </head>
  <body>
    <article>
      <h1>Прокуратура знайшла нову масштабну корупційну схему в Міноборони</h1>
      <address>
        <time datetime="2019-11-11T10:51:35+00:00">11 Nov 2019, 10:51</time>
      </address>
      <p>Головна військова прокуратура виявила факти, які свідчать про завдання Міністерством оборони 173 мільйонів гривень збитків.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=260945">Генпрокуратура</a></p>
      <p><b>Дослівно:</b> "Головна військова прокуратура зареєструвала кримінальне провадження за ознаками злочину, передбаченого ч. 2. ст. 364 (зловживання владою або службовим становищем) КК України".</p>
      <p><b>Деталі:</b> За версією слідства, працівники Міністерства оборони у 2017 році при закупівлі засобів зв’язку іноземного виробництва для потреб оборони у контракті не передбачили обов’язкової умови щодо одержання Україною відповідних компенсацій (офсетного договору) на загальну суму понад 173 млн грн.</p>
      <p>Слідчі вбачають порушення законодавства та порядку укладання договорів, затвердженого постановою Кабінету міністрів. На їхню думку, при зазначених обставинах службові особи Міноборони діяли всупереч інтересам держави та ймовірно з метою одержання неправомірної вигоди одним із спецекспортерів.</p>
      <p>Досудове розслідування у вказаному кримінальному провадженні доручено Національному антикорупційному бюро.</p>
      <p>
        <b>Нагадаємо:</b>
      </p>
      <ul>
        <li>8 листопада в одному зі структурних підрозділів Міністерства оборони детективи НАБУ вилучили для перевірки близько 15 томів документів у межах<a href="https://www.pravda.com.ua/news/2019/11/8/7231435/"> розслідування справи про закупівлі </a>озброєння та військової техніки для армії.</li>
        <li>Бюро вивчає обставини внесення до державного оборонного замовлення вантажних автомобілів та ціноутворення на зазначену продукцію.</li>
      </ul>
      <related>
        <a href="https://www.pravda.com.ua/news/2019/11/11/7231576/"/>
        <a href="https://www.pravda.com.ua/news/2019/11/10/7231567/"/>
        <a href="https://www.pravda.com.ua/news/2019/11/10/7231564/"/>
      </related>
    </article>
  </body>
</html>