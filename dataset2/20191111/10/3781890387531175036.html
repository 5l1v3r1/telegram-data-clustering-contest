<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741141"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T10:25:00+00:00"/>
    <meta property="og:title" content="เสนอครม.'ชิมช้อปใช้'เฟส3 เปิดลงทะเบียนเพิ่ม2ล้านคน"/>
    <meta property="og:description" content="คลังเสนอ ครม. สัญจร ทำ ชิมช้อปใช้เฟสสาม  เปิดลงทะเบียนเพิ่ม 2 ล้านคน เลิกแจก 1,000บาท แต่ปลดล็อกเป๋าตัง 2 แคชแบ็ก ใช้ได้ทุกจังหวัด พร้อมขยายเวลาใช้สิทธิถึงสิ้นเดือน ม.ค.63"/>
  </head>
  <body>
    <article>
      <h1>เสนอครม.'ชิมช้อปใช้'เฟส3 เปิดลงทะเบียนเพิ่ม2ล้านคน</h1>
      <address>
        <time datetime="2019-11-11T10:25:00+00:00">11 Nov 2019, 10:25</time>
      </address>
      <p>
        <b>คลังเสนอ ครม. สัญจร ทำ ชิมช้อปใช้เฟสสาม  เปิดลงทะเบียนเพิ่ม 2 ล้านคน เลิกแจก 1,000บาท แต่ปลดล็อกเป๋าตัง 2 แคชแบ็ก ใช้ได้ทุกจังหวัด พร้อมขยายเวลาใช้สิทธิถึงสิ้นเดือน ม.ค.63</b>
      </p>
      <p>นายอุตตม สาวนายน รมว.คลัง เปิดเผยว่า การประชุม, ครม. สัญจรที่จังหวัดกาญจนบุรีวันที่ 12 พ.ย. นี้ คลังจะเสนอให้ ครม. เห็นชอบมาตรการชิมช้อปใช้เฟส 3 โดยเปิดให้ประชาชนลงทะเบียนเพิ่มอีก 2 ล้านคน จากเดิมเปิดไปแล้ว 13 ล้านคน โดยผู้ที่ได้รับสิทธิ์ชิมช้อปใช้ในเฟส 3 จะได้สิทธิประโยชน์แตกต่างจากเฟส 1 และ 2 โดยจะไม่ได้รับเงินใช้จ่าย 1,000 บาท ในกระเป๋าแรกจากรัฐบาลแล้ว แต่จะได้รับสิทธิเงินแคชแบคคืน หากนำเงินตนเองใส่กระเป๋าที่ 2 เท่านั้น โดยใช้จ่าย 30,000 บาทแรกได้เงินแคชแบคคืน 15% หรือได้คืนสูงสุดไม่เกิน 4,500 บาท และได้เงินแคชแบคคืน 20% เมื่อใช้จ่ายเงินตั้งแต่ 30,001-50,000 บาท หรือได้คืนสูงสุดไม่เกิน 4,000 บาท รวมได้รับเงินแคชแบคคืน 8,500 บาท</p>
      <figure>
        <img src="https://www.dailynews.co.th/admin/upload/20191111/news_OjSciiegRP173624_533.jpg?v=20191111203?v=7233"/>
      </figure>
      <p>นอกจากนี้ จะเสนอปลดล็อก  ให้ทุกคนใช้สิทธิชิมช้อปใช้กระเป๋า2 ให้ใช้สิทธิ์ได้ทุกจังหวัด รวมถึงจังหวัดในทะเบียนบ้านของตนเองได้ด้วย จากเดิมกำหนดห้ามใช้สิทธิ์ในจังหวัดที่ตนเองอยู่ พร้อมทั้งขยายเวลาการใช้สิทธิ์ออกไปจากปัจจุบัน ใช้สิทธิ์ได้ถึง 31 ธ.ค.นี้ ให้เป็นใช้สิทธิ์ได้ถึง 31 ม.ค.63 ดังนั้นจึงมั่นใจว่าโครงการจะมีความยืดหยุ่น และสามารถเพิ่มยอดการใช้จ่ายในกระเป๋า 2 ได้มากขึ้น</p>
      <figure>
        <img src="https://www.dailynews.co.th/admin/upload/20191111/news_SNRYvLSBBO173625_533.jpg?v=20191111203?v=6473"/>
      </figure>
      <p>“ถ้าครม.อนุมัติ ก็จะเปิดให้ลงทะเบียนได้ทันที ซึ่งก็จะทันต่อการกระตุ้นการบริโภคภายในประเทศในช่วงท้ายปีถึงต้นปีหน้าได้ โดยเบื้องต้นจะเปิดลงทะเบียนวันละ 1 ล้านคน รอบเช้าและเย็นเช่นเดิม ซึ่งจำนวนผู้ลงทะเบียนเป็น 15 ล้านคน ถือว่าเหมาะสมแล้ว ส่วนการกระตุ้นการใช้จ่ายกระเป๋า 2 นั้น หลังจากนี้ธนาคารกรุงไทยจะออกมาตรการเสริม เป็นกิจกรรมส่งเสริมการใช้จ่ายเพิ่มเติม คาดว่าจะได้เห็นในเร็วๆนี้ ขณะที่เรื่องงบประมาณนั้น ยังไม่ต้องของบประมาณเพิ่ม ใช้ที่มีอยู่ก่อนหน้านี้ไปก่อนได้”</p>
      <figure>
        <img src="https://www.dailynews.co.th/admin/upload/20191111/news_RwgaVNjiTj173625_533.jpg?v=20191111203?v=3606"/>
      </figure>
      <p>ด้านนายผยง ศรีวณิช กรรมการผู้จัดการใหญ่ ธนาคารกรุงไทย กล่าวว่า หลังจากธนาคารกรุงไทยได้รับการบ้านจากคลัง ก็กลับไปเร่งทำกิจกรรมส่งเสริมการใช้จ่ายในกระเป๋า 2 อยู่ ซึ่งคาดว่าจะได้เห็นในเร็วๆ นี้ ซึ่งเบื้องต้นแนวทางจะให้สิทธิ์กับผู้ที่ใช้จ่ายในกระเป๋า 2 นั้น จะได้รับสิทธิ์ในการชิงรางวัล แต่ยังไม่สามารถเปิดเผยรายละเอียดได้ ว่าผู้ที่ใช้จ่ายผ่านกระเป๋า 2 จะได้สิทธิ์อย่างไร รางวัลที่จะได้คืออะไร และมีมากน้อยเพียงใด เนื่องจากอยู่ระหว่างการเสนอกระทรวงมหาดไทย เพื่ออนุญาตการทำกิจกรรม เนื่องจากการชิงรางวัลเข้าข่ายพ.ร.บ.การพนัน</p>
    </article>
  </body>
</html>