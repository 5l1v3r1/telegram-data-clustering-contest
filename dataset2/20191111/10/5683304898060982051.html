<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/11/11379-farmers-committed-suicide-in-2016-bjp-afraid-of-truth-priyanka-gandhi.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T10:48:00+00:00"/>
    <meta property="og:title" content="2016-ല്‍ ജീവനൊടുക്കിയത് 11,379 കര്‍ഷകര്‍; ബിജെപി ഭരണത്തില്‍ ദുരവസ്ഥയെന്ന് പ്രിയങ്ക"/>
    <meta property="og:description" content="ന്യൂഡൽഹി ∙ 2016 ൽ രാജ്യത്ത് 11,379 കർഷകർ ആത്മഹത്യ ചെയ്തെന്ന് ദേശീയ ക്രൈം റെക്കോർഡ് ബ്യൂറോ (എൻസിആർബി)യുടെ റിപ്പോർട്ട്. ഒരു മാസം 948 ആത്മഹത്യകൾ |.Priyanka Gandhi. NCRB. Farmer Suicide.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>2016-ല്‍ ജീവനൊടുക്കിയത് 11,379 കര്‍ഷകര്‍; ബിജെപി ഭരണത്തില്‍ ദുരവസ്ഥയെന്ന് പ്രിയങ്ക</h1>
      <address><time datetime="2019-11-11T10:48:00+00:00">11 Nov 2019, 10:48</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ 2016 ൽ രാജ്യത്ത് 11,379 കർഷകർ ആത്മഹത്യ ചെയ്തെന്ന് ദേശീയ ക്രൈം റെക്കോർഡ് ബ്യൂറോ (എൻസിആർബി)യുടെ റിപ്പോർട്ട്. ഒരു മാസം 948 ആത്മഹത്യകൾ; ദിവസം 31 ഉം. ഇതിൽ 8.6 ശതമാനം പേർ സ്ത്രീകളാണ്. ഒന്നാം മോദി സർക്കാരിന്റെ കാലത്തെ കണക്ക് നാലു വർഷത്തിനു ശേഷമാണ് എൻസിആർബി പുറത്തു വിടുന്നത്. എന്നാൽ മുൻ വർഷങ്ങളെ അപേക്ഷിച്ച് കർഷക ആത്മഹത്യകളുടെ എണ്ണം 2016 ൽ കുറഞ്ഞു. 2014ൽ 12,360 ഉം 2015ൽ 12,602 ഉം കർഷക ആത്മഹത്യ നടന്നെന്നാണ് റിപ്പോർട്ട്. </p>
      <p>മൊത്തത്തിൽ കർഷക ആത്മഹത്യ 21 ശതമാനം കുറഞ്ഞപ്പോൾ, കർഷക തൊഴിലാളികളുടെ എണ്ണം 10 ശതമാനം വർധിച്ചതായും റിപ്പോർട്ടിൽ പറയുന്നു. അതേസമയം, ആത്മഹത്യയുടെ കാരണങ്ങൾ റിപ്പോർട്ടിൽ വ്യക്തമാക്കിയിട്ടില്ല. മുൻ വർഷങ്ങളിൽ വിളനാശം, രോഗം, കുടുംബ പ്രശ്നങ്ങൾ, വായ്പ എന്നിങ്ങനെ തരംതിരിച്ച് കാരണങ്ങൾ വെളിപ്പെടുത്തിയിരുന്നു.  2015 ലായിരുന്നു എൻസിആർബി ഇതിനുമുമ്പു റിപ്പോർട്ട് പുറത്തുവിട്ടത്. </p>
      <p>റിപ്പോർട്ട് പ്രകാരം, ഏറ്റവും കൂടുതൽ കർഷകർ ആത്മഹത്യ ചെയ്യുന്ന സംസ്ഥാനമായി മഹാരാഷ്ട്ര തുടരുന്നു. 3,661 േപർ മഹാരാഷ്ട്രയിൽ ജീവനൊടുക്കി. 2014ലും 2015ലും ഏറ്റവും അധികം കർഷക ആത്മഹത്യ രേഖപ്പെടുത്തിയതും ഇവിടെയാണ്– യഥാക്രമം 4,004 ഉം 4,291 ഉം. മുൻ വർഷത്തേക്കാൾ 20 ശതമാനം കുറവാണിത്. 2016 നും 2018 നും ഇടയിൽ മഹാരാഷ്ട്രയിൽ 15,356 കർഷകർ ആത്മഹത്യ ചെയ്തതായി അടുത്തിടെ പുറത്തുവിട്ട വിവരാവകാശ രേഖയിൽ വെളിപ്പെടുത്തിയിരുന്നു. ആറുവർഷത്തിനിടെ ആത്മഹത്യ ചെയ്തത് 15,356 കർഷകർ. 2019 ജനുവരി ഒന്നുമുതൽ 2019 ഫെബ്രുവരി 28 വരെ റിപ്പോർട്ട് ചെയ്തത് 396 ആത്മഹത്യ കേസുകൾ. </p>
      <p>കർഷക ആത്മഹത്യയിൽ രണ്ടാം സ്ഥാനം കർണാടകയ്ക്കാണ്. 2016 ൽ രേഖപ്പെടുത്തിയത് 2,079 ആത്മഹത്യകൾ. 2015ൽ ഇത് 1,569 ആയിരുന്നു. എന്നാൽ തെലങ്കാനയിൽ കർഷക ആത്മഹത്യ പകുതിയായി. 2016ൽ 645 ആയി കുറഞ്ഞു. 2014ൽ ഇത് 1,347 ഉം 2015ൽ 1,400 ഉം ആയിരുന്നു. </p>
      <p>ബംഗാൾ കർഷക ആത്മഹത്യകളെക്കുറിച്ചുള്ള വിവരങ്ങൾ പുറത്തുവിട്ടിട്ടില്ല. എൻസിആർബിക്ക് നൽകിയ ഡേറ്റ പ്രകാരം 2015നും 2016നും ഇടയിൽ സംസ്ഥാനത്ത് നടന്ന കർഷക ആത്മഹത്യകളുടെ എണ്ണം പൂജ്യമാണ്. 2014ൽ സംസ്ഥാനത്ത് 230 ആത്മഹത്യകൾ റിപ്പോർട്ട് ചെയ്തിരുന്നു. ബിഹാറും കർഷക ആത്മഹത്യകൾ റിപ്പോർട്ട് ചെയ്തിട്ടില്ല. </p>
      <p>കർഷക ആത്മഹത്യകളെക്കുറിച്ചുള്ള റിപ്പോർട്ട് സർക്കാർ മറച്ചുവയ്ക്കുന്നതായി കോൺഗ്രസ് നേതാവ് പ്രിയങ്ക ഗാന്ധി ആരോപിച്ചു. ‘ബിജെപി സർക്കാർ സത്യത്തെ ഭയപ്പെടുന്നത് എന്തുകൊണ്ടാണ്? സർക്കാരിന്റെ ഭരണത്തിൽ കർഷകർ തുടർച്ചയായി ആത്മഹത്യ ചെയ്യപ്പെടുന്നു. അവരുടെ പ്രശ്‌നങ്ങൾ പരിഹരിക്കുന്നതിനുപകരം കർഷക ആത്മഹത്യ സംബന്ധിച്ച റിപ്പോർട്ടിനെ മറച്ചുവയ്ക്കുന്നത് കൂടുതൽ ഉചിതമാണെന്ന് സർക്കാർ കരുതുന്നു. കർഷകർക്ക് ശരിയായ വിലയും സൗകര്യങ്ങളും ബഹുമാനവും നൽകണം’ – പ്രിയങ്ക ട്വീറ്റ് ചെയ്തു. ‘ബിജെപി സർക്കാരിനു കീഴിൽ കർഷകർക്ക് എന്തൊരു ദുരവസ്ഥയാണ്. സവാളവില ഉയരുന്നതു തടയാൻ സർക്കാർ സവാള ഇറക്കുമതി ചെയ്യുന്നു‌. പക്ഷേ നമ്മുടെ സവാള കർഷകർക്ക് അവരുടെ അധ്വാനത്തിനുള്ള വില കിട്ടുന്നില്ല. കർഷകന് കിലോയ്ക്ക് എട്ടു രൂപ കിട്ടുന്ന സവാളയ്ക്ക് കമ്പോളത്തിൽ 100 രൂപയാണ്. എന്താണു സംഭവിക്കുന്നത്?’ –മറ്റൊരു ട്വീറ്റിൽ പ്രിയങ്ക ചോദിക്കുന്നു.</p>
      <p>2016 ൽ രാജ്യത്ത് 11,370 കർഷകർ ആത്മഹത്യ ചെയ്തതായി 2018 ജൂലൈയിൽ സർക്കാർ ലോക്സഭയിൽ വെളിപ്പെടുത്തിയിരുന്നു. എന്നാൽ വിവരങ്ങൾ താൽക്കാലികമാണെന്നും എൻസിആർബി ഇതുവരെ അന്തിമ റിപ്പോർട്ട് പുറത്തുവിട്ടിട്ടില്ലെന്നും സർക്കാർ അന്ന് പറഞ്ഞിരുന്നു.</p>
      <p><b>English Summary:</b> 11,379 farmers committed suicide in 2016; BJP Afraid Of Truth: Priyanka Gandhi</p>
    </article>
  </body>
</html>