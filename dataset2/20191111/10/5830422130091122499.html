<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140575/%D8%AE%D8%A8%D8%B1-%D9%85%D9%87%D9%85-%D8%A7%D8%B2-%D9%85%D8%B9%D8%A7%D9%81%DB%8C%D8%AA-%D9%85%D8%A7%D9%84%DB%8C%D8%A7%D8%AA%DB%8C-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D8%A7%D8%B2-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-%D9%85%D8%AA%D9%86-%D9%BE%DB%8C%D8%B4-%D9%86%D9%88%DB%8C%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-11T10:24:00+00:00"/>
    <meta property="og:title" content="خبر مهم از معافیت مالیاتی افزایش سرمایه از تجدید ارزیابی دارایی + متن پیش نویس"/>
    <meta property="og:description" content="پیش‌نویس اصلاح آیین نامه مربوط به معافیت مالیاتی افزایش سرمایه از محل تجدید ارزیابی دارایی ها با سه تبصره جدید توسط کمیسیون اقتصاد هیئت دولت در حال بررسی است."/>
  </head>
  <body>
    <article>
      <h1>خبر مهم از معافیت مالیاتی افزایش سرمایه از تجدید ارزیابی دارایی + متن پیش نویس</h1>
      <h2>بررسی کمیسیون اقتصاد هیئت دولت شروع شد:</h2>
      <address>
        <time datetime="2019-11-11T10:24:00+00:00">11 Nov 2019, 10:24</time>
      </address>
      <p>
        <i>پیش‌نویس اصلاح آیین نامه مربوط به معافیت مالیاتی افزایش سرمایه از محل تجدید ارزیابی دارایی ها با سه تبصره جدید توسط کمیسیون اقتصاد هیئت دولت در حال بررسی است.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، در حالی صنایع و شرکت های مختلف حاضر در بورس مترصد افزایش سرمایه از تجدید ارزیابی دارایی ها هستند که پایگاه اطلاع رسانی دفتر هیئت دولت از رسیدگی پیش‌نویس اصلاح آیین نامه اصلاحی قانون مالیات‌های مستقیم به منظور معافیت مالیاتی افزایش سرمایه از محل تجدید ارزیابی دارایی ها توسط کمیسیون اقتصاد هیئت دولت خبر داد .</p>
      <p>براساس این گزارش، طبق ماده 14 قانون حداکثر استفاده از توان تولیدی و خدماتی کشور و حمایت از کالای ایرانی مصوب 15 اردیبهشت 98 به منظور تولید و ایجاد اشتغال از طریق اصلاح ساختار مالی شرکت‌ها و کارآمدسازی افزایش بهای ناشی از تجدید ارزیابی دارایی‌های اشخاص حقوقی موضوع حکم مقرر در تبصره یک ماده 149 قانون مالیات‌های مستقیم مصوب 3 اسفند 66 با اصلاحات و الحاقات بعدی، افزایش سرمایه از این محل، مجاز و مشروط بر این است که ظرف مهلت یکسال پس از تجدید ارزیابی به حساب افزایش سرمایه افزوده شده و این امر فقط یک بار در هر پنج سال امکان پذیر است.</p>
      <p>از سوی دیگر مطابق تبصره یک ماده 149 اصلاحی مصوب 31 تیر 94 قانون مالیات‌های مستقیم، افزایش بهای ناشی از تجدید ارزیابی دارایی‌های اشخاص حقوقی با رعایت استانداردهای حسابداری مشمول پرداخت مالیات بردرآمد نیست و هزینه استهلاک ناشی از افزایش تجدید ارزیابی نیز به عنوان هزینه قابل قبول مالیاتی تلقی نمی شود.</p>
      <p>با این وجود به موجب ماده 10 آیین‌نامه اجرایی تبصره یک ماده 149 قانون مذکور افزایش سرمایه از محل تجدید ارزیابی پوشش زیان از محل مازاد مذکور، انتقال این مازاد به حساب سود و زیان یا اندوخته یا توزیع آن به هر شکل بین صاحبان سرمایه به منزله عدم رعایت استانداردهای حسابداری و همچنین تحقق درآمد در آن سال بوده و مشمول مالیات بر درآمد خواهد بود.</p>
      <p>با عنایت به اینکه ماده 10 آیین نامه اجرایی اخیر، افزایش سرمایه از محل تجدید ارزیابی را به منزله عدم رعایت استاتداردهای حسابداری و همچنین تحقق درآمد در آن سال تلقی و آن را مشمول مالیات بر درآمد دانسته ، لیکن ماده 14 قانون حداکثر استفاده از توان تولیدی و خدماتی کشور و حمایت از کالای ایرانی، افزایش سرمایه از محل تجدید ارزیابی دارایی را به منظور رونق تولید و ایجاد اشتغال از طریق اصلاح ساختار مالی شرکت‌ها و کارآمدسازی افزایش بهای ناشی از تجدید ارزیابی دارایی‌های اشخاص حقوقی با رعایت شروط مذکور مجاز دانسته است.</p>
      <p>بنابراین وزارت اقتصاد، متن پیشنهادی تصویب نامه برای اصلاح ماده 10 آیین‌نامه اجرایی تبصره یک ماده 149 قانون مالیات‌های مستقیم را برای طی تشریفات قانونی به هیئت وزیران ارسال کرده است.<b> براساس این متن پیشنهادی سه تبصره به ماده مورد اشاره افزوده می شود.</b></p>
      <p>براساس متن پیش‌نویس، اشخاص حقوقی که دارایی‌های را تجدید ارزیابی کنند در صورتی که ظرف مدت یکسال پیش از تجدید ارزیابی (شناسایی و ثبت تجدید ارزیابی در دفاتر قانونی شرکت) تشریفات قانونی جهت انتقال مازاد تجدید ارزیابی دارایی‌ها به حساب سرمایه و نیز ثبت افزایش سرمایه نزد مرجع ثبت شرکت‌ها را انجام دهند، مازاد تجدید ارزیابی که به حساب سرمایه منتقل می‌شود با رعایت سایر مقررات مشمول مالیات بر درآمد نخواهد بود.</p>
      <p>همچنین اثر مدت مذکور در قسمت اخیر حکم ماده 14 قانون حداکثر استفاده از توان تولیدی و خدماتی کشور و حمایت از کالای ایرانی مصوب 15 اردیبهشت 1398 (تجدید ارزیابی یکبار در هر پنج سال) نسبت به آینده می‌باشد بنابراین اشخاص حقوقی که با استفاده از مقررات ماده 14 قانون یاد شده نسبت به افزایش سرمایه خود از محل تجدید ارزیابی دارایی ها اقدام نموده‌اند تا مدت پنج سال مجاز به افزایش سرمایه از محل تجدید ارزیابی دارایی‌ها نمی‌باشند.</p>
      <p>عدم رعایت هریک از شروط موضوع ماده 14 قانون فوق‌الذکر (افزایش سرمایه و ثبت آن پس از مهلت یکساله مقرر و یا افزایش سرمایه از محل مازاد تجدید ارزیابی دارایی‌ها در فواصل کمتر ازپنج سال)‌ توسط اشخاص حقوقی مزبور موجب شمول مالیات نسبت به مازاد تجدید ارزیابی دارایی‌ها مربوط می‌گردد. ضمنا در صورت کاهش سرمایه اشخاص مذکور که از مشوق مالیاتی ماده 14 قانون استفاده کرده اند مالیات متعلق در سال کاهش مطالبه و وصول می شود.</p>
      <p>این آیین نامه اصلاحی در صورت تصویب در هیئت وزیران از تاریخ اجرای ماده 14 قانون حداکثر استفاده از توان تولیدی و خدماتی کشور و حمایت از کالای ایرانی مصوب 15 اردیبهشت 98 لازم الاجرا است. انتهای پیام</p>
    </article>
  </body>
</html>