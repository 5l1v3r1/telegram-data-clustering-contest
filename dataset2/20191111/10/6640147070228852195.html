<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/funzione-alexa-home-theater-basta-una-fire-tv-4k-e-la-linea-echo-per-un-audio-piu-coinvolgente/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T10:54:00+00:00"/>
    <meta property="og:title" content="Funzione Alexa Home Theater: basta una Fire TV 4K e la linea Echo per un audio più coinvolgente"/>
    <meta property="og:description" content="Amazon Fire TV 4K, grazie alla funzione Alexa Home Theater, consente di abilitare configurazioni multi-altoparlante con i dispositivi della linea Echo."/>
  </head>
  <body>
    <article>
      <h1>Funzione Alexa Home Theater: basta una Fire TV 4K e la linea Echo per un audio più coinvolgente</h1>
      <address><time datetime="2019-11-11T10:54:00+00:00">11 Nov 2019, 10:54</time> by <a rel="author">Dario D'Elia</a></address>
      <p><a href="https://www.ipresslive.it/comunicates/26521/alexa-home-theater">Alexa Home Theater</a> è una nuova funzionalità, disponibile da oggi, che consente di abilitare una configurazione audio o multi-altoparlante mettendo in gioco <a href="https://www.tomshw.it/altro/recensione-amazon-fire-tv-stick-e-fire-tv-stick-4k/">Amazon Fire TV 4K</a><b> e i dispositivi Echo</b>. In pratica, senza l’impiego di cavi e quindi in modalità totalmente wireless, si può usare il dispositivo Amazon come “sorgente” per la fruizione di  musica o effetti sonori cinematografici attraverso configurazioni di casse 1.0, 2.0, 1.1 e 2.1. Nei primi due casi la stick Fire TV, che trasforma una comune televisione in Smart TV abilitata allo streaming streaming, può essere collegata <b>a uno o due dispositivi Echo</b>. Negli ultimi due può essere configurato anche un <b>Echo Sub</b> che fornisce appunto maggiore consistenza alle frequenze basse.</p>
      <figure>
        <img src="https://www.tomshw.it/images/images/2019/11/amazon-echo-studio-61221.768x432.jpg"/>
      </figure>
      <p>“Per i possessori delle generazioni attuali di <a href="https://www.tomshw.it/altro/offerta-amazon-echo-prime-day-2019/">Echo</a> ed Echo Plus, sarà possibile godere dell’audio Dolby Audio senza fili, mentre per i clienti che hanno acquistato <a href="https://www.tomshw.it/altro/amazon-echo-studio-nuovo-speaker-wireless-con-qualita-audio-superiore/">Echo Studio</a> sarà possibile usufruire della qualità Dolby Atmos”, puntualizza Amazon.</p>
      <p>La procedura di attivazione è semplice e immediata:</p>
      <ol>
        <li>Bisogna prima collegare la propria Fire TV e il dispositivo Echo desiderato (uno o più) a una stessa rete e allo stesso account Amazon.</li>
        <li>Una volta avviata l’app Alexa bisogna selezionare l’icona “Dispositivi” posizionata in basso a destra, quindi cliccare l’icona “+” posizionata in alto a destra dello schermo.</li>
        <li>Poi bisogna cliccare su “Configura il sistema audio” dalla finestra delle opzioni disponibili e  selezionare “Home Theater” nella schermata successiva.</li>
        <li>Dopodiché basta selezionare il proprio dispositivo Fire TV e quindi rinominare il proprio nuovo sistema home theater.</li>
        <li>Infine è sufficiente selezionare i dispositivi Echo che si vogliono utilizzare come altoparlanti (fino a due altoparlanti, insieme a un Echo Sub opzionale)</li>
      </ol>
      <p>I dispositivi Fire TV ed Echo compatibili con la nuova funzione sono: <b>Fire TV Stick 4K</b>, Echo Dot (3° Gen), Echo (2° Gen), Echo (3° Gen), Echo Plus (2° Gen), Echo Dot con orologio ed Echo Studio.</p>
      <blockquote>Una configurazione minimal potrebbe essere basata su due <a href="https://toms.it/P7wPn">Amazon Echo Dot</a> (3° gen) da 29 euro.</blockquote>
    </article>
  </body>
</html>