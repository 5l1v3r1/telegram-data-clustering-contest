<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639363/%D9%85%D8%AC%D8%AA%D8%A8%DB%8C-%D8%AD%D8%B3%DB%8C%D9%86%DB%8C-%D8%A8%D8%A7%D8%B9%D8%AB-%D8%AA%D9%85%D8%A7%D9%85-%D8%AF%D8%B1%DA%AF%DB%8C%D8%B1%DB%8C%E2%80%8C%D9%87%D8%A7-%D8%B4%D8%AF-%D8%A7%D8%AA%D9%81%D8%A7%D9%82%D8%A7%D8%AA-%D8%A7%D8%B1%D9%88%D9%85%DB%8C%D9%87-%D9%81%D8%B1%D8%A7%D8%AA%D8%B1-%D8%A7%D8%B2-%D9%81%D9%88%D8%AA%D8%A8%D8%A7%D9%84-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T10:09:00+00:00"/>
    <meta property="og:title" content="مجتبی حسینی باعث تمام درگیری‌ها شد/ اتفاقات ارومیه فراتر از فوتبال بود!"/>
    <meta property="og:description" content="مدیرعامل باشگاه نود ارومیه، مجتبی حسینی سرمربی تیم فوتبال مس کرمان را عامل درگیری‌های رخ داده در پایان دیدار دو تیم می‌داند."/>
  </head>
  <body>
    <article>
      <h1>
        <a href="https://www.bultannews.com/fa/news/639363/%D9%85%D8%AC%D8%AA%D8%A8%DB%8C-%D8%AD%D8%B3%DB%8C%D9%86%DB%8C-%D8%A8%D8%A7%D8%B9%D8%AB-%D8%AA%D9%85%D8%A7%D9%85-%D8%AF%D8%B1%DA%AF%DB%8C%D8%B1%DB%8C%E2%80%8C%D9%87%D8%A7-%D8%B4%D8%AF-%D8%A7%D8%AA%D9%81%D8%A7%D9%82%D8%A7%D8%AA-%D8%A7%D8%B1%D9%88%D9%85%DB%8C%D9%87-%D9%81%D8%B1%D8%A7%D8%AA%D8%B1-%D8%A7%D8%B2-%D9%81%D9%88%D8%AA%D8%A8%D8%A7%D9%84-%D8%A8%D9%88%D8%AF">مجتبی حسینی باعث تمام درگیری‌ها شد/ اتفاقات ارومیه فراتر از فوتبال بود!</a>
      </h1>
      <h2>مدیرعامل باشگاه نود ارومیه، مجتبی حسینی سرمربی تیم فوتبال مس کرمان را عامل درگیری‌های رخ داده در پایان دیدار دو تیم می‌داند.</h2>
      <address><time datetime="2019-11-11T10:09:00+00:00">11 Nov 2019, 10:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یحیی بهاری  درباره درگیری‌های رخ داده بین بازیکنان <b>مس کرمان</b> و <b>نود ارومیه</b> در پایان دیدار این تیم در هفته دوازدهم لیگ دسته اول و همچنین اتفاقات رخ داده در پایان این مسابقه اظهار داشت: بازی خیلی سختی بود و مس کرمان هم شرایط خوبی در جدول نداشت و آمده بود تا در هر شرایطی از این بازی امتیاز بگیرد. یک سری بازی‌های روانی از سوی مجتبی حسینی (سرمربی مس) از سال گذشته ایجاد شده بود که ما به آن آگاه بودیم و تذکر هم داده بودیم، اما همانطور که پیش‌بینی می‌کردیم بازی پُر حاشیه‌ای به‌خصوص از سوی باشگاه مس کرمان بود.</p>
      <p> وی افزود: وقتی مربی تیم مس در دقیقه 70 اخراج شد، برای بیرون رفتن از زمین مقاومت کرد و باعث درگیری در تمام بازی شد. پس از آن هم دیگر کنترل بازی برای <b>داور مسابقه</b> سخت شد. متأسفانه خارج از زمین مسابقه هم اتفاقاتی از سوی بازیکنان و کادرفنی تیم مس کرمان رخ داد که من فقط می‌توانم بگویم متأسفم برای این باشگاه‌ها که از پول بیت‌المال استفاده می‌کند ولی هیچ توجهی به اخلاق ندارند. مسی‌ها بدترین کارها و توهین‌ها را به ما انجام دادند و مسئولان استانی هم اکنون کاملاً پیگیر این ماجرا هستند. اتفاقاتی فراتر از فوتبال در ارومیه رخ داد!</p>
      <p>مدیرعامل باشگاه نود ارومیه در پاسخ به این پرسش که منظورش از اتفاقاتی فراتر از فوتبال چیست؟ گفت: وقتی به مردم توهین قومیتی انجام می‌دهند و به مأموران نیروی انتظامی توهین می‌کنند چه معنی دارد. این اتفاقات قابل پیش‌بینی بود! وقتی یک مربی پس از اخراج، 20 دقیقه بازی را نگه می‌دارد چه معنی دارد؟ اگر همین کار را مربی ما در کرمان انجام می‌داد اجازه می‌دادند زنده از زمین خارج شوند؟</p>
      <p>بهاری در مورد ادعاهایی که باشگاه مس کرمان درباره درگیری او با کادرفنی و عوامل این تیم دارد، عنوان کرد: تمام مطالبی که می‌گویند کذب است. فیلم‌های منتشر شده هم مربوط به درگیری بازیکنان مس با مأموران نیروی انتظامی است. مسئولان مس اگر راست می‌گویند چرا شبانه ارومیه را ترک کردند؟ ما هم فیلم‌هایی داریم که فعلاً مصلحت نیست آن‌ها را منتشر کنیم. بعد از بازی برای چند بازیکن تیم مس دستور قضایی صادر شده و شب گذشته از آن‌ها خواستند که مورد بازجویی قرار بگیرند. با وجود اینکه بلیت تیم مس برای صبح امروز (دوشنبه) بود، ولی شب گذشته بازیکنان را فراری دادند. در هر صورت این اتفاقات قشنگ نبود. الان هم می‌خواهند کارهای زشت خود را توجیه کنند. فیلمی که منتشر شده را نگاه کنید، بازیکنان مس کرمان به سمت مأموران حمله می‌کنند و بازیکنان ما کاملاً در حال جدا کردن آن‌ها هستند.</p>
      <p>وی در پایان گفت: همانطور که گفتم بازی تا دقیقه 70 هیچ مشکلی نداشت، حتی کوچک‌ترین بی احترامی و شعاری داده نشد، ولی وقتی سرمربی حریف پس از اخراجش شروع به حاشیه‌سازی می‌کند، طبیعی است که این اتفاقات رخ می‌دهد. وقتی فیلم این اتفاقات موجود است اصلاً نیاز به توضیح نیست. چیزی که ما را اذیت می‌کند، صحبت‌های مسئولان باشگاه مس است. وقتی این‌ها از جیب من و شما هزینه می‌کنند و الآن هم می‌خواهند کار خود را توجیه کنند،‌ اصلاً خوب نیست.</p>
    </article>
  </body>
</html>