<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/11/653547/"/>
    <meta property="og:site_name" content="Економічна правда"/>
    <meta property="article:published_time" content="2019-11-11T10:15:00+00:00"/>
    <meta property="og:title" content="Питання на 400 мільярдів: у Раді хочуть дозволити держбанкам продавати &quot;погані&quot; кредити"/>
    <meta property="og:description" content="Верховна рада може надати право державним банкам продавати непрацюючі кредити на прозорих аукціонах зі знижкою, як це роблять Фонд гарантування вкладів фізичних осіб та комерційні банки"/>
  </head>
  <body>
    <article>
      <h1>Питання на 400 мільярдів: у Раді хочуть дозволити держбанкам продавати "погані" кредити</h1>
      <address>
        <time datetime="2019-11-11T10:15:00+00:00">11 Nov 2019, 10:15</time>
      </address>
      <p>Верховна рада може надати право державним банкам продавати непрацюючі кредити на прозорих аукціонах зі знижкою, як це роблять Фонд гарантування вкладів фізичних осіб та комерційні банки.</p>
      <p>Про це написав народний депутат "Слуги народу", голова підкомітету з публічних закупівель та ефективного управління державним та комунальним майном комітету економічного розвитку ВР Олексій Мовчан у <a href="https://www.epravda.com.ua/columns/2019/11/11/653543/">колонці</a> на Економічній правді.</p>
      <p>"Я зареєстрував законопроект №2272, який зможе надати керівництву державних банків законний інструмент для продажу активів зі знижкою. Більше того, законопроектом пропонуються  зміни в низку інших законів. Усі вони мають на меті захистити кредитора, збільшити надходження від продажу "поганих кредитів", унеможливити корупційні ризики і схеми, через які блокується продаж прав вимог через суди, покращити якість активів, зменшити безнадійну заборгованість у державних банках та повернути резерви, що були сформовані для покриття збитків, до бюджету", - йдеться в колонці.</p>
      <p>За підрахунками Мовчана, "ціна питання — близько 400 млрд грн".</p>
      <p>Так, частка поганих кредитів в банківській системі залишається досить значною і станом на липень 2019 року становить 51% або 581 млрд грн, з яких 65% або 415 млрд грн припадає на державні Приватбанк, Ощадбанк, Укрексімбанк, Укргазбанк.  </p>
      <p>"Це дорівнює близько третині державного бюджету України на 2020 рік", - написав Мовчан.</p>
      <p>На відміну від ФГВФО державні банки продовжують реструктуризацію своїх поганих кредитів замість продажу на аукціонах, а держава змушена докапіталізовувати державні банки для недопущення їх банкрутства, йдеться в колонці.</p>
      <p>"Дослідження Київської школи економіки щодо продажу поганих кредитів в Україні говорить, що продаж 10% такої заборгованості банками дають зростання в 0,5% ВВП. Отже, якщо ми почистимо банківську систему від такого обтяження, то забезпечимо обіцяне економічне зростання", - написав народний депутат.</p>
      <p>Детальніше читайте за посиланням: <b><i><a href="https://www.epravda.com.ua/columns/2019/11/11/653543/">Погані кредити – спосіб підвищити ВВП. Ні, це не жарт</a></i></b></p>
      <p>Економічна правда</p>
    </article>
  </body>
</html>