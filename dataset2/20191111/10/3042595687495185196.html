<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lagerbck-overrasker-med-ny-spiller/71805352"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T10:37:19+00:00"/>
    <meta property="og:title" content="Lagerbäck overrasker med ny spiller"/>
    <meta property="og:description" content="Fredrik Ulvestad erstatter Fredrik Midtsjø i landslagstroppen."/>
  </head>
  <body>
    <article>
      <h1>Lagerbäck overrasker med ny spiller</h1>
      <h2>Fredrik Ulvestad erstatter Fredrik Midtsjø i landslagstroppen.</h2>
      <address><time datetime="2019-11-11T10:37:19+00:00">11 Nov 2019, 10:37</time> by <a rel="author">Magnus Gamlem</a></address>
      <p>Fra før har Martin Ødegaard, Stefan Johansen og Mathias Normann meldt forfall. Nå tvinges Lars Lagerbäck til enda flere endringer.</p>
      <p>Norge skal snart ut i nye kvalifiseringskamper til EM, men kampene mot Færøyene og Malta går også uten Fredrik Midtsjø. Det melder NFF i en pressemelding.</p>
      <p>AZ-spilleren er den siste til å melde forfall til landslaget.</p>
      <p>
        <b>Inn kommer noe overraskende Fredrik Ulvestad (27), som for kort tid siden ble seriemester i Sverige med Djurgården.</b>
      </p>
      <p>Ålesunderen har bare én landskamp tidligere, men får nå sjansen i en A-lagstropp for første gang under Lagerbäck.</p>
      <p>Ulvestad startet karrieren i SPK Herd, før turen gikk videre til byens største klubb, AaFK. Midtbanespilleren var dominant i Eliteserien, og fikk etter hvert sjansen i Burnley og Premier League. Der klarte han aldri å slå gjennom, men i Djurgården har han blomstret på nytt.</p>
      <p>Klubben gikk seirende ut i en rekordjevn gullstrid i Sverige, og Ulvestad går for å være en av divisjonens aller beste midtbanespillere.</p>
      <p>Brødrene hans, Pål Erik og Dan Peter, spiller for Kristiansunds BK i Eliteserien.</p>
    </article>
  </body>
</html>