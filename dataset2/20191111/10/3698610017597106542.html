<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/lishe-4-7-lyudey-na-okupovanih-teritoriyah-donbasu-divlyatsya-ukrayinski-novini-kozhen-den-opituvannya-329179_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T10:55:00+00:00"/>
    <meta property="og:title" content="Лише 4,7% людей на окупованих територіях Донбасу дивляться українські новини кожен день — опитування"/>
    <meta property="og:description" content="Ці цифри виглядають мізерними на тлі даних про перегляд новин російського телебачення і телеканалів ДНР/ЛНР."/>
  </head>
  <body>
    <article>
      <h1>Лише 4,7% людей на окупованих територіях Донбасу дивляться українські новини кожен день — опитування</h1>
      <h2>Ці цифри виглядають мізерними на тлі даних про перегляд новин російського телебачення і телеканалів ДНР/ЛНР.</h2>
      <address>
        <time datetime="2019-11-11T10:55:00+00:00">11 Nov 2019, 10:55</time>
      </address>
      <p>Відповідаючи на запитання "Як часто ви дивилися телевізійні новини в останні три місяці?", лише 4,7% (а це 76 осіб) опитаних сказали, що вмикали українські телеканали майже щодня. Кілька разів на тиждень це роблять 4,9%, кілька разів на місяць — 8,7%. Один з десяти учасників опитування дивиться новини українського ТБ раз на місяць або рідше. Жодного разу за останні три місяці українських теленовин не вмикали 12,1% респондентів, а не дивляться їх узагалі — три з п'яти учасників опитування.</p>
      <p>Такі дані наводяться в спільному дослідженні Українського інституту майбутнього і <a href="https://dt.ua/">"Дзеркала тижня. Україна"</a>, проведеному за допомогою компанії "Нью Імідж Маркетинг Груп".</p>
      <figure>
        <img src="https://image.zn.ua/media/images/original/Nov2019/244611.jpg"/>
      </figure>
      <p>Ці цифри видаються мізерними на тлі даних про перегляд новин російського телебачення та телеканалів ДНР/ЛНР: ось де в основному проходять політпросвіту жителі ОРДЛО! Понад 56% учасників опитування ледь не кожного божого дня дивляться російські новини. Кожен п'ятий переглядає їх кілька разів на тиждень, кожен десятий — кілька разів на місяць і 2,4% — раз на місяць або рідше. 12% респондентів відповіли, що жодного разу не дивилися новин на російських телеканалах за останні три місяці або не вмикають їх узагалі.</p>
      <p>Новини на телеканалах ДНР/ЛНР ледь не щодня дивиться третина учасників опитування. Кілька разів на тиждень це робить чверть опитаних жителів ОРДЛО, кілька разів на місяць — кожен сьомий, а один раз на місяць або рідше — 5%. І п'ята частина опитаних жителів окупованих територій не вмикає теленовин сепаратистів або не робила цього протягом останніх трьох місяців.</p>
      <p>В ОРДЛО є й ті, хто дивиться новини західних телеканалів. Їх небагато, і якщо підсумувати тих, хто з різною частотою впродовж місяця дивився Бі-Бі-Сі або інші канали, то таких виявиться 12,2% респондентів. А ось 87,1% або взагалі ніколи не дивилися цих каналів, або жодного разу за останні три місяці.</p>
      <p>Дослідження проводилося з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>