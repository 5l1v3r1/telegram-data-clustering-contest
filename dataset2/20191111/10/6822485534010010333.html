<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820051.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T10:17:00+00:00"/>
    <meta property="og:title" content="زمان تکمیل ظرفیت کنکور ارشد اعلام شد"/>
    <meta property="og:description" content="به گزارش ایسنا، اطلاعیه تکمیل ظرفیت آزمون کارشناسی ارشد ناپیوسته سال ۹۸ دانشگاه‌ها و موسسات آموزش عالی برای داوطلبان‌ شرکت‌کننده در آزمون‌ در کدرشته محل‌های دانشگاه‌ها و مؤسسات‌ آموزش‌ عالی که ظرفیت آنها تکمیل نشده، روز چهارشنبه ۲۲ آبان ماه از طریق سایت سازمان‌ سنجش‌ آموزش‌ کشور منتشر می‌شود."/>
  </head>
  <body>
    <article>
      <h1>زمان تکمیل ظرفیت کنکور ارشد اعلام شد</h1>
      <address>
        <time datetime="2019-11-11T10:17:00+00:00">11 Nov 2019, 10:17</time>
      </address>
      <p>ثبت نام در مرحله تکمیل ظرفیت کدرشته محل‌های آزمون‌ کارشناسی‌ ارشد سال‌ ۱۳۹۸ از روز پنجشنبه، ۲۳ آبان آغاز می‌شود.</p>
      <p>به گزارش ایسنا، اطلاعیه تکمیل ظرفیت آزمون کارشناسی ارشد ناپیوسته سال ۹۸ دانشگاه‌ها و موسسات آموزش عالی برای داوطلبان‌ شرکت‌کننده در آزمون‌ در کدرشته محل‌های دانشگاه‌ها و مؤسسات‌ آموزش‌ عالی که ظرفیت آنها تکمیل نشده، روز چهارشنبه ۲۲ آبان ماه از طریق سایت سازمان‌ سنجش‌ آموزش‌ کشور منتشر می‌شود.</p>
      <p> کلیه متقاضیان واجد شرایط بر اساس مندرجات اطلاعیه‌ای که قبل از آغاز ثبت نام منتشر خواهد شد، از روز پنجشنبه ۲۳ آبان ماه تا روز یکشنبه ۲۶ این ماه می‌توانند نسبت به انتخاب کدرشته محل‌های مورد علاقه خود اقدام کنند.</p>
      <p> آزمون کارشناسی ارشد سال ۹۸ به همراه اولین مرحله المپیاد علمی- دانشجویی کشور در ۶ گروه آموزشی و ۱۳۱ کدرشته برای تمامی دانشگاه‌های دولتی و غیر دولتی از جمله دانشگاه آزاد اسلامی با حضور ۶۱۴ هزار و ۸۸۳ داوطلب روز ۲۳ و ۲۴ خرداد ۹۸ برگزار شد.</p>
      <p>از تعداد ۶۱۴ هزار و ۸۸۳ داوطلب این آزمون تعداد ۳۰۸ هزار و ۵۴ نفر معادل ۵۰.۱۰ درصد داوطلبان زن و تعداد ۳۰۶ هزار و ۸۲۹ نفر معادل ۴۹.۹۰ درصد داوطلبان مرد بودند.</p>
      <p>در گروه علوم انسانی ۳۸۵ هزار و ۶۴۰ داوطلب در ۴۵ کد رشته، در گروه علوم پایه ۳۳ هزار و ۶۷۸ داوطلب در ۱۷ کد رشته، در گروه فنی و مهندسی ۱۳۰ هزار و ۴۰۶ داوطلب در ۲۴ کد رشته، در گروه کشاورزی و منابع طبیعی ۱۷ هزار و ۸۵۱ داوطلب در ۲۳ کد رشته، در گروه هنر ۴۵ هزار و ۹۱۳ داوطلب در ۱۳ کد رشته و در گروه دامپزشکی یک هزار و ۳۹۵ داوطلب در ۹ کد رشته به رقابت پرداختند.</p>
      <p>از میان ۶۱۴ هزار و ۸۸۳ داوطلب شرکت کننده، تعداد ۴۰ هزار و ۶۶۹ داوطلب نیز در کدرشته‌های دوم (شناور) شرکت کرده‌اند که از این تعداد ۱۸ هزار و ۳۹۳ نفر معادل ۴۵.۲۳ درصد داوطلبان زن و تعداد ۲۲ هزار و ۲۷۶ نفر معادل ۵۴.۷۷ درصد داوطلبان مرد بودند.</p>
      <p>حدودا ۱۶۰ هزار نفر در آزمون کارشناسی ارشد سال ۹۸ پذیرش شدند که با احتساب استعدادهای درخشان این آمار به حدود ۱۹۰ هزار داوطلب می‌رسد.</p>
    </article>
  </body>
</html>