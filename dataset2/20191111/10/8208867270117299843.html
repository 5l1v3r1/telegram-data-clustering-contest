<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/11/news/manovra_audizioni_abi_banche_sindacati-240834433/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T10:45:00+00:00"/>
    <meta property="og:title" content="Manovra, Confindustria contro la plastic tax: &quot;Non porta benefici ambientali e danneggia le imprese&quot;"/>
    <meta property="og:description" content="Banche critiche: &quot;Ci è chiesto ancora un sacrificio&quot;. Anche Alleanza Cooperative contesta la plastic tax e la sugar tax: &quot;Più costi per le imprese&quot;. Gualtieri: &quot;Migliorabile il 5% delle misure&quot;. I commercialisti: &quot;Taglio del cuneo anche per gli autonomi&quot;. I sindacati: &quot;Misure deludenti per i pubblici dipendenti&quot;"/>
  </head>
  <body>
    <article>
      <h1>Manovra, Confindustria contro la plastic tax: "Non porta benefici ambientali e danneggia le imprese"</h1>
      <h2>Banche critiche: "Ci è chiesto ancora un sacrificio". Anche Alleanza Cooperative contesta la plastic tax e la sugar tax: "Più costi per le imprese". Gualtieri: "Migliorabile il 5% delle misure". I commercialisti: "Taglio del cuneo anche per gli autonomi". I sindacati: "Misure deludenti per i pubblici dipendenti"</h2>
      <address>
        <time datetime="2019-11-11T10:45:00+00:00">11 Nov 2019, 10:45</time>
      </address>
      <p><b>MILANO </b>- Giornata densa di audizioni per la legge di Bilancio per il 2020, che entra nel vivo al Senato. Le prime picconate al governo arrivano dalle banche, che lamentano di esser trattate come un bancomat dal quale drenare risorse in caso di necessità. Seguite dalle imprese, che contestano la plastic tax e la sugar tax: il presidente dell'Alleanza delle Cooperative, Mauro Lusetti, le definisce "interventi non inquadrati in una logica sistemica e, come tali, suscettibili di produrre effetti negativi, scaricando nuovi costi sulle imprese italiane". La plastic tax in particolare costituisce "un onere particolarmente importante per l'industria del confezionamento, con un potenziale raddoppio del costo del prodotto al netto dell'Iva, minando la competitività delle imprese sui mercati internazionali". Impostazione simile a quella di Confindustria, che parla di un provvedimento inefficace per l'ambiente, buono solo per rastrellare risorse (109 euro a famiglia) ma dannoso per le imprese. Mentre i commercialisti chiedono l'estensione del taglio al cuneo fiscale ai lavoratori autonomi.<br/><br/>Il ministro dell'Economia<b> Roberto Gualtieri</b>, intervenendo all'incontro 'Metamorfosi' di Huffpost organizzato in collaborazione con Gedi a Milano, conferma che la manovra è migliorabile:  "Occorre risolvere quel 5% di misure che vanno migliorate, anche agli occhi del proponente, e le risolveremo". Ma difende l'impianto complessivo della legge di Bilancio: "Sono fiducioso che la manovra verrà approvata senza snaturarne l'impianto superando le criticità e sarà stato un risultato quasi miracoloso, straordinario, e questo verrà percepito all'esterno". Tra le misure migliorabili, Gualtieri indica le norme sulle auto aziendali: "E' ragionevole che uno sgravio fiscale come l'auto aziendale sia legato a un obiettivo di riduzione delle emissioni: lavoreremo per evitare che un obiettivo giusto si traduca in aumento della pressione fiscale".<br/> </p>
      <h3>Abi all'attacco, risparmi dallo spread</h3>
      <p>A spiegare il risentimento del mondo finanziario è il direttore generale dell'Abi, Giovanni Sabatini: "Il mondo bancario - ha spiegato ai senatori - risulta ancora una volta uno dei settori maggiormente chiamati alla contribuzione alla manovra di fine anno, attraverso disposizioni che, come avvenuto già in occasione della manovra di Bilancio 2019, drenano liquidità in maniera consistente e rappresentano un ulteriore sacrificio per le banche, con impatti sul loro ruolo di sostegno all'economia, a famiglie e imprese". Riferimento in particolare all'articolo 90 della Manovra che fa infatti slittare la deducibilità di alcune poste fiscali previste dalla legge, come il 12 per cento dello stock di svalutazioni e perdite sui crediti. Nel Draft budgetary plan inviato a Bruxelles, l'intervento complessivo su banche e assicurazioni è previsto dal valore di circa 4 miliardi nel triennio.<br/><br/>Secondo l'Associazione delle banche, queste misure non premiano gli istituti che si sono invece fatti carico di risolvere molte crisi. "In Italia, in questi anni il costo diretto della gestione delle banche in crisi sostenuto dal settore bancario è stato pari a 12,5 miliardi di euro" ha aggiunto il rappresentante Abi.<br/><br/>Nel complesso, ha rimarcato Sabatini, "è auspicabile che nel dibattito parlamentare e nel confronto con le istituzioni europee prevalgano equilibrio e realismo, tenuto conto della necessità di mantenere in ordine i conti pubblici del nostro Paese, per favorire e sostenere una stabile ripresa economica, incentivando i fattori produttivi e l'occupazione". Dal migliore andamento dei Btp e dalla conseguente l"riduzione dello spread" arrivano "effetti positivi sulla finanza pubblica poichè crea spazi di manovra fiscale. Questi risparmi possono essere utilizzati per stimolare la crescita economica".</p>
      <h3>Alleanza Cooperative contro la plastic tax</h3>
      <p>Le imprese contestano invece con forza l'introduzione della plastica tax. Il presidente dell'Alleanza delle Cooperative, Mauro Lusetti, ha sottolineato come rappresenti "un onere particolarmente importante per l'industria del confezionamento, con un potenziale raddoppio del costo del prodotto al netto dell'Iva, minando la competitività delle imprese sui mercati internazionali; tra l'altro, senza distinguere chi investe in innovazione e sostenibilità, anche su pratiche virtuose quali l'utilizzo della plastica riciclata". "Comprendiamo bene - ha aggiunto - la necessità di reperire gettito aggiuntivo per le casse dello Stato, ma non si può far passare per strumento di politica ambientale una misura che rappresenta unicamente un'imposizione diretta a recuperare risorse. Per questo invitiamo il governo ad un ripensamento e ad avviare un confronto con le organizzazioni di rappresentanza delle imprese e dei lavoratori", così come ci attendiamo il tavolo per la profonda rivisitazione dell'art. 4 del dl fiscale sulle ritenute fiscali in capo al committente di appalto, che grava pesantemente finanziariamente e con ulteriore burocrazia sulle imprese".</p>
      <h3>I commercialisti: "Taglio tasse anche per gli autonomi"</h3>
      <p>Nella manovra "non c'è alcun intervento per il lavoro autonomo quando sarebbe stato importante allargare la flat tax anche ai soggetti che operano in forma associata perchè l'attuale situazione è un disincentivo a lavorare insieme". Lo lamenta il Consiglio Nazionale dei dottori commercialisti e degli esperti contabili, che sostengono che sarebbe invece importante far "crescere gli studi professionali e il valore aggiunto che portano al sistema economico". Giudizio negativo inoltre sul 'cashback', definito "un disegno molto vago che può far temere che i rimborsi arrivino ai contribuenti con un certo ritardo" senza essere dunque "efficaci". Impatto significativo avrà poi anche il tema "delle commissioni sui pos per gli esercenti". Insomma, secondo i commercialisti, questa misura ha "un valore finanziario molto elevato" e sarebbe stato meglio utilizzare parte di quei 3 miliardi per comprimere o eliminare "balzelli come la plastic tax, la sugar tax, i buoni pasto, le auto aziendali".</p>
      <h3>I sindacati: "Dipendenti pubblici non risarciti adeguatamente"</h3>
      <p>Le risorse per il rinnovo dei contratti della Pubblica Amministrazione "non sono sufficienti". Così Gianna Fracassi, vice segretaria generale della Cgil. Il sindacato si concentra anche sul taglio del cuneo fiscale ai lavoratori e chiede che sia rivolto a "una platea che supera quella del bonus Renzi". E per il 2021 le risorse "devono essere raddoppiate". La misura, sottolinea, non può essere sganciata da "una riforma complessiva dell'irpef" che preveda "una maggiore progressività ed equità fiscale". Questo è "un dovere morale", spiega fracassi.<br/><br/>Analoga la posizione della Cisl, della Uil e della Cgs. "Quella del prossimo anno è una manovra di bilancio del 'vorrei ma non posso', alcuni provvedimenti vanno nella direzione giusta, ma le risorse stanziate non sono sufficienti a dare risposte visibili", sintetizza ad esempio la Uil. Una posizione condivisa dal <b>Cnel</b>: "La direzione è giusta ma le dosi sono basse, speriamo che si possano aumentarle nel prossimo anno", dice il presidente Tiziano Treu.<br/> </p>
      <h3>Confindustria attacca: dalla tassa sulla plastica +109 euro di spese a famiglia</h3>
      <p>Attacca a tutto tondo anche la Confindustria, dall'impianto generale della manovra ad alcuni suoi provvedimenti. "A dispetto di uno sforzo di realismo", dice il direttore generale Marcella Panucci, la legge di Bilancio "è nel complesso insufficiente rispetto alle esigenze del paese e rischia di non incidere in modo efficace sulla situazione di sostanziale stagnazione dell'economia". In sostanza, "non traccia un disegno di politica economica capace di invertire la tendenza negativa delle aspettative degli imprenditori e dei potenziali investitori".<br/><br/>Nel caso della plastic tax, ad esempio, "non comporta benefici ambientali, penalizza i prodotti e non i comportamenti e rappresenta unicamente una leva per rastrellare risorse". Secondo Confindustria "rappresenta una sorta di doppia imposizione, perchè le imprese già oggi pagano il contributo ambientale conai per raccolta e riciclo di imballaggi in plastica; determina un aumento medio del 10% del prezzo di prodotti di larghissimo consumo, contribuendo a indebolire la domanda interna e con un impatto sulla spesa delle famiglie stimabile in 109 euro annui". Valutazioni non dissimili panucci ha espresso sulla sugar tax, che potrebbe produrre una riduzione del 10-15% dei fatturati delle imprese del settore, in assenza di evidenze circa i benefici per la salute.<br/><br/>Forte critica anche sulla tassazione delle auto aziendali: è una "contraddizione" prevedere l'avvio di un percorso di riduzione del cuneo fiscale a vantaggio dei lavoratori e "il contestuale innalzamento della tassazione sulle auto aziendali, che rappresenta una vera e propria stangata per circa 2 milioni di lavoratori, oltre a incidere su un settore economico, quello dell'automotive, già penalizzato su altri fronti".</p>
      <related>
        <h4>Articoli correlati</h4>
        <a href="https://www.repubblica.it/economia/2019/10/18/news/gualtieri_i_contrasti_nella_maggioranza_-238911651/?ref=drac-3"/>
      </related>
    </article>
  </body>
</html>