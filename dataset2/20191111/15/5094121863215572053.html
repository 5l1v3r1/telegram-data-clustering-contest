<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/ostravsky-hostinec-zlaty-lev-ma-250-let-znate-starsi-hostinec-majitel-ne-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T15:41:00+00:00"/>
    <meta property="og:title" content="Jezdily kolem něj už formanské vozy. Ostravský hostinec Zlatý lev slaví 250 let"/>
    <meta property="og:description" content="Erb s výjevem krále zvířat bojujícím pod palmou s hadem dal pojmenování hospodě zprovozněné na den přesně před čtvrt tisíciletím u cesty mezi dnešními obvody Poruba a Pustkovec."/>
  </head>
  <body>
    <article>
      <h1>Jezdily kolem něj už formanské vozy. Ostravský hostinec Zlatý lev slaví 250 let</h1>
      <address><time datetime="2019-11-11T15:41:00+00:00">11 Nov 2019, 15:41</time> by <a rel="author">Radek Luksza</a></address>
      <p>„Den po sv. Martinu byla v roce 1769 otevřena hospoda u takzvané solné stezky, po které formanské vozy s koňmi jezdily z polské Veličky do rakouské Vídně,“ vyčetl majitel Jaroslav Křibek z dokumentů opravňujícího ho tvrdit, že provozuje nejstarší hostinec v Ostravě a kdovíjakém širokém okolí.</p>
      <p>„O žádném starším 250 let nevím,“ uvedl Křibek a zmínil, že erb s biblickým výjevem je dodnes na průčelí budovy Zlatého lva. Která se samozřejmě v průběhu času měnila. Například po válce muselo být opraveno vyhořelé první patro i střecha a přistavovalo se. Kde jsou ale klenby, zůstal původní objekt.</p>
      <figure>
        <img src="https://g.denik.cz/57/2d/ostrava-soud-ilus201905_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zlociny-a-soudy/neposilejte-me-do-vezeni-prosil-u-soudu-zvrhlik-marne-20191111.html">„Neposílejte mě do vězení!“ prosil u soudu zvrhlík. Marně Přečíst článek ›</a>
      </aside>
      <p>Naopak, vlastníci bývali stabilní. Po zakladateli Mathesu Plevovi si Zlatého lva koupil v dražbě Johann Křibek – a jeho rodině hostinec zůstal a nic na tom nezměnilo ani znárodnění či komunisty vedené hospodaření! „Naši ho řídili pořád a v restituci ho získali nazpět. Já tuto tradici převzal,“ poznamenal Křibek.</p>
      <figure>
        <img src="https://g.denik.cz/57/90/ostrava-restaurace-u-zlateho-lva-250-let-26_denik-630.jpg"/>
      </figure>
      <p>Slávu jeho rodu zvěčnil dokonce slezský bard Petr Bezruč v básni věnované Zlatému lvu: „Před tebum Svinov, Polom vzad, nalevo v Pustkovec výhybka, na hučnici krčma jak hrad. Putniče, tam staviš rad na Kališek do pana Křibka.“ Bezruč pil i s malířem Valentinem Držkovičem, jenž měl v hospodě ateliér.</p>
      <figure>
        <img src="https://g.denik.cz/57/b9/street2_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/spreje-pripomnely-30-let-svobody-ostravu-zdobi-novy-napis-20191111.html">Podívejte se: Ostravu zdobí nový nápis. Spreje připomněly 30 let svobody Přečíst článek ›</a>
      </aside>
      <p>250. výročí se rozhodli u „Lva“ oslavit jak dnešním narozeninovým menu (ve kterém kraluje telecí řízek s bramborovým salátem), tak i páteční párty s country kapelou. „Už teď jsou rezervovány všechny místa. Čekáme až sto hostů,“ nechal se slyšet personál obsluhující v košilích připomínající významné datum.</p>
      <p>Zlatý lev, jak provozovatel upozornil, v moderní době vsadil na gastronomii. „Českou. Jedničkou je svíčková od babičky,“ vysvětloval Křibek s tím, že ani trendu speciálů z minipivovarů nepropadli. Na čepu seuž před čtyřiceti lety ustálilo ostravské pivo!</p>
      <figure>
        <img src="https://g.denik.cz/57/a9/ostrava-restaurace-u-zlateho-lva-250-let_denik-630.jpg"/>
      </figure>
      <p>„Vést hospodu není jednoduché. Piva je všude v okolí přehršel, a tak jsme se rozhodli prorazit s jídlem, nabídkou obědových menu, možností pořádání oslav, večírků. Poděkovat chci i štamgastům, kteří jsou svým způsobem duší hospody,“ doplnil majitel Zlatého lva. A to s přáním, aby v jeho provozování pokračoval i syn Lukáš.</p>
      <figure>
        <img src="https://g.denik.cz/57/f9/ostrava-marianske-hory-osada-cerveny-kriz-14_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/serial-deniku-doma-veleuspesny-podnikatel-u-nas-proklinany-majitel-ghetta-20191111.html">Úspěšný, ale v Ostravě proklínaný. Co zamýšlí podnikatel s kolonií Červený kříž? Přečíst článek ›</a>
      </aside>
      <figure>
        <img src="https://g.denik.cz/57/8e/veterani-a_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/veteran-ze-sesti-misi-velmi-si-vazim-toho-kde-a-jak-ziji-20191111.html">Veterán ze šesti misí: Velmi si vážím toho, kde a jak žiji! Přečíst článek ›</a>
      </aside>
    </article>
  </body>
</html>