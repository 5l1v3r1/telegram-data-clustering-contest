<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/almodovar-es-polanski-filmje-4-4-jelolessel-verseng-az-europai-filmdijakert"/>
    <meta property="og:site_name" content="euronews"/>
    <meta property="article:published_time" content="2019-11-11T15:15:58+00:00"/>
    <meta property="og:title" content="Almodóvar és Polanski fej-fej mellett verseng az Európai Filmdíjakért"/>
    <meta property="og:description" content="Az európai filmművészet két rendezőlegendája, Roman Polanski és Pedro Almodóvar filmje fej-fej mellett verseng az idei Európai Filmdíjakért."/>
  </head>
  <body>
    <article>
      <h1>Almodóvar és Polanski fej-fej mellett verseng az Európai Filmdíjakért</h1>
      <address><time datetime="2019-11-11T15:15:58+00:00">11 Nov 2019, 15:15</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/29/30/64/1280x720_cmsv2_9b6634b6-3edc-5da9-a764-ed31199b61a6-4293064.jpg"/>
      </figure>
      <p>A berlini fal ledöntése előtt egy évvel alapították meg az Európai Filmdíjat, az ünnepélyes bejelentést Szabó István Oscar-díjas magyar rendező tette 1988-ban Berlinben. Most a Sevillai Filmfesztiválon ismertették az Európai Filmakadémia díjára való jelöléseket. A 32. díjkiosztó gálát december 7-én rendezik Berlinben.</p>
      <p>Mike Downey, az Európai Filmakadémia alelnöke emlékeztet, hogy már a berlini fal 30 évvel ezelőtt történt ledöntése előtt is az európai filmesek országokon átívelő inspirálása, összefogása és támogatása volt a berlini székhellyel alapított intézmény célja. Azóta is ezt a missziót folytatják, tette hozzá az alelnök.</p>
      <p>Az európai filmművészet két rendezőlegendája, Roman Polanski és Pedro Almodóvar filmje fej-fej mellett verseng az idei Európai Filmdíjakért.</p>
      <p>A spanyol filmrendező önéletrajzi ihletésű filmjében egy korosodó filmrendező történetét tárja elénk. A főszerepben Antonio Banderas látható, aki a cannes-i filmfesztiválon elnyerte a legjobb férfi alakításért járó díjat.</p>
      <p>Roman Polanski Vádolom című filmje az üldöztetés kérdését állította a középpontba. A lengyel rendező saját helyzetét akarta összehasonlítani Alfred Dreyfuséval, a francia hadsereg zsidó tüzérségi tisztje sorsával. Dreyfust hazaárulás miatt tévesen elítélték, majd meghurcoltatása után felmentették.</p>
      <p>Polanski és Almodóvar filmjét négy-négy kategóriában, a legjobb film, a legjobb rendező, a legjobb forgatókönyv és a legjobb színész kategóriában jelölték elismerésre.</p>
      <p>A legjobb európai film díjára jelölték továbbá a görög Jorgosz Lanthimosz A kedvenc című alkotását, a francia Ladj Ly-tól A nyomorultakat, Marco Bellocchio olasz-német-francia-brazil koprodukcióban készült filmjét, Az árulót és a német Nora Fingscheidtől a Rendszerrobbantókat.</p>
    </article>
  </body>
</html>