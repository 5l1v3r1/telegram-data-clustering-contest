<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741181"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T15:15:00+00:00"/>
    <meta property="og:title" content="รมช.พาณิชย์ลอยกระทง ฝีมือเด็ก15เหยื่อล่อจับ'ลิขสิทธิ์'"/>
    <meta property="og:description" content="รมช.พาณิชย์ลอยกระทงฝีมือเด็กสาววัย 15 ปีที่ถูกล่อซื้อกระทงการ์ตูน เผยต้องการให้กำลังใจเด็ก เพื่อที่จะได้มีความคิดสร้างสรรค์ -หารายได้เสริม"/>
  </head>
  <body>
    <article>
      <h1>รมช.พาณิชย์ลอยกระทง ฝีมือเด็ก15เหยื่อล่อจับ'ลิขสิทธิ์'</h1>
      <address>
        <time datetime="2019-11-11T15:15:00+00:00">11 Nov 2019, 15:15</time>
      </address>
      <p>
        <b>รมช.พาณิชย์ลอยกระทงฝีมือเด็กสาววัย 15 ปีที่ถูกล่อซื้อกระทงการ์ตูน เผยต้องการให้กำลังใจเด็ก เพื่อที่จะได้มีความคิดสร้างสรรค์ -หารายได้เสริม</b>
      </p>
      <p>เมื่อวันที่ 11 พ.ย. ในการเดินทางมาปฎิบัติ​ภารกิจลงพื้นที่ตรวจราชการ และร่วมประชุมคณะรัฐมนตรี​นอกสถานที่​ หรือครม.สัญจร ที่ จ.กาญจนบุรี​ นายวีร​ศักดิ์​ หวัง​ศุภกิจ​โกศล รมช.​พาณิชย์​ได้นำกระทงมาจาก จ.นครราชสีมา เพื่อร่วมสืบสานประเพณี​ลอยกระทงพร้อมกับคณะรัฐมนตรี​ โดยกระทงดังกล่าวมาจาก ไอเดียสร้างสรรค์ของเด็กปวช.วัย 15 ปี ที่ถูกดำเนินคดีละเมิดลิขสิทธิ์ กระทงการ์ตูนแมวการ์ฟิลด์ และกระทงการ์ตูน​รูปหมีรีลัคคุมะ ซึ่งเด็กคนดังกล่าวได้มอบกระทงให้กับรมช.พาณิชย์​ เป็นการตอบแทน ในโอกาสที่นายวีร​ศักดิ์​เดินทางไปปลอบขวัญ​ และให้กำลังใจที่บ้านใน จ.นครราชสีมา<br/> <br/>โดยเด็กสาววัย 15 ปี ได้อธิบายความหมายของกระทงขนมปัง ที่สร้างสรรค์​ขึ้นมาเป็นชิ้นพิเศษ​นี้ว่า ฐานล่างที่เรียงกันเป็นแถวแนวเดียวกันนั้น หมายถึงความเป็นปีกแผ่นและความสามัคคี ส่วนวงกลมตรงกลาง คือดวงจันทร์หรือดวงตะวัน​ ที่หมายถึงการส่องแสงสว่าง และดอกไม้ด้านบนสื่อความหมายถึงความงอกงาม การเจริญเติบโต​ และความสดใส <br/> <br/>ด้านนายวีร​ศักดิ์​ กล่าวถึง สาเหตุที่ใช้กระทงดังกล่าว​ร่วมสืบสานประเพณี​ลอยกระทง​ว่า ต้องการรักษาสัญญา​ที่ให้ไว้กับเด็ก และยังเป็นการแสดงออก ถึงการให้กำลังใจเด็กอีกรูปแบบหนึ่ง โดยตนอยากจะให้เด็กกลับมาหารายได้ ช่วยเหลือค่าใช้จ่าย​ในครอบครัว​ได้อีกครั้ง และต้องเป็นการหารายได้พิเศษ​ด้วยการคิดประดิษฐ์​กระทงที่ไม่ผิดกฎหมาย แต่เป็นกระทงที่ผลิตมา​จากฝีมือความคิดสร้างสรรค์​ของตัวเด็กเอง<br/> </p>
    </article>
  </body>
</html>