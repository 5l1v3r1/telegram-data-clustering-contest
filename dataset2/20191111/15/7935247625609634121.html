<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/10-bin-ihracatciya-daha-yesil-pasaport-imkani-214833h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T15:57:05+00:00"/>
    <meta property="og:title" content="10 bin ihracatçıya daha yeşil pasaport imkanı"/>
    <meta property="og:description" content="İhracatçı firmaların temsilcilerine tanınan yeşil pasaport hakkına ilişkin ihracat limit miktarı 1 milyon dolardan 500 bin dolara indirildi."/>
  </head>
  <body>
    <article>
      <h1>10 bin ihracatçıya daha yeşil pasaport imkanı</h1>
      <h2>İhracatçı firmaların temsilcilerine tanınan yeşil pasaport hakkına ilişkin ihracat limit miktarı 1 milyon dolardan 500 bin dolara indirildi.</h2>
      <address>
        <time datetime="2019-11-11T15:57:05+00:00">11 Nov 2019, 15:57</time>
      </address>
      <p>Buna göre, son üç takvim yılı itibarıyla yıllık ortalama ihracatı 500 bin doların üzerinde olan mal ihracatçısı firmaların temsilcileri de ihracat tutarlarına göre değişen sayıda yeşil pasaport sahibi olabilecek. Bu kapsamda, yıllık ortalama ihracatı 500 bin ile 10 milyon dolar arasında olan firmaların bir, 10 milyon dolar üzeriyle 25 milyon dolar arasında olan firmaların iki, 25 milyon dolar üzeriyle 50 milyon dolar arasında olan firmaların üç, 50 milyon dolar üzeriyle 100 milyon dolar arasındaki firmaların dört, 100 milyon dolar üzerinde olanların ise beş yetkilisine yeşil pasaport verilebilecek. Ticaret Bakanı Ruhsar Pekcan, 2020 yılı bütçesinin görüşüldüğü TBMM Plan ve Bütçe Komisyonu'nda yaptığı sunumda, bugüne kadar 11 bin 952 ihracatçıya yeşil pasaport verildiğini açıklamıştı. 23 Mart 2017'de başlayan uygulamanın başlangıcında istenilen her yıl ihracat yapma şartı da kaldırılarak, son üç takvim yılında yapılan toplam ihracat tutarının ortalaması esas alınmıştı.</p>
      <p>
        <b>22 BİN 325 KİŞİYİ KAPSIYOR</b>
      </p>
      <p>Türkiye İhracatçılar Meclisi (TİM) Başkanı İsmail Gülle konuya ilişkin yaptığı açıklamada, ihracatçıların yeşil pasaport alabilmeleri için gereken 1 milyon dolarlık ihracat yapma şartının 500 milyona düşürülmesinden memnuniyet duyduklarını söyledi. Limitin 500 bin dolara inmesiyle yeşil pasaporta hak kazanan ihracatçı sayısı 11 bin 952'den 22 bin 325'e yükseldiğini kaydeden Gülle, ''Çok sayıda ihracatçının yeşil pasaport imkanına kavuşmasının, ihracat hacmini de olumlu yönde etkileyeceğini dile getiren Gülle, ''İhracat ailemize çok değerli bir hareket kabiliyeti kazandırmak adına, bu hususa yönelik talebimizin hayat bulmasına imkan sağlayan Sayın Cumhurbaşkanımıza ve hükümetimize ihracat ailemiz adına şükranlarımızı sunarım” ifadelerini kullandı.</p>
    </article>
  </body>
</html>