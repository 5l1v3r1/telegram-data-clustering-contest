<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596816/oie-kai-o-agiatolax-sistani-kataggelloun-elleipsi-sovarotitas-apo-to-irak"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T15:04:00+00:00"/>
    <meta property="og:title" content="ΟΗΕ και ο αγιατολάχ Σιστάνι καταγγέλλουν έλλειψη σοβαρότητας από το Ιράκ"/>
    <meta property="og:description" content="Η ειδική απεσταλμένη του ΟΗΕ Ζανίν Χένις-Πλάσχερτ και ο ανώτατος σιίτης ιερωμένος του Ιράκ, ο μεγάλος αγιατολάχ Αλί Σιστάνι, κατήγγειλαν σήμερα έλλειψη..."/>
  </head>
  <body>
    <article>
      <h1>ΟΗΕ και ο αγιατολάχ Σιστάνι καταγγέλλουν έλλειψη σοβαρότητας από το Ιράκ</h1>
      <address><time datetime="2019-11-11T15:04:00+00:00">11 Nov 2019, 15:04</time> by <a rel="author">SigmaLive</a></address>
      <p>Η ειδική απεσταλμένη του ΟΗΕ Ζανίν Χένις-Πλάσχερτ και ο ανώτατος σιίτης ιερωμένος του Ιράκ, ο μεγάλος αγιατολάχ Αλί Σιστάνι, κατήγγειλαν σήμερα έλλειψη σοβαρότητας από τις αρχές όσον αφορά στην υλοποίηση μεταρρυθμίσεων, την ίδια ώρα που οι δυνάμεις ασφαλείας χρησιμοποιούσαν και πάλι πραγματικά πυρά εναντίον των διαδηλωτών στη Βαγδάτη, έπειτα από μια αιματηρή νύχτα.</p>
      <p>Χθες το βράδυ, την ώρα που το κέντρο της Βαγδάτης έμοιαζε λόγω των πυροβολισμών και των δακρυγόνων με πεδίο μάχης, η Ζανίν Χένις-Πλάσχερτ, επικεφαλής της αποστολής βοήθειας του ΟΗΕ στο Ιράκ, πρότεινε έναν οδικό χάρτη για την έξοδο από την κρίση, η οποία έχει στοιχίσει τη ζωή σε 319 ανθρώπους από την 1η Οκτωβρίου, σύμφωνα με τα επίσημα στοιχεία.</p>
      <p>Την ώρα που ανακοινωνόταν δημοσίως ο οδικός αυτός χάρτης, τέσσερις διαδηλωτές έπεφταν νεκροί από τα πυρά των δυνάμεων της τάξης στην Νασιρίγια, στο νότιο Ιράκ. Την ίδια ώρα οι δυνάμεις ασφαλείας καταδίωκαν διαδηλωτές μέχρι το εσωτερικό νοσοκομείου παίδων, ρίχνοντας δακρυγόνα.</p>
      <p>Σήμερα, πάλι την ώρα που οι δυνάμεις ασφαλείας συνέχιζαν να ρίχνουν πραγματικά πυρά εναντίον διαδηλωτών στο κέντρο της Βαγδάτης, σύμφωνα με φωτορεπόρτερ του AFP, στην Νατζάφ, την έδρα του μεγάλου αγιατολάχ Σιστάνι, η Χένις-Πλάσχερτ παραχωρούσε συνέντευξη Τύπου, κατά την οποία ανακοίνωσε ότι η ανώτατη αυτή θρησκευτική αρχή των σιιτών του Ιράκ υιοθέτησε τον οδικό της χάρτη, ο οποίος προβλέπει κυρίως μια αναθεώρηση του εκλογικού νόμου του Ιράκ σε δύο εβδομάδες.</p>
      <p>Ο μεγάλος αγιατολάχ, ο οποίος δεν εκφράζεται ποτέ δημοσίως, «ανησυχεί να βλέπει τις πολιτικές δυνάμεις της χώρας να μην επιδίδονται με σοβαρότητα στην υλοποίηση μεταρρυθμίσεων», σημείωσε προς τους δημοσιογράφους η Χένις-Πλάσχερτ.</p>
      <p>Για τον Αλί Σιστάνι, «αν η εκτελεστική, η δικαστική και η νομοθετική εξουσία δεν είναι ικανές ή δεν θέλουν σοβαρά να υλοποιήσουν αυτές τις μεταρρυθμίσεις, τότε θα βρεθεί τρόπος να σκεφτούμε μια διαφορετική προσέγγιση», πρόσθεσε, αρνούμενη να διευκρινίσει περαιτέρω, ενώ κατέληξε λέγοντας ότι οι διαδηλωτές στους δρόμους «δεν μπορούν να γυρίσουν στα σπίτια τους χωρίς να υπάρχουν επαρκή αποτελέσματα».</p>
      <p>Ωστόσο παρά τις δηλώσεις αυτές, ο μεγάλος αγιατολάχ Σιστάνι, ο οποίος πιστεύεται ότι ανεβάζει και κατεβάζει πρωθυπουργούς, δεν έχει προς το παρόν αποσύρει την υποστήριξή του από τον Άντελ Άμπντελ Μάχντι, την παραίτηση του οποίου ζητούν οι διαδηλωτές.</p>
      <p>Αυτός τάσσεται υπέρ των πολιτικών και ειρηνικών λύσεων στις «νόμιμες» διεκδικήσεις των διαδηλωτών.</p>
      <p>Ωστόσο αυτό δεν ισχύει στους δρόμους. «Δεν θέλουμε τροποποιήσεις, θέλουμε αλλαγή. Δεν θέλουμε πλέον την κυβέρνηση, το κοινοβούλιο και όλα τα κόμματα!», συνόψισε ένας διαδηλωτής στο κέντρο της Βαγδάτης.</p>
      <p>Για τους διαδηλωτές, το πολιτικό σύστημα που δημιουργήθηκε μετά την πτώση του Σαντάμ Χουσέιν το 2003 πνέει τα λοίσθια. Αυτοί θέλουν νέο Σύνταγμα και μια εντελώς καινούργια πολιτική τάξη.</p>
      <p>Εν τω μεταξύ τα αιτήματα του μεγάλου αγιατολάχ για αποφυγή της βίας δεν έχουν μέχρι στιγμής καμία απήχηση καθώς η πλειοψηφία των πολιτικών δυνάμεων της χώρας συμφώνησε ότι πρέπει να τελειώσει η αμφισβήτηση και συνεχίζεται η προσφυγή στη βία.</p>
      <p>Από το Σάββατο η καταστολή επιδεινώθηκε. Δεκαέξι διαδηλωτές σκοτώθηκαν, οι περισσότεροι από τους οποίους στο κέντρο της Βαγδάτης, όπου οι δυνάμεις της τάξης έχουν ήδη ανακτήσει τον έλεγχο τριών γεφυρών στις οποίες είχαν κατασκηνώσει διαδηλωτές.</p>
      <p>Στην πλατεία Ταχρίρ, το επίκεντρο της αμφισβήτησης, η κινητοποίηση είναι πλέον μικρότερη, καθώς οι ακτιβιστές καταγγέλλουν μια εκστρατεία εκφοβισμού, στην οποία μετέχουν δυνάμεις που είναι οπλισμένες και φορούν στολές, επί των οποίων το κράτος λέει ότι δεν έχει κανέναν έλεγχο.</p>
      <p>Πολλοί είναι αυτοί που καταγγέλλουν μια «νέα δημοκρατία του φόβου» στο Ιράκ όπου δεκάδες διαδηλωτές έχουν πέσει θύματα αρπαγής –είτε έχουν συλληφθεί είτε έχουν απαχθεί– και όπου οι βομβίδες κρότου λάμψης εκρήγνυνται κατά δεκάδες, κυρίως τη νύχτα, συγκλονίζοντας το κέντρο της Βαγδάτης. Πρόκειται για μια τεχνική εκφοβισμού, καταγγέλλουν ακτιβιστές και αστυνομικοί που ζητούν να μην κατονομαστούν.</p>
      <p>Σήμερα, παρά ταύτα, νέες συγκεντρώσεις διαμαρτυρίας έγιναν στην Νασιρίγια, την αλ Χίλα, την Ντουανίγια και την Κουτ, στο νότιο Ιράκ, όπου οι κινητοποιήσεις πολιτικής ανυπακοής συνεχίζουν να παραλύουν τις δημόσιες υπηρεσίες και τα σχολεία.</p>
      <p>Σήμερα το Συμβούλιο Ανθρωπίνων Δικαιωμάτων του ΟΗΕ θα εξετάσει την κατάσταση στο Ιράκ, για την οποία η Διεθνής Αμνηστία σήμανε πρόσφατα συναγερμό για πιθανό «λουτρό αίματος».</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>