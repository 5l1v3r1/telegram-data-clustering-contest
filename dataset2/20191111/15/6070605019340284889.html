<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Jennifer-Aniston-homenatjada-Choice-Awards_0_2342165924.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T15:01:01+00:00"/>
    <meta property="og:title" content="Jennifer Aniston, homenatjada als People's Choice Awards"/>
    <meta property="og:description" content="L'actriu va rebre un premi a la seva trajectòria"/>
  </head>
  <body>
    <article>
      <h1>Jennifer Aniston, homenatjada als People's Choice Awards</h1>
      <h2>L'actriu va rebre un premi a la seva trajectòria</h2>
      <address>
        <time datetime="2019-11-11T15:01:01+00:00">11 Nov 2019, 15:01</time>
      </address>
      <p>Jennifer Aniston es troba en un dels seus moments professionals. L'actriu, que des de la seva participació a <i>Friends</i> mai ha deixat d'estar en primera línia de Hollywood, va ser aquest cap de setmana una de les grans homenatjades dels People's Choice Awards, que li va entregar el guardó a tota la seva trajectòria, conegut com Icon Award. "Si em mereixo la paraula <i>icona</i> és només perquè vaig poder estar en una sèrie icònica, amb un repartiment icònic i un pentinat icònic. <i>Friends</i> ha sigut el regal de la meva vida i no seria davant vostre si no hagués estat per aquesta sèrie meravellosa i sense cinc altres actors meravellosos", va assegurar Aniston en referència a la sèrie que la va fer famosa. </p>
      <figure>
        <img src="https://www.ara.cat/2019/09/22/suplements/diumenge/anys-amistat-que-no-caduca_2312178771_65566273_117x66.jpg"/>
      </figure>
      <p>
        <a href="https://www.ara.cat/suplements/diumenge/anys-amistat-que-no-caduca_0_2312168769.html">25 anys ‘friends’, l’amistat que no caduca</a>
      </p>
      <p>L'encarregat d'entregar-li el premi va ser l'actor Adam Sandler, amb qui Aniston ha treballat en diverses ocasions, l'última d'elles a <i>Criminales en el mar</i>, una pel·lícula de Netflix. En el discurs de presentació, Sandler va assegurar que Aniston és "exactament com creieu que és": un "referent increïble amb un gran cor i preocupat pels altres". </p>
      <figure>
        <embed-post data-src="https://www.instagram.com/p/B3o8vWDhlOh" data-service="Instagram"/>
      </figure>
      <p>Aniston ha rebut aquest premi pocs dies després d'estrenar el seu retorn a la televisió amb <i>The morning show</i>, una de les primeres sèries de la nova plataforma AppleTV+. L'actriu, que durant molt temps s'havia resistit a utilitzar les xarxes socials, va obrir recentment el seu perfil a Instagram i va revolucionar la xarxa pujant una primera foto en què apareixia acompanyada dels seus excompanys de <i>Friends,</i> una instantània que supera els 15 milions de <i>m'agrada</i>. Amb la seva entrada a la xarxa social, Aniston es va convertir en la <i>celebrity</i> més ràpida a assolir el milió de seguidors: ho va aconseguir en menys de cinc hores. </p>
      <p>A més d'Aniston, els People's Choice Awards també van reconèixer les actrius Zendaya, que va guanyar el premi a millor intèrpret de drama per <i>Euphoria</i>, i Kristen Bell, que es va endur el guardó a la millor estrella còmica. </p>
    </article>
  </body>
</html>