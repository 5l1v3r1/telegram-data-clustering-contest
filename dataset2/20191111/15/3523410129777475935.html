<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639458/%DA%A9%D8%A7%D9%86%D8%AF%DB%8C%D8%AF%D8%A7%DB%8C-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%DB%B4%DB%B4-%D8%AF%D8%B1%D8%B5%D8%AF-%D8%A2%D8%B1%D8%A7-%D8%AA%D9%82%D9%84%D8%A8%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:43:00+00:00"/>
    <meta property="og:title" content="کاندیدای ریاست جمهوری افغانستان: ۴۴ درصد آرا «تقلبی» است"/>
    <meta property="og:description" content="نامزد انتخابات ریاست‌ جمهوری افغانستان در یک نشست خبری در کابل، گفت ۴۴ درصد آرای ریخته‌شده در صندوق‌ها، تقلبی است."/>
  </head>
  <body>
    <article>
      <h1>
        <a href="https://www.bultannews.com/fa/news/639458/%DA%A9%D8%A7%D9%86%D8%AF%DB%8C%D8%AF%D8%A7%DB%8C-%D8%B1%DB%8C%D8%A7%D8%B3%D8%AA-%D8%AC%D9%85%D9%87%D9%88%D8%B1%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%DB%B4%DB%B4-%D8%AF%D8%B1%D8%B5%D8%AF-%D8%A2%D8%B1%D8%A7-%D8%AA%D9%82%D9%84%D8%A8%DB%8C-%D8%A7%D8%B3%D8%AA">کاندیدای ریاست جمهوری افغانستان: ۴۴ درصد آرا «تقلبی» است</a>
      </h1>
      <h2>نامزد انتخابات ریاست‌ جمهوری افغانستان در یک نشست خبری در کابل، گفت ۴۴ درصد آرای ریخته‌شده در صندوق‌ها، تقلبی است.</h2>
      <address><time datetime="2019-11-11T15:43:00+00:00">11 Nov 2019, 15:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «گلبدین حکمتیار»، نامزد انتخابات ریاست‌جمهوری <b>افغانستان</b> امروز دوشنبه (۲۰ آبان) در یک نشست خبری در کابل، گفت که ۴۴ درصد آرای ریخته شده در صندوق‌های رای، تقلبی است.</p>
      <p>وی افزود: با جداسازی ۱.۲ میلیون رای از مجموع آرای پاک، درصد آرای تقلبی به ۴۴ درصد خواهد رسید.</p>
      <p>حکمتیار ادامه داد: اکنون جنجال اصلی بر سر ۳۰۰ هزار رأی است که از دیدگاه تمامی <b>نامزد</b>ها به غیر از اشرف غنی، غیر معتبر است. اما دسته انتخاباتی غنی آن را معتبر می‎خواند زیرا به سود او در صندوق‌ها به‌صورت غیرقانونی ریخته شده‌است.</p>
      <p>این نامزد انتخابات ریاست جمهوری افغانستان اظهار داشت: بیش این ۳۰۰ هزار رای یک شب پیش از انتخابات و یا پس از پایان زمان قانونی روز رأی‌دهی، در صندوق‌ها ریخته شده‌اند.</p>
      <p>حکمتیار همچنین گفت: پیشنهاد می‌کنم تا یک هیئت معتبر با مشورت نامزدها تعیین شود تا جرایم انتخاباتی، بررسی و عاملان آن به کیفر برسند زیرا دادستانی و دادگاه عالی از انجام آن عاجز هستند. با آن که کمیسیون وعده کرده بود که در جریان دو روز نتایج آرا را، اعلام خواهد کرد، اما با گذشت ۴۰ روز آن را عملی نکرده است.</p>
      <p>حکمتیار در بخش دیگری از سخنان خود با اشاره به اینکه مخالف باز شماری ۲۴۳۲ شعبه اخذ رای است، افزود: وسایل بایومتریکی این بخش‌ها و وسایل ضروری انتخاباتی دیگر آن، ناپدید شده‌ و باید در این بخش‎ها، انتخابات دوباره برگزار شود.</p>
      <p>وی همچنین تاکید کرد: ما به برگزاری یک انتخابات مجدد نیاز داریم. انتخاباتی که در آن مسوول حکومت نامزد ریاست جمهوری نباشد. این انتخابات می‌تواند در بهار آینده برگزار شود. برگزاری دور دوم انتخابات در زمستان امکان ندارد. این انتخابات برنده ندارد و به دور دوم می‌رود.</p>
    </article>
  </body>
</html>