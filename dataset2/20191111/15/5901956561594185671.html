<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/al-pacino-bo-lovil-naciste-241993"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T15:11:00+00:00"/>
    <meta property="og:title" content="Al Pacino bo lovil naciste"/>
    <meta property="og:description" content="Redkih ob prvi videonajavi nove serije ni spreletel srh. Prihodnje leto prihaja na Amazonov portal serija Hunters (Lovci), v središču katere bo obračun z nacisti, glavni med lovci pa bo vrhunski Al..."/>
  </head>
  <body>
    <article>
      <h1>Al Pacino bo lovil naciste</h1>
      <h2>Na Amazon prihaja napeta serija o vzponu nacizma v ZDA. Sloviti oskarjevec niti v novi vlogi ne bo poznal usmiljenja.</h2>
      <address><time datetime="2019-11-11T15:11:00+00:00">11 Nov 2019, 15:11</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1574123.jpg"/>
          <figcaption>Težko pričakovana serija bo na sporedu prihodnje leto.</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1574131.jpg"/>
          <figcaption>Pri 79 letih hollywoodskemu veteranu ne manjka dela. FOTO: Reuters</figcaption>
        </figure>
      </slideshow>
      <p>Redkih ob prvi videonajavi nove serije ni spreletel srh. Prihodnje leto prihaja na Amazonov portal serija Hunters (Lovci), v središču katere bo obračun z nacisti, glavni med lovci pa bo vrhunski <b>Al Pacino </b>–<b> </b>v prvi televizijski vlogi po dolgem času.<br/> </p>
      <h3>Obračun z nacisti</h3>
      <p>Oskarjevec se bo prelevil v Meyerja Offermana, vodjo skupine somišljenikov s ciljem, da bi uničili več sto nacističnih uradnikov, ki »živijo med nami in načrtujejo, da bodo v ZDA ustvarili četrti rajh«. Serija bo ponudila 10 epizod. »To ni umor. To je micva,« jasno in odločno naznani Pacinov junak, ki po napovedi sodeč do svojih žrtev ne bo poznal usmiljenja. Nož med prsti, ženske roke, vklenjene ob naslonjalo stola, in bomba v avtomobilu v kratkem videu obljubljajo napeto dogajanje in zahtevajo dobre živce ter neobčutljive želodce.</p>
      <blockquote>2<br/>emmyja za televizijske dosežke ima v žepu Pacino.</blockquote>
      <p>Da se bo 79-letni hollywoodski veteran, ki se je izkazal že kot mafijec, morilec, satan, odlično znašel v vlogi neusmiljenega borca proti nacizmu, ne dvomi nihče. Dogajanje je postavljeno v New York v leto 1977, lovci pa sklenejo obračunati z nacisti pod krinko, ki načrtujejo vzpon četrtega rajha na ameriških tleh. Maščevanje bo kruto, napovedujejo, a je nujno in pravično, saj bodo le tako preprečili nov genocid, še naznanja opis težko pričakovane serije.</p>
      <figure>
        <img src="https://www.slovenskenovice.si/images/slike/2019/10/24/1574131.jpg"/>
        <figcaption>Pri 79 letih hollywoodskemu veteranu ne manjka dela. FOTO: Reuters</figcaption>
      </figure>
      <p>Pacino, ki si je leta 1992 prislužil oskarja za glavno vlogo v drami Vonj po ženski in se že pred tem z vlogo Michaela Corleoneja v Botru zapisal v filmsko zgodovino, je letos zaigral v dveh odmevnih filmih, ki sta med glavnimi kandidati tudi za nominacije za najbolj laskave nagrade v sezoni, Bilo je nekoč ... v Hollywoodu v režiji <b>Quentina Tarantina </b>in Irec, pod katerega se je podpisal <b>Martin Scorsese</b>.<br/><br/>S televizijo ima Pacino malo izkušenj, a so te bogato obrodile: leta 2003 je nastopil v odmevni seriji HBO Angeli iz Amerike in televizijskem filmu, ki ga je prav tako predvajal HBO, Ne poznate Jacka. Obe vlogi sta mu prinesli emmyja.</p>
      <blockquote>Letos je nastopil že v dveh odmevnih filmih.</blockquote>
      <p>V seriji Hunters bodo nastopili tudi <b>Logan Lerman</b>, <b>Jerrika Hinton</b>, <b>Josh</b> <b>Radnor</b>, <b>Kate Mulvany</b>, <b>Tiffany Boone</b>, <b>Greg Austin</b>, <b>Louis Ozawa Changchien</b>, <b>Carol Kane</b>, <b>Saul Rubinek</b>, <b>Dylan Baker </b>in <b>Lena Olin</b>, pod serijo pa sta se podpisala <b>David Weil </b>in oskarjevec <b>Jordan Peele</b>. </p>
    </article>
  </body>
</html>