<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/11/ukrayintsi-najbilshe-doviryayut-zelenskomu-ta-razumkovu/"/>
    <meta property="og:site_name" content="Рубрика"/>
    <meta property="article:published_time" content="2019-11-11T15:13:25+00:00"/>
    <meta property="og:title" content="Українці найбільше довіряють Зеленському та Разумкову"/>
    <meta property="og:description" content="Українці найбільше довіряють Президенту Володимиру Зеленському (68%), спікеру Дмитру Разумкову (52%), а також звільненому з російського ув’язнення режисеру Олегу Сенцову (36%). Про це йдеться у дослідженні, проведеному соціологічною службою Центру Разумкова з 1 по 7 листопада 2019 року. “Оцінюючи рівень довіри до політиків та громадських діячів, лише до трьох з-поміж тих, чиє прізвище було представлене […]"/>
  </head>
  <body>
    <article>
      <h1>Українці найбільше довіряють Зеленському та Разумкову</h1>
      <address><time datetime="2019-11-11T15:13:25+00:00">11 Nov 2019, 15:13</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/08/2019-08-29T174816Z_1633008248_RC134CDDC3B0_RTRMADP_3_UKRAINE-PARLIAMENT-620x420.jpg"/>
      </figure>
      <p>Фото Reuters<br/><b><b>Українці найбільше довіряють Президенту Володимиру Зеленському (68%), спікеру Дмитру Разумкову (52%), а також звільненому з російського ув’язнення режисеру Олегу Сенцову (36%).</b></b></p>
      <p>Про це <a href="http://razumkov.org.ua/napriamky/sotsiologichni-doslidzhennia/otsinka-gromadianamy-sytuatsii-v-kraini-ta-diialnosti-vlady-riven-doviry-do-sotsialnykh-instytutiv-ta-politykiv-2">йдеться</a> у дослідженні, проведеному соціологічною службою Центру Разумкова з 1 по 7 листопада 2019 року.</p>
      <p>“Оцінюючи рівень довіри до політиків та громадських діячів, лише до трьох з-поміж тих, чиє прізвище було представлене в опитувальнику, довіра висловлюється частіше, ніж недовіра: В. Зеленський (йому довіряють 68% опитаних, не довіряють – 24%), Д. Разумков (відповідно 52% і 31%) та О. Сенцов (відповідно 36% і 29%)”, – йдеться у дослідженні.</p>
      <p>Згідно з дослідженням, значна частка респондентів висловлюють довіру лідеру партії “Голос” Святославу Вакарчуку (37%) і Прем’єр-міністру Олексію Гончаруку (34%), але стосовно першого з них число тих, хто йому не довіряє (48%) перевищує число тих, хто довіряє, а стосовно другого – частка тих, хто не довіряє (36,5%), статистичного значуще не відрізняється від частки тих, хто довіряє.</p>
      <p>Водночас недовіра найчастіше висловлюється експрезиденту Петру Порошенку (79%), проросійському політику Віктору Медведчуку (75%), лідеру партії “Батьківщина” Юлії Тимошенко (70%), главі МВС Арсену Авакову (69%), співголові парламентської фракції “Опозиційна платформа – За життя” Юрію Бойку (68%).</p>
      <p>Серед державних та суспільних інститутів найчастіше довіра висловлюється до Збройних сил України (їм довіряють 70% опитаних), волонтерських організацій (70%), Президента України (68%), церкви (65%), Державної служби з надзвичайних ситуацій (63%), добровольчих батальйонів (62%), Національної гвардії України (58%), Державної прикордонної служби (57,5%), ЗМІ України (54%), громадських організацій (51%).</p>
      <p>Недовіра найчастіше висловлюється ЗМІ Росії (не довіряють їм 80% опитаних), судовій системі загалом (73%), державному апарату (чиновникам) (68,5%), місцевим судам (68%), політичним партіям (66%), комерційним банкам (66%), прокуратурі (63%), Верховному суду (62%), Конституційному суду України (58%), Антикорупційному суду (57%), Спеціалізованій антикорупційній прокуратурі (56%), Національному антикорупційному бюро України (56%), Національному агентству з питань запобігання корупції (56%), Національному банку України (52%).</p>
      <p>Дослідження проведене соціологічною службою Центру Разумкова з 1 по 7 листопада 2019 року. Було опитано 2015 респондентів віком від 18 років у всіх регіонах України, за винятком Криму та окупованих територій Донецької та Луганської областей за вибіркою, що репрезентує доросле населення країни за основними соціально-демографічними показниками. Вибірка опитування будувалася як багатоступенева, випадкова із квотним відбором респондентів на останньому етапі. Теоретична похибка вибірки (без врахування дизайн-ефекту) не перевищує 2,3% з імовірністю 0,95.</p>
    </article>
  </body>
</html>