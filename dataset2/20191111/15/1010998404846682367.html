<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/zhestat-sled-kojto-objaviha-hjun-min-son-za-naj-chistata-dusha-na-sveta-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T15:22:00+00:00"/>
    <meta property="og:title" content="Жестът, след който обявиха Хюн-Мин Сон за &quot;най-чистата душа на света&quot; (ВИДЕО)"/>
    <meta property="og:description" content="Южнокореецът ли е най-милият сред футболистите?"/>
  </head>
  <body>
    <article>
      <h1>Жестът, след който обявиха Хюн-Мин Сон за "най-чистата душа на света" (ВИДЕО)</h1>
      <h2>Южнокореецът ли е най-милият сред футболистите?</h2>
      <address>
        <time datetime="2019-11-11T15:22:00+00:00">11 Nov 2019, 15:22</time>
      </address>
      <p>Хюн-Мин Сон е уникален футболист, но и още по-невероятен човек. За мнозина южнокореецът е сред най-милите играчи, които не пропускат случай да помогнат и винаги са насреща.</p>
      <p>Преди седмица 27-годишният нападател неволно счупи глезена на Андре Гомес при опит да му отнеме топката в мача от Висшата лига между "Тотнъм" и "Евертън". След като видя какво е сторил, Сон се разрида неутешимо и по-късно трябваше да бъде успокояван в съблекалнята от своите съотборници и дори от "карамелите". Според мениджъра на "шпорите" Маурисио Почетино, южнокореецът е прекарал няколко много тежки дни след инцидента.</p>
      <figure>
        <img src="https://img.bg.sof.cmestatic.com/media/images/640x/Nov2019/2112020247.jpg"/>
        <figcaption>Снимка: Getty Images</figcaption>
      </figure>
      <p>Въпреки състоянието си, той просто не може да изневери на себе си, а добротата му няма как да остане незабелязана.</p>
      <p>В събота "Тотнъм" завърши наравно 1:1 с "Шефилд Юнайтед" у дома, а Хюн-Мин Сон за пореден път покори сърцата на милиони хора по целия свят... и то не с гола, който изведе домакините напред в резултата.</p>
      <p>При подреждането на двата тима с децата-талисмани за първия съдийски сигнал, студеното време в Лондон бе гарнирано с дъжд.</p>
      <figure>
        <iframe data-src="https://twitter.com/NozAhmed/status/1193546866383831040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Южнокореецът опита да предпази момчето пред себе си от дъжда, слагайки двете си ръце над главата на малчугана.</p>
      <p>Детето погледна нагоре, за да разбере какво става и щом видя ръцете, се усмихна на футболиста, който му отвърна със същото.</p>
      <p>И докато феновете на "шпорите" няма как да са доволни от лъкатушещите резултати на тима от началото на сезона, то те наистина оцениха непринудения жест на Сон.</p>
      <p>Един запалянко нарича играча "най-чистата душа на света", докато според друг "той е най-милият футболист на света".</p>
      <figure>
        <iframe data-src="https://twitter.com/LastWordOnSpurs/status/1193551482773221381?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Суперлативите по адрес на южнокорееца продължават с "Ако детето ви е талисман, то със сигурност искате да му се падне Сон".</p>
    </article>
  </body>
</html>