<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683547/to-efcharisto-tou-avgenaki-se-olympionikes-kai-protathlites"/>
    <meta property="og:site_name" content="enikos.gr"/>
    <meta property="article:published_time" content="2019-11-11T15:05:00+00:00"/>
    <meta property="og:title" content="Το &quot;ευχαριστώ&quot; του Αυγενάκη σε Ολυμπιονίκες και πρωταθλητές"/>
    <meta property="og:description" content="&quot;Ευχαριστώ τους Ολυμπιονίκες και Πρωταθλητές μας για τη δημόσια στήριξη στο Ν/Σ που συζητείται στη Βουλή&quot;..."/>
  </head>
  <body>
    <article>
      <h1>Το "ευχαριστώ" του Αυγενάκη σε Ολυμπιονίκες και πρωταθλητές</h1>
      <address>
        <time datetime="2019-11-11T15:05:00+00:00">11 Nov 2019, 15:05</time>
      </address>
      <p>"Ευχαριστώ τους Ολυμπιονίκες και Πρωταθλητές μας για τη δημόσια στήριξη στο Ν/Σ που συζητείται στη Βουλή. Χαίρομαι που μαζί ονειρευόμαστε τον αθλητισμό ποιοτικότερο, με όραμα αντάξιο της χώρας μας, χωρίς βία, χωρίς στημένα, με αναζωογονημένες διοικητικά Ομοσπονδίες" έγραψε στον λογαριασμό του στο twitter, ο υφυπουργός Πολιτισμού και Αθλητισμού,<a href="http://www.enikos.gr/politics/682907/avgenakis-eimaste-etoimoi-na-analavoume-to-politiko-kostos-prokei"> Λευτέρης Αυγενάκης.</a></p>
      <figure>
        <img src="http://media.enikos.gr/data/photos/683547_b07fe5241d-a3e56ff06b3920f8.png"/>
      </figure>
      <p>Υπενθυμίζεται ότι τις αλλαγές που φέρνει το νομοσχέδιο που συζητείται στη Βουλή από την περασμένη Πέμπτη και αναμένεται να ψηφιστεί την προσεχή Παρασκευή, στηρίζουν κορυφαίοι αθλητές και αθλήτριες, που έχουν διαδραματίσει πρωταγωνιστικό ρόλο σε Ολυμπιακούς Αγώνες, Παγκόσμια και Ευρωπαϊκά Πρωταθλήματα.</p>
      <p>Πύρρος Δήμας, Νίκος Κακλαμανάκης, Βούλα Κοζομπόλη, Κώστας Κεντέρης, Ειρήνη Αϊνδηλή, Γιώργος Στεφανόπουλος, Βασίλης Κουρνέτας, Δημήτρης Μούγιος, Γιάννης Τσίλης είναι μερικοί μόνο από τους αθλητές που δημοσίως εκφράζουν την αμέριστη συμπαράστασή τους στις διατάξεις του αθλητικού νομοσχεδίου.</p>
      <p>Ο Πύρρος Δήμας (όπως και αρκετοί ακόμη πρόεδροι ομοσπονδιών) στηρίζει το νομοσχέδιο που έφερε στη Βουλή η αθλητική ηγεσία αναφέροντας μεταξύ άλλων τα εξής:</p>
      <p>«Σε ό,τι αφορά τις θητείες των μελών των διοικητικών συμβουλίων των αθλητικών ομοσπονδιών, το πνεύμα των διατάξεων που πρόκειται να ψηφιστούν, με βρίσκει σύμφωνο, τόσο ως προς τον ποσοτικό περιορισμό των τριών θητειών στη θέση του Προέδρου, με την αύξηση των δύο θητειών σε οποιαδήποτε άλλη εκτελεστική θέση, όσο και στον ηλικιακό περιορισμό των εβδομήντα ετών για ένα πρόσωπο. Πιστεύω, ότι επιβάλλεται να υπάρχει ανανέωση στις διοικήσεις των Ομοσπονδιών με ανθρώπους που θα προσφέρουν καινοτόμες ιδέες και θα συμβάλουν ενεργά στην ανάπτυξη του αθλητισμού, με προοδευτικές απόψεις. Οφείλω να επικροτήσω τις ρυθμίσεις που αφορούν το καθεστώς των Ολυμπιονικών. Όντας Ολυμπιονίκης και έχοντας εργαστεί σκληρά προς όφελος του ελληνικού αθλητισμού, είμαι βέβαιος ότι πολλοί συνάδελφοί μου Ολυμπιονίκες, που είναι ήδη διορισμένοι στον Δημόσιο τομέα, με την απόσπασή τους στη Γενική Γραμματεία Αθλητισμού και στους εποπτευόμενους της φορείς, θα βοηθήσουν ουσιαστικά. Ξεχώρισα ακόμη, τις διατάξεις που αναφέρονται στην αθλητική βία.. Επικροτώ ιδιαίτερα τη διάταξη που αναφέρεται στην επέκταση των τοπικών και χρονικών ορίων της αθλητικής βίας, τα οποία πλέον δεν θα συνδέονται με ένα αθλητικό γεγονός, αλλά θα διακατέχονται πάντα από αθλητικά κίνητρα. Οφείλω να αναγνωρίσω ότι το σύνολο των διατάξεων του νομοσχεδίου κινείται προς τη σωστή κατεύθυνση και θεωρώ ότι πολλά προβλήματα που αντιμετωπίζει ο σημερινός αθλητισμός σε πρακτικό και θεσμικό επίπεδο, θα βρουν γόνιμη λύση».</p>
      <p>Η πρόεδρος του Συλλόγου Ελλήνων Ολυμπιονικών, Βούλα Κοζομπόλη τονίζει πως «οι άνθρωποι που έχουν προσφέρει τόσα πολλά στον αθλητισμό θα είναι πιο χρήσιμοι σε θέσεις αθλητικού ενδιαφέροντος με γνώμονα πάντα την κοινωνική προσφορά και ώθηση των παιδιών στον αθλητισμό», ενώ ο Ολυμπιονίκης της ιστιοπλοΐας, Νίκος Κακλαμανάκης, ξεκαθαρίζει ότι «η κάθαρση στον ελληνικό αθλητισμό είναι επιλογή»!</p>
      <p>«Πόσο αντιπροσωπευτικές των αθλητών είναι οι σημερινές διοικήσεις των ομοσπονδιών; Ο Υφυπουργός Λευτέρης Αυγενάκης βρίσκεται στη σωστή κατεύθυνση με το νέο (υπό ψήφιση) αθλητικό νομοσχέδιο. Για να καταφέρει στη Βουλή ο υφυπουργός, ό,τι κανείς δεν μπόρεσε ποτέ, οφείλουμε να τον στηρίξουμε προκειμένου να υλοποιήσει την κάθαρση στον ελληνικό αθλητισμό, που δεν θέλησε κανείς προκαθήμενος του», τονίζει μεταξύ άλλων ο «γιος του ανέμου».</p>
      <p>Για διατάξεις του νομοσχεδίου που «κάποτε η ιδέα τους και μόνο ήταν σαν παραμύθι θερινής νυχτός», κάνει λόγο η Ειρήνη Αϊνδιλή, ενώ η Αγγελική Καραπατάκη τονίζει ότι «πολλά θέματα, που παλιά ήταν ταμπού, θεωρώ ότι με τη ψήφιση του νομοσχεδίου θα βοηθήσουν τα παιδιά μας σ’ ένα καλύτερο αύριο στον χώρο του αθλητισμού».</p>
      <related>
        <h4>σχετικά άρθρα</h4>
        <a href="http://www.enikos.gr/politics/683510/nd-kata-syriza-gia-tin-tromokratia-giati-tosi-afonia%0A%20%20%20%20%0A"/>
        <a href="http://www.enikos.gr/politics/683391/charitsis-i-nd-politevetai-me-orous-proskairou-mikrokommatikou-sy%0A%20%20%20%20%0A"/>
        <a href="http://www.enikos.gr/politics/683359/kefalogianni-akraies-fones-kai-symperifores-den-eichan-kai-den-ec%0A%20%20%20%20%0A"/>
        <a href="http://www.enikos.gr/politics/683266/ntora-bakogianni-gia-metanasteftiko-epimerismos-prosfygikon-oikog%0A%20%20%20%20%0A"/>
        <a href="http://www.enikos.gr/politics/683263/mitsotakis-echoume-xeperasei-tis-prosdokies-ton-politon-ti-eipe-g%0A%20%20%20%20%0A"/>
        <a href="http://www.enikos.gr/politics/683246/ektos-grammis-o-tasoulas-logo-gravatas-to-asteio-tou-mitsotaki-ka%0A%20%20%20%20%0A"/>
        <a href="http://www.enikos.gr/politics/683237/syriza-tha-anamename-o-prothypourgos-simera-kiolas-na-zitisei-tin%0A%20%20%20%20%0A"/>
        <a href="http://www.enikos.gr/politics/683217/tet-a-tet-mitsotaki-me-tous-galazious-vouleftes-sto-kavouri-se-ch%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
      </related>
    </article>
  </body>
</html>