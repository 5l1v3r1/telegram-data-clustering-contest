<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903390/gent-coach-thorup-na-zege-tegen-genk-mijn-team-heeft-grote-ambities-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T15:55:00+00:00"/>
    <meta property="og:title" content="Jess Thorup na zege tegen Genk: &quot;Mijn team heeft grote ambities&quot;"/>
    <meta property="og:description" content="Wat doet KAA Gent het toch goed de laatste weken. Donderdagavond moest Wolfsburg nog het onderspit delven tegen Gent, zondag ging Genk voor de bijl. Het team van coach Jess Thorup draait op volle toeren. In"/>
  </head>
  <body>
    <article>
      <h1>Jess Thorup na zege tegen Genk: "Mijn team heeft grote ambities"</h1>
      <address>
        <time datetime="2019-11-11T15:55:00+00:00">11 Nov 2019, 15:55</time>
      </address>
      <p>
        <b>Wat doet KAA Gent het toch goed de laatste weken. Donderdagavond moest Wolfsburg nog het onderspit delven tegen Gent, zondag ging Genk voor de bijl. Het team van coach Jess Thorup draait op volle toeren. In <a href="https://www.hln.be/sport/voetbal/belgisch-voetbal/aa-gent/thorup-mijn-ploeg-is-aan-het-groeien~a8739e9c/"><i>Het Laatste Nieuws</i></a> valt een reactie van Thorup te lezen na de zege in de Luminus Arena in Genk.</b>
      </p>
      <p>Voor de wedstrijd was Thorup al op zijn hoede voor de kwaliteiten van Genk. "We wisten dat we een moeilijke avond tegemoet gingen, nadat Genk een goeie uitwedstrijd speelde tegen Liverpool. Die match gaf hen geloof in hun manier van spelen. Maar vanaf de eerste minuut namen we de match onder controle."</p>
      <p>Gent speelde zondag een nagenoeg perfecte wedstrijd op het veld van Genk. Dat is Thorup ook niet ontgaan. "We speelden mooi voetbal, we creëerden kansen, we voetbalden goed compact. Het enige gevaar waren de standaardsituaties, waarin Genk sterk is. Maar ook op dat vlak deden we het goed."</p>
      <aside>Lees meer<br/><a href="https://www.voetbalprimeur.be/nieuws/903324/kersvers-vader-dejaegere-bedankt-gent-coach-menselijk-aspect-is-belangrijk-.html?itm_source=www.voetbalprimeur.be&amp;itm_medium=highlighted-content">Kersvers vader Dejaegere bedankt Gent-coach: "Menselijk aspect is belangrijk"</a></aside>
      <p><b>"Het kampioenschap duurt nog lang"<br/></b>Volgens Genk-coach Felice Mazzu zou Gent zelfs één van de titelkandidaten zijn. Jess Thorup reageert eerder voorzichtig en valt niet te betrappen op grootspraak. "Het kampioenschap duurt nog lang, het is te vroeg om daarover te spreken. Het belangrijkste is voor mij dat mijn ploeg aan het groeien is."</p>
      <p>Thorup is een tevreden coach, maar blijft realistisch. "We stonden voor moeilijke weken, maar we hebben getoond dat we topwedstrijden kunnen winnen met goed voetbal. Ik heb grote ambities, mijn team heeft grote ambities, maar het is te vroeg om nu al te zeggen waar dat kan eindigen. Ik ben blij met wat we nu al laten zien."</p>
      <aside>Lees meer<br/><a href="https://www.voetbalprimeur.be/nieuws/902893/thorup-is-tevreden-de-beste-45-minuten-die-kaa-gent-tot-nu-toe-speelde-.html?itm_source=www.voetbalprimeur.be&amp;itm_medium=highlighted-content">Thorup in de wolken: “De beste 45 minuten die KAA Gent tot nu toe speelde”</a></aside>
    </article>
  </body>
</html>