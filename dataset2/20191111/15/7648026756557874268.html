<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%91%d7%a8-%d7%99%d7%a8%d7%95%d7%97%d7%9d-%d7%94%d7%a4%d7%95%d7%a2%d7%9c-%d7%a6%d7%a8%d7%99%d7%9b%d7%94-%d7%9c%d7%a9%d7%90%d7%95%d7%a3-%d7%9b%d7%9e%d7%94-%d7%a9%d7%99%d7%95%d7%aa%d7%a8-%d7%92%d7%91%d7%95%d7%94-417124/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-11T15:11:00+00:00"/>
    <meta property="og:title" content="בר ירוחם: &quot;הפועל צריכה לשאוף כמה שיותר גבוה&quot;"/>
    <meta property="og:description" content="קשר הפועל פ&quot;ת מרוצה מהניצחון על הפועל ר&quot;ג, אבל קצת פחות מהיכולת, מאמין שהקבוצה יכולה להגיע רחוק כבר העונה, אבל גם שהבנייה היא לטווח הארוך ויודע שהוא צריך לתת יותר מספרים, אבל גם"/>
  </head>
  <body>
    <article>
      <h1>בר ירוחם: "הפועל צריכה לשאוף כמה שיותר גבוה"</h1>
      <h2>קשר הפועל פ"ת מרוצה מהניצחון על הפועל ר"ג, אבל קצת פחות מהיכולת, מאמין שהקבוצה יכולה להגיע רחוק כבר העונה, אבל גם שהבנייה היא לטווח הארוך ויודע שהוא צריך לתת יותר מספרים, אבל גם</h2>
      <address><time datetime="2019-11-11T15:11:00+00:00">11 Nov 2019, 15:11</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/2019/11/11/117a777f-4d68-40a7-88eb-926e38d69972.jpeg"/>
        <figcaption>בר ירוחם במשחק מול הפועל רמת גן. "חיפשנו את השער השני". צילום: סער כרמלי, הפועל פ"ת</figcaption>
      </figure>
      <p>שלוש הנקודות שלקחה הפועל פ"ת בניצחון (0:1) על הפועל ר"ג, היו חשובות כמו אוויר לנשימה, אבל קשר הקבוצה, בר ירוחם, יודע שפרט לניצחון, יותר מדי דברים טובים לקחת מהמשחק לא היו. "היכולת שלנו לא הייתה מספיק טובה", הודה ירוחם, "אבל היה חשוב לצאת לפגרה עם חיוך. זה היה משחק על שש נקודות, כי היריבה הייתה צמודה אלינו בטבלה ועכשיו הם ירדו לתחתית. במשחקים האחרונים הצגנו דווקא יכולת טובה, אבל במשחק מול ר"ג הייתה כנראה עייפות מהמשחק מול סכנין ארבעה ימים קודם לכן. במחצית, המאמן עמיר נוסבאום שוחח איתנו ואמר שהכל בראש ולמחצית השנייה עלינו קצת יותר טובים, חיפשנו את השער השני ובגלל חוסר מזל לא הצלחנו למצוא אותו".</p>
      <p>
        <b>אבל גם במחצית הטובה יותר, לא הראיתם את היכולת שגם אתם מצפים להציג.</b>
      </p>
      <p>"נכון. יש הרבה יותר פוטנציאל. אנחנו שווים יותר ממקום 8 ואם נחבר קצת ניצחונות אנחנו יכולים גם להיאבק על מקום שמוביל לעלייה. אני מאמין שנעשה את הרצף הזה. אולי חוסר הניסיון קצת בעוכרינו , אבל יש פה חבר'ה טובים, הרבה שחקנים צעירים, מאמן טוב. כולם רוצים להצליח".</p>
      <p>הליגות הבכירות בישראל יוצאות החל מסופ"ש הקרוב לפגרת שזרוע ונבחרות שתסתיים בסוף החודש. להפועל, אומר ירוחם, הפגרה באה בדיוק בזמן. "יש כמה שחקנים פצועים ויעשה לנו טוב קצת לנוח, להמשיך להתגבש ולהתחבר עוד קצת ולחזור בכוחות מחודשים", אמר הקשר.</p>
      <p>אחרי הפגרה מצפה לקבוצה רצף משחקים מול יריבות ממרכז ותחתית הטבלה. הזדמנות טובה לצבור רצף של ניצחונות.  "אין דבר כזה רצף קל בלאומית", מבהיר ירוחם, "זאת ליגה שהכל יכול לקרות בה.</p>
      <p>ראינו בסופ"ש האחרון – לוד ניצחו את סכנין, עפולה כמעט עשו את זה לראשל"צ. אנחנו לא יכולים לבוא ולטעון שאנחנו פייבוריטים, אבל כדי להידבק למעלה, אנחנו צריכים לנצח. נבנה פה משהו טוב, שרואה לכמה שנים קדימה. לפי מה שהבנתי, מכוונים פה לעלייה. הפועל מועדון גדול לליגה הזאת ולא צריך לשאוף לבינוניות, אלא כמה שיותר גבוה".</p>
      <figure>
        <img src="http://mynetpetahtikva.co.il/dyncontent/2019/11/11/8480a097-2158-42be-bde7-bd870a7188ba.jpeg"/>
        <figcaption>בר ירוחם (מחבק את רם לוי) והחברים. "יש פה חבר'ה נהדרים". צילום: סער כרמלי, הפועל פ"ת</figcaption>
      </figure>
      <p>בר ירוחם (23) נולד בפ"ת, גדל בה ומתגורר בה עד היום. הוא למד בתיכון עמל ב' (בין תחומי) ומכיוון שגר בסמוך למגרש האימונים שלה, החל את דרכו במחלקת הנוער של מכבי פ"ת. בגיל 14 עבר למכבי הרצליה, בה שיחק עד שעלה לקבוצה הבוגרת, בשורותיה הופיע במשך שתי עונות.</p>
      <p>בתחילת העונה שעברה יצא למבחנים בהלסינגור מהליגה השנייה בדנמרק, אבל המהלך לא צלח. הוא נבחן גם ברעננה והפועל חיפה מליגת העל ובסוף נחת במכבי יבנה מליגה א' ובחלוף חודש חתם ברמה"ש מהלאומית, בה פתח גם את העונה הנוכחית. בספטמבר חתם בהפועל פ"ת, שרכשה אותו תמורת 120 אלף שקלים.</p>
      <p>כבר שנים ארוכות שהפועל פ"ת לא רוכשת שחקן והמהלך, כמו גם הבור שנפער במרכז השדה של הקבוצה, שם הרבה מאוד ציפיות על הכתפיים הצעירות יחסית. "למרות שברמה"ש בנו סגל עם הרבה שמות על הנייר, מאוד דגדג לי לבוא למקום כמו הפועל, עם קהל גדול, עם שחקנים שאת חלקם הכרתי ועם האווירה הטובה שיש פה", הסביר, "ידעתי שאוכל לעזור לקבוצה ולהתקדם. לא קורה הרבה בלאומית שקבוצה משלמת עבור רכישת שחקן וידעתי שיש הרבה ציפיות, אבל אני מוכן לאתגר.</p>
      <p>בהתחלה הרגשתי שלא נכנסתי מספיק לעניינים והפסדנו בשלוש המשחקים הראשונים שלי בהפועל. היה קצת לחץ במועדון, אבל שמתי לב שבניגוד לקבוצות אחרות בהן שיחקתי, כאן ההנהלה והצוות ידעו להרגיע אותנו, להגיד את הדברים הנכונים וזה עזר מאוד. במקומות אחרים, הלחץ היה מכריע אותנו.</p>
      <p>מאז הספקתי לכבוש שער ולבשל שער נוסף וזה קצת יותר מתחבר לי. יחד עם זאת, אני יודע שאני יכול וצריך לתת הרבה יותר מספרים. בשביל זה הביאו אותי".</p>
      <p>אגב, בהפועל הוא משחק כקשר 50:50, וזה התפקיד שלדבריו, הוא הכי מתחבר אליו. "גדלתי בתור קשר שמשחק מתחת לחלוץ, בהרצליה שיחקתי בכנף והיום אני 50:50, רוב הקבוצות משחקות כך היום וכך גם הפועל", מסביר ירוחם.</p>
    </article>
  </body>
</html>