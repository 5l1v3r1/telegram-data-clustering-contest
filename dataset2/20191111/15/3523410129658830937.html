<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639459/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%AF%D9%85%D8%A7%DB%8C-%D8%B2%DB%8C%D8%B1%D8%B5%D9%81%D8%B1-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:44:00+00:00"/>
    <meta property="og:title" content="پیش‌بینی دمای زیرصفر در مناطق زلزله‌زده"/>
    <meta property="og:description" content="مدیر کل پیش بینی و هشدار سریع سازمان هواشناسی ضمن اشاره به پایداری جو در اکثر مناطق کشور طی دو روز آینده از دمای زیر صفر در مناطق زلزله زده شمال غرب.."/>
  </head>
  <body>
    <article>
      <h1>
        <a href="https://www.bultannews.com/fa/news/639459/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%AF%D9%85%D8%A7%DB%8C-%D8%B2%DB%8C%D8%B1%D8%B5%D9%81%D8%B1-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87">پیش‌بینی دمای زیرصفر در مناطق زلزله‌زده</a>
      </h1>
      <h2>مدیر کل پیش بینی و هشدار سریع سازمان هواشناسی ضمن اشاره به پایداری جو در اکثر مناطق کشور طی دو روز آینده از دمای زیر صفر در مناطق زلزله زده شمال غرب..</h2>
      <address><time datetime="2019-11-11T15:44:00+00:00">11 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صادق ضیائیان با بیان این که براساس تحلیل آخرین نقشه‌های پیش یابی هواشناسی از امروز (۲۰آبان) تا پنجشنبه (۲۳ آبان) در اکثر مناطق کشور جو آرام و پایداری حاکم است اظهار کرد: به سبب پایداری هوا افزایش غلظت آلاینده‌های جوی و کاهش کیفیت هوا به ویژه در شهرهای صنعتی و پر جمعیت پیش بینی می‌شود.</p>
      <p>مدیر کل پیش بینی و هشدار سریع سازمان هواشناسی با اشاره به این که امروز (۲۰ آبان) در نواحی مرکزی خلیج فارس بارش پراکنده و احتمال رعد و برق وجود دارد تاکید کرد: برای سواحل دریای خزر طی روز پنجشنبه (۲۳ آبان) بارش پراکنده و در روز جمعه (۲۴ آبان) بارش باران پیش بینی می‌شود.</p>
      <p>ضیائیان ادامه داد: از امروز تا اواسط فردا غرب دریای عمان، شرق خلیج فارس و تنگه هرمز مواج است همچنین امروز در نوار شرقی کشور سرعت وزش باد افزایش می‌یابد.</p>
      <p>به گفته مدیر کل پیش بینی و هشدار سریع سازمان هواشناسی طی هفته جاری در نواحی زلزله زده شمال غرب کشور هوای سرد ماندگار است و دمای کمینه برای منطقه میانه بین منفی یک تا دو درجه سانتیگراد و ناحیه سراب بین منفی ۷ تا ۵ درجه سانتیگراد خواهد بود.</p>
      <p>وی با بیان این که طی سه روز آینده آسمان در مناطق زلزله زده کشور صاف تا قستمی ابری خواهد بود گفت: از بعد از ظهر پنجشنبه تا جمعه (۲۳ و ۲۴ آبان) در این مناطق افزایش ابر و بارش پراکنده دور از انتظار نیست.</p>
      <p>ضیائیان در پایان درباره وضعیت جوی تهران طی دو روز آینده اظهار کرد: آسمان تهران فردا صاف و غبار آلود با حداقل دمای ۸ و حداکثر دمای ۱۸ درجه سانتیگراد و طی روز چهارشنبه (۲۲ آبان) کمی ابری تا قسمتی ابری در بعضی ساعات غبار محلی با حداقل دمای ۸ و حداکثر دمای ۱۸ سانتیگراد پیش بینی می‌شود.</p>
    </article>
  </body>
</html>