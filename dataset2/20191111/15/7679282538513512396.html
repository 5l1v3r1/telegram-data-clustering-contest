<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-raj-bhavan-says-shiv-sena-could-not-submit-necessary-support-letter-2844022.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T15:56:19+00:00"/>
    <meta property="og:title" content="महाराष्ट्र: आदित्य ठाकरे से मुलाकात के बाद राजभवन ने बताया शिवसेना को क्यों नहीं दी गई और मोहलत"/>
    <meta property="og:description" content="शिवसेना नेताओं के एक प्रतिनिधिमंडल ने सोमवार को महाराष्ट्र के राज्यपाल भगत सिंह कोश्यारी से मुलाकात कर सरकार बनाने की इच्छा प्रकट की लेकिन वे जरूरी समर्थन पत्र जमा नहीं कर सके। राजभवन ने एक बयान में..."/>
  </head>
  <body>
    <article>
      <h1>महाराष्ट्र: आदित्य ठाकरे से मुलाकात के बाद राजभवन ने बताया शिवसेना को क्यों नहीं दी गई और मोहलत</h1>
      <address><time datetime="2019-11-11T15:56:19+00:00">11 Nov 2019, 15:56</time> by <a rel="author">एजेंसी,नई दिल्ली</a></address>
      <p>शिवसेना नेताओं के एक प्रतिनिधिमंडल ने सोमवार को महाराष्ट्र के राज्यपाल भगत सिंह कोश्यारी से मुलाकात कर सरकार बनाने की इच्छा प्रकट की लेकिन वे जरूरी समर्थन पत्र जमा नहीं कर सके। राजभवन ने एक बयान में यह बात कही।</p>
      <p>राजभवन की ओर से यहां जारी बयान में कहा गया कि शिवसेना ने समर्थन पत्र जमा करने के लिए तीन दिन का समय और मांगा था, लेकिन राज्यपाल ने इस अनुरोध को स्वीकार नहीं किया। इसमें कहा गया है कि शिवसेना नेताओं के प्रतिनिधिमंडल ने कोश्यारी से मुलाकात की और सरकार बनाने की इच्छा प्रकट की।</p>
      <p>बयान के अनुसार, ''शिवसेना समर्थन का जरूरी पत्र नहीं जमा कर सकी। शिवसेना ने समर्थन पत्र जमा करने के लिए समयसीमा तीन दिन और बढ़ाने का अनुरोध करते हुए पत्र दिया था जो सोमवार शाम 7:30 बजे समाप्त हो गयी। इसमें कहा गया, ''राज्यपाल ने और समय देने में असमर्थता प्रकट की।</p>
      <p>राज्यपाल से मुलाकात के बाद शिवसेना नेता आदित्य ठाकरे ने संवाददाताओं से कहा कि उनकी पार्टी का सरकार बनाने का दावा अब भी कायम है क्योंकि दोनों दलों ने शिवसेना नीत सरकार को सैद्धांतिक रूप से समर्थन की सहमति जताई है। उन्होंने कांग्रेस और राकांपा का नाम नहीं लिया।</p>
    </article>
  </body>
</html>