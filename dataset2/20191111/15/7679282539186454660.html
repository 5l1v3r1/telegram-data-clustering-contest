<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-rohit-sharma-said-something-very-important-to-deepat-chahar-2843982.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T15:16:36+00:00"/>
    <meta property="og:title" content="India vs Bangladesh: रोहित शर्मा की इस बात से बढ़ा दीपक चाहर का आत्मविश्वास"/>
    <meta property="og:description" content="भारत और बांग्लादेश के बीच तीन मैचों टी20 सीरीज भारत ने 2-1 से अपने नाम कर ली। सीरीज का आखिरी मैच रविवार को नागपुर में खेला गया था, जिसे भारत ने 30 रनों से अपने नाम किया था। सीरीज का आखिरी मैच एक समय..."/>
  </head>
  <body>
    <article>
      <h1>India vs Bangladesh: रोहित शर्मा की इस बात से बढ़ा दीपक चाहर का आत्मविश्वास</h1>
      <address><time datetime="2019-11-11T15:16:36+00:00">11 Nov 2019, 15:16</time> by <a rel="author">लाइव हिन्दुस्तान टीम,एजेंसी</a></address>
      <p>भारत और बांग्लादेश के बीच तीन मैचों टी20 सीरीज भारत ने 2-1 से अपने नाम कर ली। सीरीज का आखिरी मैच रविवार को नागपुर में खेला गया था, जिसे भारत ने 30 रनों से अपने नाम किया था। सीरीज का आखिरी मैच एक समय भारत हार रहा था, लेकिन दीपक चाहर ने अपनी गेंदबाजी से टीम इंडिया को मैच में वापसी दिलाई और जीत दिलाई। चाहर ने सबसे पहले सलामी बल्लेबाज लिटन दास का विकेट लिया था। चाहर ने मैच के बाद बताया कि एक ओवर करने के बाद क्यों कप्तान रोहित शर्मा ने उन्हें काफी समय बाद गेंदबाजी के लिए बुलाया।</p>
      <p>चाहर ने कहा लोग उनकी कामयाबी की बात कर रहे हैं, लेकिन इसके पीछे कप्तान रोहित शर्मा का बड़ा हाथ रहा है। उन्होंने कहा, 'रोहित भाई ने कहा था कि मैं तुझे बुमराह की तरह इस्तेमाल करूंगा। मैं तुझे अहम समय पर गेंदबाजी कराऊंगा और इससे मुझे प्ररेणा मिली। मुझे जब दबाव में जिम्मेदारी दी जाती है तो मुझे ये पसंद आता है क्योंकि इससे मुझे लगता है कि मुझ पर भरोसा किया जा रहा है। जब कोई मुझ पर भरोसा नहीं करता है तो मुझे बुरा लगता है। कप्तान से इस तरह का आत्मविश्वास मिला वो भी इस तरह के नाजुक मोड़ पर, मेरे लिए ये अच्छी बात है।'</p>
      <h3>
        <a href="https://www.livehindustan.com/cricket/story-icc-ranking-t20-international-ranking-deepak-chahar-rohit-sharma-2843365.html">वर्ल्ड रिकॉर्ड के बाद दीपक चाहर ने ICC रैंकिंग में लगाई लंबी छलांग, जानिए कहां से कहां पहुंच गए</a>
      </h3>
      <h3>
        <a href="https://www.livehindustan.com/cricket/story-washington-sundar-turns-up-for-tamil-nadu-9-hours-after-india-vs-bangladesh-series-2843242.html">करीब 1900 किमी का सफर तय कर 9 घंटे के अंदर वॉशिंगटन ने भारत और तमिलनाडु के लिए खेला टी20 मैच</a>
      </h3>
      <p>
        <b>'मैं जानता हूं कि बुमराह कहां हैं और मैं कहां'</b>
      </p>
      <p>चाहर ने हालांकि बुमराह से अपनी तुलना को तवज्जो नहीं दी और कहा कि बुमराह नंबर-1 गेंदबाज हैं इसमें कोई शक नहीं और उनसे तुलना किए जाना उनके लिए सम्मान की बात है। उन्होंने कहा, 'ईमानदार होना चाहिए। मैं जानता हूं कि वो कहां हैं। मैं ये भी जानता हूं कि मैं कहां हूं। वो टी-20 में नंबर-1 गेंदबाज हैं। उनके पास सबकुछ है, चाहे तेजी हो या कंट्रोल। वो मेरे लिए नंबर-1 गेंदबाज हैं और मुझे ये कहने में किसी तरह की शर्म नहीं है। मैं उनसे कॉम्प्टीशन नहीं कर रहा हूं। आपको अपने खेल पर ध्यान देना होता है और टीम को जीतना चाहिए, ये आपकी प्राथमिकता होनी चाहिए।'</p>
      <p>
        <b>'मैं जाकर कहना चाहता था कि मुझे मौका दें'</b>
      </p>
      <p>उन्होंने कहा, 'जब वो 12वें ओवर के अंत में धुनाई कर रहे थे, तब मैं उनके पास जाना चाहता था और कप्तान से कहना चाहता था कि मैं गेंदबाजी करूंगा, लेकिन मैंने ऐसा नहीं किया क्योंकि कप्तान की अपनी अलग रणनीति थी। उन्होंने मुझे गेंद दी। एक सोच यही थी कि हमें मैच नहीं हारना। जब आप देश के लिए खेलते हो तो एक ही बात मायने रखती है कि ऑफ मैच जीतना चाहते हो।' चाहर ने कहा कि उनको चेन्नई में खेलने से फायदा हुआ जिससे उन्हें पता चला कि ओस से कैसे निपटा जाता है। चाहर इंडियन प्रीमियर लीग (आईपीएल) में तीन बार की विजेता चेन्नई सुपर किंग्स से खेलते हैं। </p>
      <p>
        <b>'धौनी कभी आपसे ज्यादा कुछ नहीं कहते हैं'</b>
      </p>
      <p>दाएं हाथ के इस गेंदबाज ने कहा, 'चेन्नई में खेलने से मुझे काफी फायदा मिला है। चेन्नई में ओस और पसीना होता है। मैंने उस स्थिति में गलतियां की हैं और नो बॉल तक फेंकी हैं, लेकिन मैंने उससे काफी कुछ सीखा। मैंने उस अनुभव से सीखा कि इस तरह की स्थिति में गेंद कैसे फेंकनी है और कैसे अपने काम को अंजाम देना है।' आईपीएल और चेन्नई की बात की जाए तो महेंद्र सिंह धौनी का जिक्र न करना बेईमानी होगी और चाहर ने भी कहा कि भारतीय टीम के विश्व विजेता कप्तान धौनी ज्यादा चीजें नहीं कहते हैं और आप जो करना चाहते हो उसका समर्थन करते हैं। उन्होंने कहा, 'मैं धौनी से बात करता रहता हूं, लेकिन माही भाई ज्यादा चीजें नहीं कहते हैं। मैच में जब उन्हें लगता है तो वो आपको मैच स्थिति के बारे में समझाते हैं। वो हमेशा कहते हैं कि तुम पेशेवर हो और जानते हो कि आपका मजबूत पक्ष और कमजोर पक्ष क्या है और आपको कैसे इस तरह की स्थिति से निपटना है। वो आपको आत्मविश्वास देते हैं कि आप इस मंच पर अच्छा करने के काबिल हैं।'</p>
    </article>
  </body>
</html>