<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/arrivata-dalla-lombardia-per-suicidarsi-gettandosi-dalla-pistolesa"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-11T15:46:16+00:00"/>
    <meta property="og:title" content="Arrivata dalla Lombardia per suicidarsi gettandosi dalla Pistolesa"/>
    <meta property="og:description" content="Si tratta di una giovane poco più che ventenne"/>
  </head>
  <body>
    <article>
      <h1>Arrivata dalla Lombardia per suicidarsi gettandosi dalla Pistolesa</h1>
      <h2>Si tratta di una giovane poco più che ventenne</h2>
      <address>
        <time datetime="2019-11-11T15:46:16+00:00">11 Nov 2019, 15:46</time>
      </address>
      <p>E’ arrivata dalla Lombardia per farla finita la ragazza poco più che ventenne che nella tarda mattinata di oggi, lunedì 11 novembre, voleva gettarsi dal ponte della Pistolesa. Dalle<a href="https://laprovinciadibiella.it/cronaca/giovane-donna-tenta-il-suicidio-sul-ponte-della-pistolesa"> prime frammentarie notizie</a> sapevamo solo che la giovane, grazie al cielo, aveva desistito dal suo proposito.</p>
      <h3>Una donna ha notato la giovane</h3>
      <p>Ad accorgersi di quanto stava accadendo è stata una signora di passaggio che ha visto la ragazza mentre scavalcava la rete di protezione e resasi subito conto della drammaticità della situazione ha chiamato il 112. Contattata la centrale operativa di Biella questa ha inviato due pattuglie dei Carabinieri della stazione di Mosso e del Norm di Cossato.</p>
      <h3>L’intervento dei Militari</h3>
      <p>Arrivati nel giro di pochi minuti sul ponte, un brigadiere ha cominciato a parlare con la giovane facendola ragionare sulla gravità di quel gesto e cercando di tranquillizzarla; nel frattempo i colleghi organizzavano i soccorsi.</p>
      <h3>La ragazza è più tranquilla</h3>
      <p>Una volta che la ventenne ha ritrovato un po’ di serenità si è lasciata convincere a farsi aiutare. Due uomini del posto, contattati dai Carabinieri e dotati dell’imbragatura da bungee jumping, hanno quindi scavalcato la recinzione e messo in sicurezza la ragazza, che poi è stata riportata sul ponte. A quel punto è stata presa in cura dal 118 e accompagnata all’ospedale degli Infermi di Ponderano.</p>
      <figure>
        <img src="https://laprovinciadibiella.it/wp-content/uploads/2019/11/Ragazza-Pistolesa-I.jpg"/>
      </figure>
    </article>
  </body>
</html>