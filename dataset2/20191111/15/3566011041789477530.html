<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546535.html/%D8%B1%D8%B4%D8%AF-%D8%B5%D8%A7%D8%AF%D8%B1%D8%A7%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D8%B9%D8%B1%D8%A7%D9%82-%D8%AF%D8%B1-%D9%86%DB%8C%D9%85%D9%87-%D9%86%D8%AE%D8%B3%D8%AA-%D8%A7%D9%85%D8%B3%D8%A7%D9%84--%DA%A9%D8%A7%D9%87%D8%B4-75-%D8%AF%D8%B1%D8%B5%D8%AF%DB%8C-%D8%B5%D8%A7%D8%AF%D8%B1%D8%A7%D8%AA-%D8%A8%D9%87-%D8%A7%D8%B1%D9%88%D9%BE%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:04:00+00:00"/>
    <meta property="og:title" content="رشد صادرات ایران به عراق در نیمه نخست امسال/ کاهش 75 درصدی صادرات به اروپا"/>
    <meta property="og:description" content="رئیس اتاق مشترک ایران و عراق با اشاره به کاهش 75 درصدی صادرات ایران به اروپا گفت: علیرغم تمام مشکلات،‌ صادرات ایران به عراق در 6 ماه ابتدای امسال رشد خوبی داشته است."/>
  </head>
  <body>
    <article>
      <h1>رشد صادرات ایران به عراق در نیمه نخست امسال/ کاهش 75 درصدی صادرات به اروپا</h1>
      <address>
        <time datetime="2019-11-11T15:04:00+00:00">11 Nov 2019, 15:04</time>
      </address>
      <p>رئیس اتاق مشترک ایران و عراق با اشاره به کاهش 75 درصدی صادرات ایران به اروپا گفت: علیرغم تمام مشکلات،‌ صادرات ایران به عراق در 6 ماه ابتدای امسال رشد خوبی داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ یحیی آل اسحاق رئیس اتاق مشترک ایران و عراق در گفت‌وگو با فارس در رابطه با تجارت ایران و عراق گفت: حجم تجارت ایران و عراق در سال 1397 حدود 13 میلیارد دلار و در 6 ماهه اول سال جاری حدود 4 میلیارد و 600 میلیون دلار بوده است بنابراین با این روند پیش‌بینی می‌شود تجارت امسال بین دو کشور به میزان سال گذشته برسد. </p>
      <p>رئیس اتاق مشترک ایران و عراق با بیان اینکه در 6 ماهه ابتدای امسال تجارت بین دو کشور رشد داشته است افزود: برنامه‌ریزی دو کشور رسیدن به تجارت 20 میلیارد دلاری در دراز مدت است.     آل اسحاق افزود: با شرایطی که اکنون در عراق ایجاد شده، فعلا لطمه‌ای به تجارت ما به این کشور وارد نشده است و روابط تجاری ما مانند سابق در جریان است اما اگر شرایط به همین صورت ادامه یابد ممکن است تاثیری بر روند صادرات ما به این کشور داشته باشد.    وی با اشاره به اهمیت تجارت عراق در مقایسه با سایر کشورها و مناطق دنیا اظهار داشت: صادرات ما به کل اتحادیه اروپا در 6 ماهه ابتدای امسال حدود 477 میلیون دلار بوده و اگر این رقم را با صادرات 6 ماهه به کشور عراق که بیش از 4 میلیارد دلار است مقایسه کنیم به اهمیت تجارت به این کشور پی خواهیم برد.   رئیس اتاق مشترک ایران و عراق با بیان اینکه تجارت ایران با اروپا در 6 ماهه ابتدای امسال نسبت به مدت مشابه سال قبل 75 درصد کاهش یافته است گفت: اما علیرغم نارسایی‌ها و فشار بدخواهان، تجارت ایران با عراق طی این مدت رشد داشته است.    وی با تاکید بر حضور در بازارهای منطقه بیان داشت: پایداری روابط سیاسی و امنیتی به تعاملات اقتصادی بستگی دارد.    آل اسحاق گفت: بازار عراق تا 20 سال آینده زمینه خوبی برای فعالیت تجاری و سرمایه‌گذاری دارد بنابراین علیرغم اینکه دشمنان و بدخواهان ما نمی‌خواهند ما در این بازار حضور داشته باشید باید تمام تلاش خود را برای توسعه همکاری با این کشور انجام دهیم.    رئیس اتاق مشترک ایران و عراق افزود: برای توسعه همکاری با کشور عراق صادرات کالاهای با کیفیت یکی از شروط اصلی است در حالی که متاسفانه برخی تجار و بازرگانان با اصرار طرف خریداری اجناس درجه 2 و 3 را به این کشور صادر می‌کنند و این باعث می‌شود تا این ذهنیت در مصرف‌کنندگان کالاهای تولید ایران در عراق ایجاد شود که کالاهای ایرانی از کیفیت لازم برخوردار نیست.    انتهای پیام/ </p>
    </article>
  </body>
</html>