<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639454/%DB%B3%DB%B0-%D9%81%D9%82%D8%B1%D9%87-%D8%AA%D8%B5%D8%A7%D8%AF%D9%81-%D8%B3%D8%A7%D8%AE%D8%AA%DA%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:26:00+00:00"/>
    <meta property="og:title" content="۳۰ فقره تصادف ساختگی"/>
    <meta property="og:description" content="رئیس پایگاه نهم پلیس آگاهی پایتخت از دستگیری 2 کلاهبردار حرفه ای خبر داد که با 30 تصادف ساختگی از شهروندان کلاهبرداری کرده اند."/>
  </head>
  <body>
    <article>
      <h1>
        <a href="https://www.bultannews.com/fa/news/639454/%DB%B3%DB%B0-%D9%81%D9%82%D8%B1%D9%87-%D8%AA%D8%B5%D8%A7%D8%AF%D9%81-%D8%B3%D8%A7%D8%AE%D8%AA%DA%AF%DB%8C">۳۰ فقره تصادف ساختگی</a>
      </h1>
      <h2>رئیس پایگاه نهم پلیس آگاهی پایتخت از دستگیری 2 کلاهبردار حرفه ای خبر داد که با 30 تصادف ساختگی از شهروندان کلاهبرداری کرده اند.</h2>
      <address><time datetime="2019-11-11T15:26:00+00:00">11 Nov 2019, 15:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ کارآگاه کرم یوسف وند گفت: در پی وقوع چند فقره تصادف ساختگی مشابه در حوزه پلیس راه منطقه حسن آباد که منجر به پرداخت خسارت از سوی شهروندان ( مقصران حادثه) شده بود، موضوع بررسی شد.<br/>وی با بیان اینکه تحقیقات اولیه پلیس راهور حکایت از ساختگی بودن این تصادف ها داشت، بیان کرد: پرونده از سوی دادگاه حسن آباد برای شناسایی عامل یا عاملان تصادف های ساختگی به پایگاه نهم ارجاع شد.<br/>این مقام انتظامی تصریح کرد: تیمی از ماموران پایگاه نهم به محل های تصادف مراجعه کردند و معلوم شد راننده یک دستگاه پژو پارس تصادفی در میادین و تقاطع ها به نحوی می ایستد یا حرکت می کند که در نهایت منجر به وقوع تصادف با خودروی شهروندان می شود.<br/>سرهنگ یوسف وند عنوان کرد: در تحقیقات پلیسی به دست آمد که متهم به تنهایی یا با همراهی فرد دیگری با خودرو تصادفی بر سر راه سایر شهروندان قرار می گیرد و با ضربه زدن به سایر خودروهای شهروندان، مدعی می شود که مقصر حادثه شما بوده اید و وی از شهرستان به تهران آمده است و فرصت تعمیر خودرو را ندارد و با دریافت 500 هزار تا یک میلیون تومان محل را ترک و در محل دیگری نیز این کار را تکرار می کرده است.<br/>وی با بیان اینکه در تحقیقات میدانی، تصویر واضحی از راننده خودرو به دست آمد و مخفیگاه وی در محله حسن آباد شناسایی شد، گفت: با هماهنگی های قضایی متهم در مخفیگاهش دستگیر و برای تحقیقات تکمیلی به پایگاه نهم پلیس آگاهی منتقل شد.<br/>رئیس پایگاه نهم پلیس آگاهی پایتخت ابراز داشت: متهم در بازحویی های اولیه اظهار داشت متهم اصلی پرونده که مالک خودرو است فردی دیگری است که وجوه دریافتی از تصادف ساختگی را به حساب وی واریز می کرد.<br/>سرهنگ یوسف وند تصریح کرد: با شناسایی مالک خودرو، مخفیگاه متهم اصلی پرونده در حسین آباد شهر ری شناسایی و دستگیر شد.<br/>این مقام انتظامی با اشاره به اینکه متهمان به 30 فقره تصادف ساختگی با همکاری یکدیگر اعتراف کرده اند و تاکنون 25 تن از مال باختگان نیز شناسایی شده اند، افزود: مال باختگان در اظهارات مشابهی عنوان کردند که مورد اخاذی متهم اصلی پرونده قرار گرفته و وی با نشان دادن خالکوبی روی بدنش که نوشته بود من از مرگ نمی ترسم ، از مال باختگان مبالغی را اخاذی کرده است.<br/>رئیس پایگاه نهم آگاهی تصریح کرد: شهروندان می توانند برای تشکیل پرونده یا ادامه شکایتشان به پایگاه نهم پلیس آگاهی واقع در شهرری، میدان هادی ساعی، خیابان آستانه، پایگاه نهم پلیس آگاهی مراجعه کنند.</p>
    </article>
  </body>
</html>