<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/11/ceo-uber-uccisione-jamal-khashoggi-errore/"/>
    <meta property="og:site_name" content="Il Post"/>
    <meta property="article:published_time" content="2019-11-11T15:10:10+00:00"/>
    <meta property="og:title" content="Il CEO di Uber ha provato a ridimensionare l’omicidio di Khashoggi"/>
    <meta property="og:description" content="Ha detto che è stato «un errore» ma che «le persone fanno errori, e non per questo non devono essere perdonate», poi ha corretto il tiro"/>
  </head>
  <body>
    <article>
      <h1>Il CEO di Uber ha provato a ridimensionare l’omicidio di Khashoggi</h1>
      <h2>Ha detto che è stato «un errore» ma che «le persone fanno errori, e non per questo non devono essere perdonate», poi ha corretto il tiro</h2>
      <address>
        <time datetime="2019-11-11T15:10:10+00:00">11 Nov 2019, 15:10</time>
      </address>
      <p>Dara Khosrowshahi, CEO di Uber, l’azienda nota per il suo servizio a metà tra i taxi e il noleggio di auto con autista, ha dato un’intervista alla trasmissione <a href="https://www.axios.com/uber-ceo-dara-khosrowshahi-driver-pay-unions-e548bf43-3fc5-4ae2-8663-5672ba58c436.html"><i>Axios on HBO</i></a>, realizzata dai giornalisti Mike Allen e Dan Primack, giornalisti del sito di news <i>Axios,</i> di cui si è parlato molto soprattutto per una controversa dichiarazione riguardante l’omicidio del giornalista e dissidente saudita <a href="https://www.ilpost.it/tag/jamal-khashoggi/">Jamal Khashoggi</a>, morto nel consolato dell’Arabia Saudita a Istanbul il 2 ottobre del 2018.</p>
      <figure>
        <iframe data-src="https://twitter.com/girlsreallyrule/status/1193867549437562880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Primack ha domandato a Khosrowshahi se Yasir Al-Rumayyan, a capo del fondo sovrano saudita, quinto maggiore investitore di Uber, debba rimanere nel board (il consiglio di amministrazione) della azienda oppure no, visto che rappresenta il governo saudita e che il principe ereditario saudita Mohammed bin Salman è sospettato di essere stato il mandante dell’omicidio di Khashoggi. Khosrowshahi ha risposto dicendo che l’omicidio di Khashoggi «è stato un errore, un grave errore» da parte del governo saudita e ha aggiunto che «anche noi abbiamo fatto errori», paragonando l’uccisione di Khashoggi ai problemi con le auto a guida autonoma di Uber (nel 2018 un’auto a guida autonoma con problemi di software investì e <a href="https://www.ilpost.it/2019/11/06/uber-auto-guida-autonoma-problemi-software/">uccise</a> una donna). «Le persone fanno errori, e non per questo non devono essere perdonate», ha aggiunto Khosrowshahi.</p>
      <p>Quando Primack gli ha fatto notare che c’è un <a href="https://www.ilpost.it/2018/11/17/cia-mohammed-bin-salman-jamal-khashoggi/">rapporto</a> della CIA, l’agenzia di intelligence straniera statunitense, secondo cui è stato Mohammed bin Salman a ordinare l’omicidio del giornalista dissidente, e che non si può paragonare un omicidio intenzionale a un errore non intenzionale, come quello delle auto a guida autonoma di Uber, Khosrowshahi ha risposto dicendo di non aver letto quella parte del rapporto e che l’Arabia Saudita è come qualsiasi altro investitore e che essendo Uber quotata in borsa chiunque può investire nella società. Il giorno successivo all’intervista Khosrowshahi, che è americano di origini iraniane e ha 50 anni, ha inviato ai giornalisti di <i>Axios </i>una email di rettifica con scritto: «In quel momento ho detto qualcosa in cui non credo. L’omicidio di Khashoggi è riprovevole e non si può né dimenticare né scusare».</p>
      <related>
        <h4>Articoli Correlati</h4>
        <a href="https://www.ilpost.it/2019/11/10/mekong-fiume-dighe-cina/"/>
        <a href="https://www.ilpost.it/2019/11/10/bolivia-proteste-ammutinamenti-evo-morales/"/>
        <a href="https://www.ilpost.it/2019/11/11/elezioni-spagna-10-novembre-vinto-perso/"/>
      </related>
    </article>
  </body>
</html>