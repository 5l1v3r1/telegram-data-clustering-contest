<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ciftciyi-bugdaya-donuyor-214829h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T15:27:29+00:00"/>
    <meta property="og:title" content="Çiftçiyi buğdaya dönüyor"/>
    <meta property="og:description" content="TUSAF Başkanı Eren Günhan Ulusoy, Toprak Mahsulleri Ofisi'nin (TMO) buğday alım fiyatını yüzde 29 artırmasının buğday ekiminden kaçışı durdurduğunu ve bir kısım çiftçinin tekrar buğdaya dönmesini sağladığını söyledi."/>
  </head>
  <body>
    <article>
      <h1>Çiftçiyi buğdaya dönüyor</h1>
      <h2>TUSAF Başkanı Eren Günhan Ulusoy, Toprak Mahsulleri Ofisi'nin (TMO) buğday alım fiyatını yüzde 29 artırmasının buğday ekiminden kaçışı durdurduğunu ve bir kısım çiftçinin tekrar buğdaya dönmesini sağladığını söyledi.</h2>
      <address>
        <time datetime="2019-11-11T15:27:29+00:00">11 Nov 2019, 15:27</time>
      </address>
      <p>Uluslararası Operasyonel Değirmenciler Birliği (IAOM) Avrasya Konsey Başkanı da olan Ulusoy, yaptığı açıklamada, TÜİK'in bu yıl buğdayda rekolte beklentisini sezon öncesi 19,5 milyon ton olarak açıkladığını ancak daha sonra 19 milyon tona düşürdüğünü anımsattı. Bu beklentinin sahadaki gerçekleri yansıttığını dile getiren Ulusoy, 2018-2019 buğday sezonunda rekoltenin 19 milyon ton olarak gerçekleştiğini düşündüklerini kaydetti. Son yıllarda buğday ekim alanlarındaki gerilemeye dikkati çeken Ulusoy, 2007'de 9 milyon hektar olan ekim alanının, bu yıl 7 milyon hektarın altına düştüğünü bildirdi. Ulusoy, ''6,9 milyonun sonlarında olduğu için 7 milyon hektar diyoruz. Geçtiğimiz sezonda buğday ekim alanları 7 milyon hektara kadar düştü. Türkiye için bu olumlu bir veri değil. Çünkü buğday tüketimimiz de 19 milyon ton. Bunun başa baş kalması bizim için hassas bir durum oluşturuyor'' diye konuştu.</p>
      <p>
        <b>GÜZEL SİNYALLER GELİYOR</b>
      </p>
      <p>Ulusoy, 2019-2020 sezonu için güzel sinyaller aldıklarını ifade etti. TMO'nun bu yıl buğday alım fiyatını 2018'e göre yüzde 29 artışla 1.350 lira olarak belirlediğini anımsatarak, şunları kaydetti: ''Ekim alanlarının istisnai bir şekilde yüzde 4-5 artarak geçen yılki kaybı telafi etmesini bekliyoruz'' dedi. TMO'nun buğdaya getirdiği yüksek artışın buğdaydan kaçışı durdurduğunu ve bir kısım çiftçinin tekrar buğdaya dönmesini sağladığını ifade eden Ulusoy, ''Bu yıl buğday fiyatındaki iyileşme ile ekim alanlarında buğdaya geçen yıldan daha fazla yöneliş olduğunu görüyoruz. Ekimler tamamlandığında bu artışın yüzde 5'e çıkacağını tahmin ediyoruz'' bilgisini paylaştı.<br/> </p>
    </article>
  </body>
</html>