<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/science/texniti-noimosyni-protoporiako-systima-provlepei-kardiopatheia-kai-prooro-thanato/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T15:00:49+00:00"/>
    <meta property="og:title" content="Τεχνητή νοημοσύνη: Πρωτοποριακό σύστημα προβλέπει καρδιοπάθεια και πρόωρο θάνατο"/>
    <meta property="og:description" content="Με τη βοήθεια της τεχνολογίας, ο κίνδυνος κολπικής μαρμαρυγής μπορεί πλέον να διαγνωστεί εγκαίρως και συγκεκριμένα μέσα σε χρονικό διάστημα ενός έτους"/>
  </head>
  <body>
    <article>
      <h1>Τεχνητή νοημοσύνη: Πρωτοποριακό σύστημα προβλέπει καρδιοπάθεια και πρόωρο θάνατο</h1>
      <h2>Με τη βοήθεια της τεχνολογίας, ο κίνδυνος κολπικής μαρμαρυγής μπορεί πλέον να διαγνωστεί εγκαίρως και συγκεκριμένα μέσα σε χρονικό διάστημα ενός έτους</h2>
      <address><time datetime="2019-11-11T15:00:49+00:00">11 Nov 2019, 15:00</time> by <a rel="author">ΤοΒΗΜΑ Team</a></address>
      <p>Η κολπική μαρμαρυγή ή η «σιωπηλή νόσος», όπως έχει χαρακτηριστεί, είναι ο συχνότερος τύπος αρρυθμίας που παρατηρείται σε ασθενείς μα καρδιακά προβλήματα και αποτελεί το δεύτερο σημαντικότερο παράγοντα κινδύνου εκδήλωσης εγκεφαλικών, μετά την υψηλή αρτηριακή πίεση. Τα εγκεφαλικά που σχετίζονται με την κολπική μαρμαρυγή είναι τα πιο σοβαρά, με τα υψηλότερα ποσοστά θανάτων και μόνιμων αναπηριών. Πολλές φορές τα συμπτώματά της δε γίνονται εύκολα αντιληπτά, γι’ αυτό και ονομάζεται «σιωπηλή» πάθηση, ενώ η διάγνωση γίνεται μετά την εκδήλωση αγγειακών εγκεφαλικών επεισοδίων ή κάποιας άλλης σοβαρής επιπλοκής, γεγονός που καθιστά την έγκαιρη διάγνωση και πρόληψη αποφασιστικής σημασίας.</p>
      <h3>Τεχνολογική πρωτοπορία</h3>
      <p>Με τη βοήθεια της τεχνολογίας, ο κίνδυνος κολπικής μαρμαρυγής μπορεί πλέον να διαγνωστεί εγκαίρως και συγκεκριμένα μέσα σε χρονικό διάστημα ενός έτους. Ένα τεχνολογικό θαύμα, ένα νέο πρόγραμμα τεχνητής νοημοσύνης μπορεί να εξετάσει ηλεκτροκαρδιογραφήματα και να εντοπίσει τους ασθενείς που κινδυνεύουν με επικίνδυνη καρδιακή αρρυθμία (κολπική μαρμαρυγή) ή με πρόωρο θάνατο μέσα στο επόμενο έτος, κάνοντας προβλέψεις καλύτερα και από καρδιολόγους.</p>
      <p>
        <a href="https://www.in.gr/2019/11/13/economy/oikonomikes-eidiseis/pou-exoun-ta-lefta-tous-oi-ellines-poses-einai-oi-katatheseis-sto-eksoteriko/">Που έχουν τα λεφτά τους οι Ελληνες – Πόσες είναι οι καταθέσεις στο εξωτερικό</a>
      </p>
      <h4>Η έρευνα</h4>
      <p>Ερευνητές του Ιατρικού Κέντρου Geisinger της Πενσιλβάνια χρησιμοποίησαν περισσότερα από δύο εκατομμύρια αποτελέσματα ηλεκτροκαρδιογραφημάτων σε περίπου 637.000 ασθενείς κατά τις προηγούμενες τρεις δεκαετίες, προκειμένου να εκπαιδεύσουν το σύστημά τους, που βασίζεται σε νευρωνικά δίκτυα βαθιάς μάθησης.</p>
      <p>Το σύστημα εντόπισε το 1% των ασθενών υψηλού κινδύνου, από τους οποίους ένας στους τρεις διαγνώσθηκε με κολπική μαρμαρυγή μέσα στον επόμενο χρόνο. Όχι μόνο αυτό, αλλά μπόρεσε να προβλέψει με ακρίβεια τον κίνδυνο πρόωρου θανάτου μέσα στο ίδιο διάστημα, ακόμη και για ασθενείς για τους οποίους ο γιατρός είχε κρίνει ότι το ηλεκτροκαρδιογράφημά τους ήταν φυσιολογικό.</p>
      <p>Στη συνέχεια, τρεις καρδιολόγοι κλήθηκαν, χωριστά ο ένας από τον άλλο, να εξετάσουν τα ηλεκτροκαρδιογραφήματα που είχαν κριθεί φυσιολογικά από τον πρώτο γιατρό, αλλά και πάλι δεν μπόρεσαν να αναγνωρίσουν τα ίχνη του μελλοντικού κινδύνου, τα οποία, όμως, είχε διακρίνει το πρόγραμμα τεχνητής νοημοσύνης.</p>
      <p>Σήμερα, υπάρχουν περιορισμένες δυνατότητες να εντοπιστούν οι ασθενείς που θα αναπτύξουν κολπική μαρμαρυγή μέσα στο επόμενο έτος ή που κινδυνεύουν να πεθάνουν εξαιτίας της. Το σύστημα των ερευνητών, αν αποκτήσει ευρεία εφαρμογή, θα αποτελέσει όχι μόνο τεχνολογική καινοτομία, αλλά θα συνεισφέρει σημαντικά στην ιατρική, στη βελτίωση της ποιότητας ζωής και στη μείωση της εκδήλωσης εγκεφαλικού επεισοδίου.</p>
      <p>
        <a href="https://www.tovima.gr/2019/11/13/society/kykloforiako-komfouzio-giati-epestrepse-stin-athina-pou-epikratei-xaos/">Γιατί επέστρεψε το κυκλοφοριακό κομφούζιο στην Αθήνα</a>
      </p>
    </article>
  </body>
</html>