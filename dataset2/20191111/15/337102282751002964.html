<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D9%84%D9%88%DB%8C%D9%86%D8%B3%D9%88%D9%86-%D8%A8%D9%87-%D8%A2%D9%85%D8%B1%DB%8C%DA%A9%D8%A7%D8%8C-%D8%A7%D9%82%D8%AF%D8%A7%D9%85-%D9%85%D8%AB%D8%AA%D8%A8%DB%8C-%D8%A7%D8%B2-%D8%B3%D9%88%DB%8C-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%87%D8%AF-%D8%A8%D9%88%D8%AF-20191111/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-11T15:41:01+00:00"/>
    <meta property="og:title" content="دونالد ترامپ: بازگرداندن &quot;لوینسون&quot; به آمریکا، اقدام مثتبی از سوی ایران خواهد بود"/>
    <meta property="og:description" content="دونالد ترامپ، رییس‌جمهوری آمریکا، در یک پیام توئیتری از مقامات جمهوری اسلامی ایران خواست تا برای بازگرداندن رابرت لوینسون، مامور سابق اف‌بی‌آی که در ایران مفقود شده است، اقدام کنند. سه روز پیش، خبرگزاری آسوشیتدپرس بر اساس اسنادی که بدست آورده، گزارش..."/>
  </head>
  <body>
    <article>
      <h1>دونالد ترامپ: بازگرداندن "لوینسون" به آمریکا، اقدام مثتبی از سوی ایران خواهد بود</h1>
      <address>
        <time datetime="2019-11-11T15:41:01+00:00">11 Nov 2019, 15:41</time>
      </address>
      <p>
        <b>دونالد ترامپ، رییس‌جمهوری آمریکا، در یک پیام توئیتری از مقامات جمهوری اسلامی ایران خواست تا برای بازگرداندن رابرت لوینسون، مامور سابق اف‌بی‌آی که در ایران مفقود شده است، اقدام کنند. سه روز پیش، خبرگزاری آسوشیتدپرس بر اساس اسنادی که بدست آورده، گزارش داد که ایران در مکاتباتی که با کارگروه "ناپدیدشدگان قهری" سازمان ملل داشته است برای نخستین بار اعلام کرده که رابرت لوینسون در تهران "پرونده‌ای باز" دارد.</b>
      </p>
      <p>دونالد ترامپ، رییس‌جمهوری آمریکا، روز دوشنبه ۱۱ نوامبر، در پیامی توئیتری خطاب به مقامات جمهوری اسلامی ایران، نوشت: "اگر ایران بتواند رابرت اِی لوینسون مامور آمریکایی ربوده شده سابق اف‌بی‌آی را که ۱۲ سال قبل در ایران مفقود شده است برگرداند، اقدامی مثبت خواهد بود".</p>
      <p>رییس‌جمهوری آمریکا در واکنش به اقدامات اخیر ایران در قبال کاهش تعهدات هسته‌ای هم افزود: "در عین حال، با توجه به اطلاعات و باور موجود، ایران در حال غنی سازی بوده و هست که این یک اقدام خیلی بد خواهد بود". این اظهار نظر دونالد ترامپ، تنها چند روز پس از اعلام ایران برای گام چهارم کاهش تعهدات برجامی صورت گرفت.</p>
      <p>به گفته مقامات آمریکایی، رابرت لوینسون، مامور سابق اف‌بی‌آی، از روز نهم مارس ۲۰۰۷ (۱۳۸۵) در زمان سفر به ایران به منظور انجام ماموریت برای یک شرکت خصوصی، ناپدید شده است.</p>
      <p>روزنامه واشنگتن‌پست، هم در گزارشی که حدود سه سال پیش منتشر کرد، نوشت: رابرت لوینسون برای انجام تحقیق درباره فساد در ایران و نگارش مقاله‌ای برای سازمان اطلاعات مرکزی آمریکا، سیا، به ایران سفر کرده بود. گزارشی که از سوی خانواده لوینسون مورد تائید قرار نگرفت.</p>
      <p>پس از آنکه خبرگزاری آسوشیتدپرس از مشاهده اسنادی مرتبط با مکاتبات ایران با سازمان ملل متحد در خصوص سرنوشت شهروند مفقود شده آمریکایی در جزیره کیش خبر داد، وزارت امور خارجه ایران در واکنش اعلام کرد: گزارش‌های مربوط به "پرونده باز" رابرت لوینسون در ایران، مربوط به پرونده مفقود شدن وی می‌باشد و وی هیچ پرونده "قضایی یا کیفری" در ایران ندارد.</p>
    </article>
  </body>
</html>