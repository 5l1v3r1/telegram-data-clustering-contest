<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Seat-marxa-cotxe-compartit-Hospitalet_0_2342165925.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T15:11:42+00:00"/>
    <meta property="og:title" content="Seat posa en marxa el seu cotxe compartit a l'Hospitalet"/>
    <meta property="og:description" content="La marca de Martorell només operava el seu 'carsharing' a Madrid fins ara"/>
  </head>
  <body>
    <article>
      <h1>Seat posa en marxa el seu cotxe compartit a l'Hospitalet</h1>
      <h2>La marca de Martorell només operava el seu 'carsharing' a Madrid fins ara</h2>
      <address>
        <time datetime="2019-11-11T15:11:42+00:00">11 Nov 2019, 15:11</time>
      </address>
      <p>Seat està explorant els nous models de mobilitat i com encaixar-los en el seu negoci. La marca de Martorell va comprar la companyia de cotxe compartit Respiro, que fins ara només operava a Madrid. Però aquest dilluns Seat ha anunciat que Respiro aterra a Catalunya i que començarà a operar a l'Hospitalet de Llobregat el 14 de novembre.</p>
      <p>L'alcaldessa de l'Hospitalet, Núria Marín, i el responsable de mobilitat urbana de Seat, Lucas Casasnovas, han confirmat aquest dilluns l'acord entre el consistori i la marca. Així, l'Hospitalet serà la segona ciutat d'Espanya i la primera catalana que comptarà amb els serveis de Respiro, la plataforma que a Madrid ja té 15.000 usuaris.</p>
      <figure>
        <img src="https://www.ara.cat/2019/11/10/economia/Seat-reproduir-Mexic-America-Llatina_2341576038_67278132_117x66.png"/>
      </figure>
      <p>
        <a href="https://www.ara.cat/economia/Seat-Mexic-America-Llatina_0_2342165766.html">Seat vol reproduir l’èxit de Mèxic per créixer a l’Amèrica Llatina</a>
      </p>
      <p>Un dels factors clau en la nova mobilitat és la reducció d'emissions de CO2. En aquest sentit, Respiro començarà a operar a l'Hospitalet amb vehicles propulsats per gas natural i, en poc temps, s'introduirà el Seat Mii, el primer model 100% elèctric de la marca de Martorell. "Volem posar a l'abast dels ciutadans solucions respectuoses amb el medi ambient per hores o dies, per als seus desplaçaments diaris, tant en ciutat com fora", ha assegurat Lucas Casasnovas.</p>
      <p>Núria Marín, alcaldessa de l'Hospitalet de Llobregat i presidenta de la xarxa espanyola de 'smart cities', ha assenyalat que "la implantació de Respiro a l'Hospitalet permetrà lluitar contra els efectes del canvi climàtic i la contaminació ambiental", i ha recordat que una de les mesures incloses en el pla de mobilitat urbana sostenible de l'Hospitalet és fomentar el <i>carsharing</i>. "Seguim treballant per acostar-nos als objectius de desenvolupament sostenible plantejats per l'ONU amb l'horitzó 2030", ha dit l'alcaldessa.</p>
      <p>Seat va adquirir Respiro i va entrar per primera vegada en el sector del cotxe compartit el 2018. Respiro és una de les plataformes de <i>carsharing</i> pioneres a Espanya, que l'any que ve complirà 10 anys, i ja compta amb 15.000 usuaris a Madrid. Seat també va anunciar recentment l'entrada al <i>carsharing</i> corporatiu per cobrir les necessitats de les empreses i proporcionar-los cotxes per minuts, hores i dies, al centre de la ciutat, al concessionari i també a la feina.</p>
    </article>
  </body>
</html>