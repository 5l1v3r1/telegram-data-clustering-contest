<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T15:06:00+00:00"/>
    <meta property="og:title" content="تذکرات کتبی نمایندگان به مسئولان اجرایی کشور"/>
    <meta property="og:description" content="به گزارش ایسنا، محمدعلی وکیلی در جلسه علنی امروز مجلس شورای اسلامی تذکرات کتبی نمایندگان را به شرح زیر قرائت کرد:"/>
  </head>
  <body>
    <article>
      <h1>تذکرات کتبی نمایندگان به مسئولان اجرایی کشور</h1>
      <address>
        <time datetime="2019-11-11T15:06:00+00:00">11 Nov 2019, 15:06</time>
      </address>
      <p>یک عضو هیات رییسه مجلس شورای اسلامی تذکرات کتبی نمایندگان به مسئولین اجرایی کشور را قرائت کرد.</p>
      <p>به گزارش ایسنا، محمدعلی وکیلی در جلسه علنی امروز مجلس شورای اسلامی تذکرات کتبی نمایندگان را به شرح زیر قرائت کرد:</p>
      <p>نوروزی به وزیر کشور: دستور جدی جهت شهرستان شدن گلبهار</p>
      <p>قاضی‌پور و محجوب به اعضای کابینه: تسریع در تعیین تکلیف کارکنان دانشگاه‌های علمی – کاربردی وابسته به دستگاه‌ها و وزارتخانه‌ها و نهادهای عمومی.</p>
      <p>قاضی‌پور به همراه فرهنگی به رییس جمهور و وزیر دفاع و وزیر راه و شهرسازی: تسریع در ارسال کانکس برای زلزله‌زدگان آذربایجان شرقی تا در این سرما بتوانند اسکان موقت داشته باشند.</p>
      <p>قاضی‌پور به وزیر کار، تعاون و رفاه اجتماعی: تسریع در ساماندهی کارخانه سیمان ارومیه توسط شستا.</p>
      <p>سید محمد جواد ابطحی به وزیر میراث فرهنگی: ضرورت دستور فوری برای احداث سایت گردشگری برج‌های کبوتر محله شهر درچه.</p>
      <p>یوسف‌نژاد به رییس جمهور: علت عدم اجرای نظام رتبه‌بندی معلمان با وجود صراحت قانون و تامین اعتبار، تعیین تکلیف و جذب نیروهای شرکتی دانشگاه علوم پزشکی، جذب معلمان مدارس غیرانتفاعی.</p>
      <p>منصور مرادی به وزیر ارتباطات: علت عدم پخش بازی‌های فوتبال در شهرستان سروآباد از شبکه ۳ و شبکه ورزش.</p>
      <p>سید ناصر موسوی لارگانی به وزیر ورزش: لزوم برخورد قاطع با توهین‌کنندگان به مادر شهید در ورزشگاه آزادی در جریان بازی تیم‌های فوتبال پرسپولیس و ماشین‌سازی تبریز.</p>
      <p>علی وقف‌چی به وزیر کشور: تسریع در ارتقاء دهستان قره‌بوته به بخش و تصویب ارتقای روستای گیله‌وا به شهر.</p>
      <p>هاجر چنارانی به وزیر نفت: بعد از واگذاری جایگاه‌ها به بخش خصوصی متاسفانه نیروها بعد از چندین سال سابقه از سوی جایگاه‌داران اخراج شده‌اند، به وزیر آموزش و پرورش: تسریع در تعیین تکلیف و اجرای رتبه‌بندی معلمان، به رییس جمهور: منطقه حفاظت شده حیدری شهرستان نیشابور جزو چهار شکارگاه‌ برتر کشور است که نیازمند نگاه ویژه است.</p>
      <p>احمد صفری به رییس جمهور: علت عدم تامین اعتبار برای اتمام طرح راه‌آهن کرمانشاه به خسروی، به وزیر راه و شهرسازی: علت عدم پیگیری تخصیص اعتبار برای خسارت‌های وارده ناشی از سیل به راه‌های روستایی کرمانشاه، به رییس جمهور: علت عدم تخصیص اعتبار برای خسارت‌های وارده ناشی از سیل به راه‌های روستایی کرمانشاه.</p>
      <p>بهروز بنیادی به وزیر راه و شهرسازی: آقای وزیر ساختمان جدید زندان کاشمر بعد از ۱۰ سال با بیش از چند درصد پیشرفت فیزیکی در حال تخریب است.</p>
      <p>پورابراهیمی به وزیر صنعت، معدن و تجارت: وضع تعرفه صادرات بر مواد معدنی در حوزه‌هایی که فرآوری وجود ندارد براساس چیست؟، به وزیر کار، تعاون و رفاه اجتماعی: دلیل عدم ایفای تعهدات وزارتخانه در خصوص معادن زغال سنگ کرمان.</p>
      <p>حاجی دلیگانی به وزیر نیرو: قبض برق مصرفی مردم را حداقل شش ماه یکبار به صورت کاغذی به متقاضیان تحویل دهید، به رییس جمهور: هزینه بیمه و درمان جانبازان دفاع مقدس و خانواده محترم شهدا به چه دلیل پرداخت نمی‌شود؟، ضرورت شفاف‌سازی در خصوص عاملین توزیع ۲۱.۳ میلیارد دلار در حد فاصل ۲۱ فروردین‌ماه تا ۱۶ مردادماه.</p>
      <p>سیدقاسم جاسمی به وزیر ارتباطات: علت آنتن‌دهی ضعیف همراه اول در مناطق غرب کشور و ایجاد هزینه‌های رومینگ در مناطق مرزی.</p>
      <p>محمدجواد ابطحی به رییس جمهور: برابر اصل ۲۸ قانون اساسی دولت موظف است برای همه افراد امکانات، اشتغال و شرایط مساوی را برای احراز مشاغل ایجاد نماید. لازم است ضمن پرهیز از مسائل غیرضروری در انجام تکلیف قانونی اهتمام داشته باشید، به وزیر صنعت، معدن و تجارت: افزایش بی‌ضابطه قیمت خودرو نتیجه عدم نظارت جامع و مدیریت صحیح این بازار توسط وزارت تحت مدیریت جنابعالی است.</p>
      <p>عباس گودرزی به وزیر اقتصاد: وام بافت‌های فرسوده ۴۰ میلیون تومان است مرحله‌ دوم پرداخت پس از پیشرفت ۳۰ درصدی اجرا می‌شود چگونه مردم حاشیه‌نشین و مستضعف با ۱۲ میلیون تومان تا مرحله اسکلت کار را انجام دهند ضرورت دارد تجدید نظر شود.</p>
    </article>
  </body>
</html>