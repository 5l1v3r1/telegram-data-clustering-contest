<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/hulladekforradalomra-keszulhet-az-innovacios-tarca"/>
    <meta property="og:site_name" content="infostart"/>
    <meta property="article:published_time" content="2019-11-11T15:39:00+00:00"/>
    <meta property="og:title" content="Hulladékforradalomra készülhet az innovációs tárca"/>
    <meta property="og:description" content="Hogy törvényjavaslat készül az ITM-ben a helytelen szemetelés visszaszorítására, már önmagában reménykeltő, de a minisztérium nem áll meg itt."/>
  </head>
  <body>
    <article>
      <h1>Hulladékforradalomra készülhet az innovációs tárca</h1>
      <address><time datetime="2019-11-11T15:39:00+00:00">11 Nov 2019, 15:39</time> by <a rel="author">Infostart</a></address>
      <h3>Hogy törvényjavaslat készül az ITM-ben a helytelen szemetelés visszaszorítására, már önmagában reménykeltő, de a minisztérium nem áll meg itt.</h3>
      <p>Törvényjavaslat megalkotására készül az ITM, a tárca az illegálisan lerakott szemét mennyiségének visszaszorítását szeretné elérni. A <a href="https://www.sonline.hu/kozelet/helyi-kozelet/termeszetvedok-es-az-erintettek-is-mihamarabb-megoldanak-a-problemat-1916160/">Sonline.hu</a> cikkében megszólalók szerint ennek már épp ideje. A Somogy Megyei Vadászok Szövetsége Kaposváron a Zaranyi erdőben például kidobott hűtőt, vécécsészét és három szétszerelt autót is talált.</p>
      <p>A szaktárca szerint a küzdelem fő akadálya jelenleg a felderítetlenség, mivel többnyire csak tettenérés esetén azonosítható be és vonható felelősségre az elkövető. Ennek alapján a minisztérium a felderítés és a szankcionálás hatékonyabbá tételének jogszabályi lehetőségeit mérlegeli.</p>
      <p>Az ITM nem állna meg itt, a lakosság minél szélesebb köre számára biztosítaná a hulladékok szabályos leadásának lehetőségét a lakóhely közelében, így segítve elő az ellenőrizetlenül elhelyezésre kerülő hulladék mennyiségének csökkentését.</p>
      <p>A Sefag Zrt. és a Kaszó Zrt. is küzd a területén elhelyezett szemét ellen, gyakorlatilag folyamatosan, egész évben, mivel az autóból folyton kidobálnak szemetet. A megoldás felé vezetne, ha területüket teljesen be tudnák kamerázni, de a fejekben rendet tenni szerintük még jobb lenne.</p>
      <p>Az is problémát okoz, hogy az emberek nem fogják fel a szelektív gyűjtés lényegét, és összevissza dobálnak mindenhová mindent.</p>
      <p>A folyamatokban van valamelyes előrelépés, folyamatosan nő a szelektív gyűjtőkbe helyesen bedobott hulladék mennyisége.</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>