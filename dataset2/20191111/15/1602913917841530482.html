<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/bursa-romana-de-marfuri-piata-spot-a-gazelor-naturale-din-romania-a-atins-cel-mai-redus-pret-al-ultimelor-6-luni-18568941"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T15:32:00+00:00"/>
    <meta property="og:title" content="Bursa Română de Mărfuri: Piaţa spot a gazelor naturale din România a atins cel mai redus preţ al ultimelor 6 luni"/>
    <meta property="og:description" content="Piaţa spot a gazelor naturale din România operată de BRM a înregistrat, în data de 7 noiembrie cel mai redus preţ al ultimelor 6 luni, respectiv 59 lei/MWh, informează Bursa Română de Mărfuri. "/>
  </head>
  <body>
    <article>
      <h1>Bursa Română de Mărfuri: Piaţa spot a gazelor naturale din România a atins cel mai redus preţ al ultimelor 6 luni</h1>
      <address>
        <time datetime="2019-11-11T15:32:00+00:00">11 Nov 2019, 15:32</time>
      </address>
      <p>Piaţa spot a gazelor naturale din România operată de BRM a înregistrat, în data de 7 noiembrie cel mai redus preţ al ultimelor 6 luni, respectiv 59 lei/MWh, informează Bursa Română de Mărfuri. </p>
      <p>Astfel, preţul pe piaţa spot al gazelor naturale a scăzut sub preţul reglementat de 68 de lei, cunoscând o evoluţie net descrescătoare în ultima perioadă.</p>
      <p>Pe platforma spot (produse termen scurt), preţul mediu ponderat al lunii noiembrie a fost de 65,38 lei/MWh, preţ substanţial mai mic decât cel obţinut in octombrie, respectiv 91,46 lei/MWh. Preţurile pe platforma spot în luna noiembrie au variat între 59 de lei/MWh şi 96,1 lei/MWh.</p>
      <p>Pe platforma GasForward (produse termen mediu si lung), preţurile au variat între 87 si 123 lei/MWh. Preţurile apropiate de pragul de 90 de lei (preţuri mult mai mici decât cele obţinute in perioada anterioară) au rezultat din activele livrate în luna noiembrie (activele de tip WEEK).</p>
      <p>Se poate observa o scădere considerabilă a preţului pe piaţa de interes public a tranzacţionării de gaze naturale, care se poate datora atât temperaturilor ridicate, dar si stabilizarii preturilor ca urmare a previzionarii anularii efectelor nefavorabile ale OUG 114/2018, conchide comunciatul BRM.</p>
    </article>
  </body>
</html>