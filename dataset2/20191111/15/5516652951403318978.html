<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425210/to-kinhma-movember-kai-h-shmasia-toy-prolhptikoy-elegxoy-toy-karkinoy-toy-prostath"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T15:45:01+00:00"/>
    <meta property="og:title" content="Το κίνημα Movember και η σημασία του προληπτικού ελέγχου του καρκίνου του προστάτη"/>
    <meta property="og:description" content="Το κίνημα του Movember ξεκίνησε το 2003 από την Αυστραλία, με στόχο να επαναφέρει τη μόδα του μουστακιού και στις νέες γενιές. Σε μια συνέντευξη που έγινε στον ιδρυτή του Movember, Adam Garone, σχετικά για τη δημιουργία του κινήματος αυτός ανέφερε:"/>
  </head>
  <body>
    <article>
      <h1>Το κίνημα Movember και η σημασία του προληπτικού ελέγχου του καρκίνου του προστάτη</h1>
      <address>
        <time datetime="2019-11-11T15:45:01+00:00">11 Nov 2019, 15:45</time>
      </address>
      <p>
        <b>Το κίνημα του Movember ξεκίνησε το 2003 από την Αυστραλία, με στόχο να επαναφέρει τη μόδα του μουστακιού και στις νέες γενιές. Σε μια συνέντευξη που έγινε στον ιδρυτή του Movember, Adam Garone, σχετικά για τη δημιουργία του κινήματος αυτός ανέφερε:</b>
      </p>
      <p>
        <b>“Tο Movember ξεκίνησε με τον παραδοσιακό αυστραλιανό τρόπο: μια Κυριακή απόγευμα, ως πλάκα, με τον αδελφό μου και έναν φίλο, ενώ πίναμε μπίρες. Μιλούσαμε για τα διάφορα στιλ από τη δεκαετία του ’80 και πως όλα επιστρέφουν στη μόδα.</b>
      </p>
      <p>Η συζήτηση κατέληξε με μία πρόκληση να ξαναφέρουμε στη μόδα το μουστάκι. “Mo” είναι ο όρος αργκό στην Αυστραλία για το μουστάκι, οπότε ξαναβαφτίσαμε τον Νοέμβριο, Μοέμβριο (Movember) και θέσαμε μερικούς απλούς κανόνες που ισχύουν έως σήμερα. Ξεκινάτε φρεσκοξυρισμένοι στην αρχή του μήνα και αφήνετε μουστάκι για 30 μέρες.”</p>
      <p>Αργότερα αποφάσισαν να συνδέσουν αυτή τη μόδα με ένα καλό σκοπό. Την ευαισθητοποίηση του κοινού για θέματα που αφορούν την αντρική υγεία και συγκεκριμένα τον αντρικό καρκίνο.</p>
      <p>Λόγω της μεγάλης απήχησης του Movember, ο μήνας Νοέμβριος καθιερώθηκε ως ο μήνας των ανδρών και πιο συγκεκριμένα είναι ο εορτασμός του μουστακιού για έναν ολόκληρο μήνα.</p>
      <p>Το Movember έχει μεγάλη σημασία, γιατί είναι σαν μια υπενθύμιση στους άντρες να φροντίζουν τους εαυτούς τους και να κάνουν τις απαραίτητες εξετάσεις για την υγεία τους κάθε χρόνο.</p>
      <p>Έχει μεγάλη σημασία οι άντρες άνω των 50 (και άνω τον 40 σε περίπτωση οικογενειακού ιστορικού καθώς έχουν δύο φορές περισσότερες πιθανότητες για την εμφάνιση καρκίνου προστάτη) να κάνουν ΚΑΘΕ χρόνο τον προληπτικό έλεγχου τους, γιατί πολύ συχνά ο καρκίνος του προστάτη δεν δίνει κανένα σύμπτωμα στα αρχικά στάδιά του, όταν μπορεί να είναι πλήρως ιάσιμος.</p>
      <p>Ο καρκίνος του προστάτη είναι ο συχνότερος καρκίνος στους άντρες και η δεύτερη σε συχνότητα αιτία θανάτου από καρκίνο μετα τον καρκίνο του πνεύμονα.</p>
      <p>Ο καρκίνος του προστάτη ανιχνεύεται σε περίπου 1 στους 4 άντρες και περίπου 1 στους 5 θα πρέπει να υποβληθεί σε βιοψία προστάτη. Για αυτό το λόγο οι προληπτικές εξετάσεις είναι τεράστιας σημασίας για την πρώιμη διάγνωση της νόσου και περιλαμβάνουν τα εξής:</p>
      <p><b>Εξέταση αίματος PSA</b><br/>Το ειδικό προστατικό αντιγόνο (PSA) είναι μια εξέταση αίματος η οποία χρησιμοποιείται ευρέως από τη δεκαετία του ’80 και αποτελεί τον ακρογωνιαίο λίθο στην έγκαιρη διάγνωση του καρκίνου του προστάτη. Είναι μια πρωτεΐνη η οποία εκκρίνεται μόνο από ορισμένα κύτταρα του προστάτη.</p>
      <p>Η αύξηση του PSA ΔΕΝ σημαίνει ότι υπάρχει σίγουρα καρκίνος, καθώς μπορεί να αυξηθεί εξαιτίας άλλων παθήσεων ή καταστάσεων όπως στην καλοήθη υπερπλασία του προστάτη (ΚΥΠ), και στην προστατίτιδα. Μπορεί όμως να αυξηθεί και μετά από μια διέγερση του προστάτη (κυστεοσκόπηση, δακτυλική εξέταση του προστάτη, τοποθέτηση ουροκαθετήρα).</p>
      <p>Συχνά αυξάνεται και μετά από άσκηση (ποδηλασία). Συστήνεται επίσης στους άντρες να αποφεύγουν το σεξ 2-3 μέρες πριν την εξέταση. Τη μεγαλύτερη σημασία στην εκτίμηση, έχει η ετήσια αύξησή του να είναι μικρή, συνήθως μέχρι 0,20. Αντίθετα όμως, σημαντική αύξηση σε μικρό μάλιστα χρονικό διάστημα, π.χ. διπλασιασμός της τιμής μέσα σε 3 μήνες, αποτελεί ισχυρή ένδειξη καρκίνου και ο ασθενής θα πρέπει να υποβληθεί σε βιοψία προστάτη.</p>
      <p>Μεγάλη προσοχή θέλει αν ο άντρας λαμβάνει φαρμακευτική αγωγή για την ΚΥΠ, καθώς μπορεί να μειώσει κατά 50% τις τιμές του PSA μετά από διάστημα 6-12 μηνών. Πρέπει να γίνει κατανοητό ότι δεν υπάρχουν συγκεκριμένες φυσιολογικές τιμές. Τα εργαστήρια δίνουν ως φυσιολογικές τις τιμές κάτω από 4ng/ml. Στην πραγματικότητα όμως, γίνεται προσαρμογή ανάλογα με το μέγεθος του προστάτη, την ηλικία του άντρα, ακόμα και με το οικογενειακό ιστορικό.</p>
      <p>Σε άντρες με οικογενειακό ιστορικό καρκίνο του προστάτη, συστήνεται ο έλεγχος να γίνεται νωρίτερα, και να ξεκινά από την ηλικία των 40, καθώς έχουν 2 φορές μεγαλύτερες πιθανότητες να εμφανίσουν την πάθηση.</p>
      <p><b>Δακτυλική εξέταση του προστάτη</b><br/>Η δακτυλική εξέταση είναι η ΠΙΟ σημαντική εξέταση για την έγκαιρη διάγνωση του καρκίνου του προστάτη.</p>
      <p>Με την δακτυλική εξέταση του προστάτη μπορούν να εντοπιστούν σκληρές περιοχές ύποπτες για κακοήθεια, ακόμα και σε χαμηλές τιμές PSA.</p>
      <p>Είναι μια ανώδυνη εξέταση η οποία κρατά πολύ λίγο. Με αυτήν την εξέταση, ο ουρολόγος θα μπορέσει επίσης να καταλάβει και άλλα πράγματα, όπως το μέγεθος του προστάτη και αν υπάρχει φλεγμονή.</p>
      <p><b>Διορθικό υπερηχογράφημα του προστάτη</b><br/>Σε περίπτωση που υπάρχει κάποιο παθολογικό εύρημα από τις προηγούμενες εξετάσεις, ο ασθενής μπορεί να χρειαστεί να κάνει ένα διορθικό υπερηχογράφημα.</p>
      <p>Είναι μια σχετικά ανώδυνη εξέταση, η οποία μπορεί να δώσει μια επιπλέον βοήθεια στην έγκαιρη διάγνωση του καρκίνο του προστάτη, καθώς μπορούν να εντοπιστούν ύποπτες περιοχές κακοήθειας.</p>
      <p>Ακόμα και σήμερα, πολλοί άντρες δεν καταλαβαίνουν τη σημασία του προληπτικού ελέγχου για τον καρκίνο του προστάτη.</p>
      <p>Δεν πρέπει να παραβλέπεται από κανέναν ο ετήσιος έλεγχος και δεν πρέπει να παραβλέπεται καμία από τις παραπάνω εξετάσεις! Και οι τρεις έχουν την αξία και τη σημασία τους.</p>
      <p>Πρέπει επίσης να γίνει κατανοητό, ότι ο μόνος που μπορεί να αξιολογήσει τα πιθανά ευρήματα και να σας καθοδηγήσει είναι ο ουρολόγος!</p>
      <p>Πηγή: iatronet.gr</p>
    </article>
  </body>
</html>