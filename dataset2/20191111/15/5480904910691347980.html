<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-plzni-zacal-soud-v-kauze-pojistnych-podvodu-za-desitky-milionu/1819495?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T15:32:00+00:00"/>
    <meta property="og:title" content="V Plzni začal soud v kauze pojistných podvodů za desítky milionů"/>
    <meta property="og:description" content="Plzeň - U Krajského soudu v Plzni začalo hlavní líčení v jednom z nejrozsáhlejších odhalených případů pojistných podvodů. Obžalobě čelí devítičlenná organizovaná skupina, v níž jsou pojišťovací agenti i dva lékaři. Ani po několika hodinách ale státní zástupce nedočetl celou obžalobu až do konce. Má přes 330 stran a zahrnuje na 340 žalovaných skutků. Dnes se podařilo přečíst zatím jen čtvrtinu z nich, další jednání je nařízeno na středu, kdy bude státní zástupce se čtením obžaloby pokračovat, řekl ČTK soudce Jan Špeta."/>
  </head>
  <body>
    <article>
      <h1>V Plzni začal soud v kauze pojistných podvodů za desítky milionů</h1>
      <address><time datetime="2019-11-11T15:32:00+00:00">11 Nov 2019, 15:32</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - U Krajského soudu v Plzni začalo hlavní líčení v jednom z nejrozsáhlejších odhalených případů pojistných podvodů. Obžalobě čelí devítičlenná organizovaná skupina, v níž jsou pojišťovací agenti i dva lékaři. Ani po několika hodinách ale státní zástupce nedočetl celou obžalobu až do konce. Má přes 330 stran a zahrnuje na 340 žalovaných skutků. Dnes se podařilo přečíst zatím jen čtvrtinu z nich, další jednání je nařízeno na středu, kdy bude státní zástupce se čtením obžaloby pokračovat, řekl ČTK soudce Jan Špeta.</p>
      <p>Před soudem stojí pojišťovací agenti, kteří podle spisu sjednávali na různé lidi úrazové a životní pojistky, a to i u několika různých pojišťoven na jednoho člověka. Za sjednání smlouvy čerpali provizi, přesahující v součtu přes pět milionů korun. Na základě nepravdivých lékařských zpráv o smyšlených úrazech páteře, kolen, kotníků, ramen, zad a podobně, které podle žalobce vystavovali obžalovaní lékaři, pak pojišťovny vyplácely pojistky. Jeden člověk přitom nárokoval vyplacení pojistky u více pojišťoven. Žalovaná škoda dosáhla včetně provizí podle spisu téměř 56 milionů korun.</p>
      <p>Samotným pojištěncům připadl jen malý podíl z vyplacené pojistky, asi pět až deset procent, uvedl státní zástupce. Lékař dostal až 20 procent, většina peněz od 13 pojišťoven zůstala makléřům.</p>
      <p>Případem se začala zabývat karlovarská policie na základě oznámení jedné z pojišťoven, která zjistila, že vyplatila pojistné plnění člověku, který zřejmě nárokoval pojistku za stejný úraz i u další pojišťovny. Kriminalisté postupně případ rozplétali, naposledy o něm informovala policejní mluvčí v červnu 2017, kdy už policisté stíhali 60 lidí, celkem z podvodů podezírali kolem stovky lidí.  </p>
      <p>Devět obžalovaných čelí nyní u soudu v Plzni obžalobě z pojistných podvodů, z přijímání úplatku, z podplácení a z padělání a vystavení nepravdivé lékařské zprávy. Hrozí jim až deset let vězení, jednomu z lékařů až 12 let vězení.</p>
    </article>
  </body>
</html>