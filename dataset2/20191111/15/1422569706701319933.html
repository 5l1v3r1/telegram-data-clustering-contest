<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Alfa-Romeo-GTV-4c-8c_0_2339766224.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T15:50:57+00:00"/>
    <meta property="og:title" content="Alfa Romeo confirma la desaparició del 4c i enterra el 8c i el GTV"/>
    <meta property="og:description" content="La marca llombarda abandona la producció d'esportius espectaculars amb disseny italià i ara se centrarà en els SUV i els totcamins"/>
  </head>
  <body>
    <article>
      <h1>Alfa Romeo confirma la desaparició del 4c i enterra el 8c i el GTV</h1>
      <h2>La marca llombarda abandona la producció d'esportius espectaculars amb disseny italià i ara se centrarà en els SUV i els totcamins</h2>
      <address><time datetime="2019-11-11T15:50:57+00:00">11 Nov 2019, 15:50</time> by <a rel="author">Ara Motor</a></address>
      <p>La fusió del grup FCA i PSA no és una notícia gaire positiva per a la mítica Alfa Romeo, una marca especialment protegida pel desaparegut Sergio Marchionne -que sempre hi va creure com la gran alternativa italiana a BMW i Porsche- i que pot quedar diluïda dins del nou gran grup resultant.</p>
      <p>De fet, ja fa temps que els cotxes esportius han deixat de ser un segment rendible i atractiu per als grans fabricants, centrats ara en oferir totcamins potents amb mecàniques eficients i sovint hibridades, i el 4c no ha estat una excepció dins de la tònica general del mercat.</p>
      <p>+ informació</p>
      <h3>
        <a href="https://motor.ara.cat/novetats/Alfa-Romeo-problema_0_2285771563.html">Alfa Romeo té un problema</a>
      </h3>
      <figure>
        <img src="https://motor.ara.cat/2019/08/09/novetats/Alfa-Romeo-problema_2285781579_64741079_210x118.jpg"/>
      </figure>
      <p>L’Alfa Romeo 4c es va començar a fabricar l’any 2013 (la versió descapotable o Spider va aparèixer el 2015) i ràpidament es va guanyar el cor dels aficionats gràcies a la seva estètica captivadora -probablement sigui un dels cotxes més bonics del segle XXI- i la seva lleugeresa: amb un pes de tan sols 895 quilos, els 240 CV de potència del motor central feien volar el petit italià en trams revirats.</p>
      <figure>
        <img src="https://motor.ara.cat/2019/11/07/imatges/Alfa-Romeo-Tonale_2339776279_67206736_532x310.jpg"/>
        <figcaption>Alfa Romeo Tonale ​ / Sergio Domínguez</figcaption>
      </figure>
      <p>Desgraciadament, el 4c, un cotxe que concentra l’essència d’Alfa Romeo, no va arribar mai a ser un cotxe de masses, tot i la bona acollida de la crítica i els aficionats més puristes i exigents. Ara la marca italiana es vol centrar en la fabricació de nous SUV com <a href="https://motor.ara.cat/novetats/Alfa-Romeo-Tonale-bellesa-ecologia_0_2191581057.html">el nou Tonale</a> i un futur SUV del segment B o urbà que podria aprofitar-se de les sinergies i les plataformes del nou grup resultant de la fusió amb PSA.</p>
      <h3>Adeu al 8c i el GTV</h3>
      <p>La nova realitat del grup FCA i el traspàs de Sergio Marchionne, el gran valedor d’Alfa Romeo, han fet que la marca llombarda hagi cancel·lat també el projecte del 8c, un superesportiu que la marca va anunciar i que hauria utilitzat un xassís monobuc de fibra de carboni i una plataforma híbrida capaç d’oferir una potència total combinada de més de 700 CV, i que serà capaç d’accelerar de 0 a 100 en menys de tres segons.</p>
      <figure>
        <img src="https://motor.ara.cat/2019/11/07/imatges/Alfa-Romeo-GTV_2339776278_67206501_532x273.jpg"/>
        <figcaption>Alfa Romeo GTV ​</figcaption>
      </figure>
      <p>A més a més, Alfa Romeo ha renunciat al desitjat i esperat GTV (Gran Turismo Veloce), que havia d’aprofitar l’estructura de la Giulia Quadrifoglio Verde i oferir 600 CV de potència gràcies a una mecànica híbrida amb tracció integral mantenint el repartiment de pes 50/50 sobre cada eix.</p>
    </article>
  </body>
</html>