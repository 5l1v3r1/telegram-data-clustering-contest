<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/ab-dogu-akdeniz-nedeniyle-turkiyeye-yaptirim-uygulamak-icin-dugmeye-basti"/>
    <meta property="og:site_name" content="euronews"/>
    <meta property="article:published_time" content="2019-11-11T15:36:44+00:00"/>
    <meta property="og:title" content="AB Türkiye'ye sondaj yaptırımı uygulamak için düğmeye bastı"/>
    <meta property="og:description" content="Avrupa Birliği (AB) dışişleri bakanları, Türkiye'nin Kıbrıs adası açıklarındaki sondaj faaliyetleri nedeniyle Ankara'ya uygulanması öngörülen yaptırımlar için yol haritası üzerinde uzlaştı."/>
  </head>
  <body>
    <article>
      <h1>AB Türkiye'ye sondaj yaptırımı uygulamak için düğmeye bastı</h1>
      <address><time datetime="2019-11-11T15:36:44+00:00">11 Nov 2019, 15:36</time> by <a rel="author">Tuba Altunkaya</a></address>
      <p>Avrupa Birliği (AB) dışişleri bakanları, Türkiye'nin Kıbrıs adası açıklarındaki sondaj faaliyetleri nedeniyle Ankara'ya uygulanması öngörülen yaptırımlar için yol haritası üzerinde uzlaştı.</p>
      <p>Bakanların açıklamasında, "Söz konusu taslak, Doğu Akdeniz'de yasa dışı sondaj çalışmalarına dahil olan şahıs ve kurumların mal varlıklarının dondurulmasının ve seyahat yasağı getirilmesinin önünü açmıştır." denildi.</p>
      <p>Yaptırım uygulanması öngörülen isim ve kurumlar ise henüz belirlenmedi. Konuya yakın kaynaklara göre listede sondaj gemilerinin kaptanları ile Türk Silahlı Kuvvetleri (TSK) mensubu komutanların olması bekleniyor. Diplomatlara göre ekim ayında alınan ve hayata geçirilmesi için bugün düğmeye basılan yaptırım kararının aşamalı olarak ilerlemesi, Türkiye'ye AB'nin 'yasa dışı' olarak tanımladığı sondaj çalışmalarını sonlandırması için fırsat tanıyor.</p>
      <p>Barış Pınarı Harekatı'ndan dolayı silah satışlarının askıya alınmasıyla AB ile Ankara arasındaki ilişkiler gerilmişti.</p>
      <ul>
        <li>
          <a href="https://tr.euronews.com/2019/11/01/dogu-akdeniz-de-sondaj-cal-smalar-yuruten-fatih-gemisi-turkiye-ye-donuyor">Doğu Akdeniz'de sondaj çalışmaları yürüten Fatih gemisi Türkiye'ye dönüyor</a>
        </li>
        <li>
          <a href="https://tr.euronews.com/2019/07/19/dogu-akdeniz-sondaj-faaliyetleri-bilmeniz-gereken-her-sey-dogal-krizi-turkiye-kibris-ab">Doğu Akdeniz'de sondaj faaliyetleri: 6 başlıkta bilmeniz gereken her şey</a>
        </li>
        <li>
          <a href="https://tr.euronews.com/2019/10/14/baris-pinari-dogu-akdeniz-neler-oluyor-ab-kendi-askeri-gucunu-olusturabilir-fransa-italya">Barış Pınarı Harekatı sonrası Doğu Akdeniz'de neler oluyor?</a>
        </li>
      </ul>
      <p>Kıbrıs Rum hükümeti, hidrokarbon arama lisansı verdiği alanlara Türkiye’nin sondaj gemisi yollamasının bölgedeki gerginliği ciddi bir şekilde arttırdığını belirterek Ankara’nın adanın egemenlik haklarını ihlal ettiğini. Türkiye ise çalışmaların kendi kıta sahanlığı içerisinde yürütüldüğünü savunuyor.</p>
      <h3>Daha önceki yaptırım kararları</h3>
      <p>AB dışişleri bakanları, temmuz ayında da Türkiye'nin Doğu Akdeniz'deki doğal gaz sondaj çalışmaları nedeniyle Ankara'ya yaptırım kararı almıştı.</p>
      <p>Bakanlarının uzlaştığı önlemler kapsamında AB'nin, Türkiye ile üst düzey temasları ve Kapsamlı Hava Taşımacılık Anlaşması müzakerelerini askıya alması, Türkiye'nin AB'den 2020'ye kadar alması öngörülen 145.8 milyon euroluk üyelik öncesi mali fonlarda kesintiye gidilmesi kararlaştırılmıştı.</p>
    </article>
  </body>
</html>