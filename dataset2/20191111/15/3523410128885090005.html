<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639456/%D8%AA%D8%A7-%D8%AE%D8%B1%D9%88%D8%AC-%DA%A9%D8%A7%D9%85%D9%84-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%87-%D8%AC%D9%86%DA%AF-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T15:39:00+00:00"/>
    <meta property="og:title" content="تا خروج کامل آمریکا از افغانستان به جنگ ادامه می‌دهیم"/>
    <meta property="og:description" content="سخنگوی طالبان در واکنش به اظهارات فرمانده ستاد مشترک ارتش آمریکا مبنی بر ادامه حضور نظامیان این کشور در افغانستان گفت: افغان‌ها هرگز حضور نظامی..."/>
  </head>
  <body>
    <article>
      <h1>
        <a href="https://www.bultannews.com/fa/news/639456/%D8%AA%D8%A7-%D8%AE%D8%B1%D9%88%D8%AC-%DA%A9%D8%A7%D9%85%D9%84-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%87-%D8%AC%D9%86%DA%AF-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%D8%AF%D9%87%DB%8C%D9%85">تا خروج کامل آمریکا از افغانستان به جنگ ادامه می‌دهیم</a>
      </h1>
      <h2>سخنگوی طالبان در واکنش به اظهارات فرمانده ستاد مشترک ارتش آمریکا مبنی بر ادامه حضور نظامیان این کشور در افغانستان گفت: افغان‌ها هرگز حضور نظامی...</h2>
      <address><time datetime="2019-11-11T15:39:00+00:00">11 Nov 2019, 15:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، گروه طالبان اظهارات رئیس ستاد مشترک نیروهای مسلح <b>آمریکا</b> مبنی بر ادامه حضور نیروهای این کشور در <b>افغانستان</b> را محکوم کرد.</p>
      <p>روز گذشته ژنرال «مارک میلی» در مصاحبه‌ با شبکه خبری «ای‌بی‌سی» گفت: «تلاش برای جلوگیری از مبدل شدن افغانستان به پناهگاه امن تروریست‌هایی که قصد حمله به آمریکا را دارند در حال انجام بوده و ۱۸ سال است که ادامه دارد و نظامیان این کشور به زودی از افغانستان خارج نخواهند شد و مأموریت آن‌ها احتمالا تا چند سال دیگر ادامه خواهد داشت.»</p>
      <p>«ذبیح‌الله مجاهد» سخنگوی طالبان در واکنش به اظهارات این مقام آمریکا گفت: «امارت اسلامی» به شدت سیاست (اشغالگرایانه) مقامات آمریکایی را محکوم می‌کند.</p>
      <p>وی افزود: آمریکا همچنان مانند 18 سال گذشته در اصرار خود بر اشغال افغانستان ناموفق بوده و در دستیابی به هر گزینه‌ای ناکام خواهد ماند.</p>
      <p>مجاهد ادامه داد: مردم آمریکا می‌دانند که حمله آمریکا به افغانستان اشتباه بوده و ادامه آن به کشورشان (آمریکا) آسیب می‌رساند. حتی مقامات ارشد نیز این جنگ را اشتباه جدی می‌خوانند.</p>
      <p>سخنگوی طالبان همچنین گفت: اظهارات ژنرال‌های آمریکایی در مورد ادامه حضور نیروهای اشغالگر در افغانستان تنها نشان از سیاست متضاد، متزلزل و ضعیف ایالات متحده است.</p>
      <p>وی تاکید کرد که افغان‌ها هرگز حضور نظامی هر کشور خارجی را در سرزمین خود تحمل نخواهند کرد و تا خروج کامل آنها به جنگ (جهاد) ادامه می‌دهند.</p>
      <p>اظهارات میلی در حالی بیان می‌شود که «دونالد ترامپ» رئیس‌جمهور آمریکا بارها اعلام کرده که نظامیان این کشور باید از افغانستان خارج شوند.</p>
      <p>بر اساس گزارش‌ها مقامات آمریکایی طی سال گذشته تعداد نظامیان این کشور در افغانستان را از حدود 15000 نفر به حدود 13000 نفر کاهش دادند.</p>
    </article>
  </body>
</html>