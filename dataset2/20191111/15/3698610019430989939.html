<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/stimulyuvati-45-vipusknikiv-shkil-obirati-profzakladi-v-mon-rozpovili-pro-plan-osvitnoyi-reformi-329236_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T15:54:00+00:00"/>
    <meta property="og:title" content="Стимулювати 45% випускників шкіл обирати профзаклади: в МОН розповіли про план освітньої реформи"/>
    <meta property="og:description" content="Також училища хочуть зробити доступним місцем для зміни професії.  "/>
  </head>
  <body>
    <article>
      <h1>Стимулювати 45% випускників шкіл обирати профзаклади: в МОН розповіли про план освітньої реформи</h1>
      <h2>Також училища хочуть зробити "доступним місцем для зміни професії".  </h2>
      <address>
        <time datetime="2019-11-11T15:54:00+00:00">11 Nov 2019, 15:54</time>
      </address>
      <p>Впродовж наступних п'яти років реформу освіти в Україні планують сформувати так, щоб стимулювати 45% випускників шкіл обирати професійну освіту. Така концепція передбачена в триступеневому "To do list" змін, який представила міністерка освіти і науки Ганна Новосад.</p>
      <p>За її словами, сьогодні в Україні не вистачає кваліфікованих працівників, тому потрібно "повернути фокус на професійні заклади і модернізувати мережу закладів профосвіти, яка є зараз". Так, в 2019-2020 роках міністерство планує винести на розгляд Верховної Ради законопроект "Про професійну освіту", в якому буде передбачено 40 нових професійних стандартів, створення сучасних майстерень в закладах профтехосвіти та надання більшої автономії таким закладам.</p>
      <p>А от до 2023 року в Україні планують створити сім центрів професійної досконалості у семи регіонах України, вдвічі збільшити кількість учнів, що навчаються на дуальних програмах, де 70% навчання відбувається на виробництві, та провести повне перенавчання усіх менеджерів закладів та педагогів у пілотних регіонах.</p>
      <p>"Ми дуже хочемо, щоб професійна освіта стала не просто місцем, де хтось навчається після 9 класу три роки. Це має бути та ланка освіти, куди може прийти кожен дорослий, який хоче перекваліфікуватися і отримати швидко нову спеціальність та вийти на ринок праці. Тому плануємо через законодавство, через впровадження нових програм робити професійну освіту частиною освіти дорослих", - заявила про амбітні плани Ганна Новосад.</p>
      <p>Зазначимо, у підготовленому Кабінетом міністрів України до другого читання проєкті бюджету-2020  передбачається збільшення видатків на освіту, однак при цьому український <a href="https://dt.ua/ECONOMICS/kabmin-hoche-optimizuvati-merezhu-shkil-i-zaklav-u-byudzhet-145-milyardiv-na-osvitu-328532_.html"><b>уряд збирається оптимізувати мережу шкіл в країні.</b></a></p>
      <p>Водночас про зміни в системі оцінки знань в школах читайте в статті Оксани Онищенко "<a href="https://dt.ua/EDUCATION/ne-lishe-drayiti-palubu-a-y-znati-kudi-plive-korabel-328176_.html"><b>Не лише драїти палубу, а й знати, куди пливе корабель</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>