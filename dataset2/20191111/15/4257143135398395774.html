<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/diktatorokat-es-adobunozoket-emlegettek-napirend-elott-a-parlamentben"/>
    <meta property="og:site_name" content="infostart"/>
    <meta property="article:published_time" content="2019-11-11T15:28:00+00:00"/>
    <meta property="og:title" content="Diktátorokat és adóbűnözőket emlegettek napirend előtt a parlamentben"/>
    <meta property="og:description" content="Recep Tayyip Erdogan török elnök budapesti látogatásáról, a szűrővizsgálatokról, a jászberényi választásról és az iskolai megfélemlítésről is szó volt hétfőn napirend előtt az Országgyűlésben."/>
  </head>
  <body>
    <article>
      <h1>Diktátorokat és adóbűnözőket emlegettek napirend előtt a parlamentben</h1>
      <address><time datetime="2019-11-11T15:28:00+00:00">11 Nov 2019, 15:28</time> by <a rel="author">InfoRádió</a></address>
      <h3>Recep Tayyip Erdogan török elnök budapesti látogatásáról, a szűrővizsgálatokról, a jászberényi választásról és az iskolai megfélemlítésről is szó volt hétfőn napirend előtt az Országgyűlésben.</h3>
      <p>A DK-s Arató Gergely diktátortalálkozónak nevezte Recep Tayyip Erdogan török elnök és Orbán Viktor miniszterelnök budapesti találkozóját és szóvá tette a rendezvény miatt bevezetett forgalomkorlátozásokat. Dömötör Csaba, a miniszterelnöki kabinetiroda parlamenti államtitkára válaszában arra emlékeztette az ellenzéki politikust, hogy a török vezetőt miniszterelnökként Gyurcsány Ferenc is fogadta. Szerinte ha a baloldal annyira segíteni akart volna a budapestieknek, akkor nem szervezett volna tüntetést olyan útvonalakra, amelyek lezárása súlyosbította a helyzetet. Az államtitkár hozzátette, ha morális kérdésekről van szó, akkor nem lehet elmenni szó nélkül amellett, hogy Czeglédy Csabát bízták meg a kerületek átvilágításával, azt az embert, akit korábban már elítéltek adócsalásért és most is súlyos bűncselekménnyel vádolnak.</p>
      <p>Amíg egy adóbűnözővel küzdenek az átláthatóságért, addig zéró, nulla alapjuk van arra, hogy bárkit is számon kérjenek - válaszolt a kormánypárti politikus.</p>
      <p>Az MSZP-s Gurmai Zita a férfiegészség hónapja, november kapcsán beszélt arról, hogy növelni kell a prosztatarák megelőzésének hatékonyságát, hiszen a férfiaknál a prosztatarák a második leggyakoribb rosszindulatú daganatos megbetegedés, a szűrővizsgálatok azonban szerinte nem elérhetőek. Szóvá tette, hogy tavaly nem indult el a vastagbélszűrési program, ami miatt felmerült a veszélye, hogy vissza kell fizetni hatmilliárd forint uniós támogatást. Elmondta, sok szűrővizsgálat csak háziorvosi beutalóval lehetséges, de nincs elég háziorvos; a szűrőbuszokon is csak beutalóval lehet ingyenesen igénybe venni a vizsgálatokat.</p>
      <p>Rétvári Bence, az Emberi Erőforrások Minisztériumának parlamenti államtitkára közölte, hogy a vastagbélszűrési programba 220 ezer férfit hívtak be, közülük 53 ezren adtak mintát, a szűrőbuszokra pedig nem kell beutaló, azokon elvégzik az alapvető vizsgálatokat. Beszélt a háziorvosok emelkedő támogatásáról, a praxisközösségeknek egészségmegőrző szolgáltatások esetén biztosított többlettámogatásról, valamint a letelepedési és praxisprogramokról.</p>
      <p>A jobbikos Jakab Péter arról beszélt, hogy szerinte a kormánypártok az általuk "kihisztizett", megismételt jászberényi önkormányzati választáson nagyon kikaptak, az ellenzék pedig nagyon nyert. Szerinte a vidék Magyarországa azt üzeni a kormánypártoknak: tűnjenek el a közéletből, elég volt a látványberuházásokból, a stadionokból, a vidék termelő beruházásokat akar és olyan politikusokat, akik szolgálják a népet.</p>
      <p>Orbán Balázs, a Miniszterelnökség parlamenti államtitkára rámutatott: az október 13-i önkormányzati választáson a kormányoldalt 1,8 millió, a nem kormányoldalt 1,3 millió választó támogatta. Ha üzentek a választók, akkor önöknek üzenték azt, hogy el kellene tűnni a közéletből - értékelt.</p>
      <h4>Visszavonandó kitüntetések, iskolai zaklatás</h4>
      <p>Az ülés előtt Szilágyi György országgyűlési képviselő, a Jobbik szóvivője a parlamentben tartott sajtótájékoztatót arról, hogy pártja megvonná az állami kitüntetést azoktól, akiket a bíróság bűncselekmény elkövetése miatt jogerősen elítélt. A politikus emlékeztetett arra, hogy a bicskei gyermekotthon vezetője érdemkeresztet kapott, később azonban kiderült róla, hogy molesztálta a gondozottjait, és ezért nyolc évre börtönbe került.</p>
      <p>Az LMP-s Hohn Krisztina az iskolai zaklatások, a bullying kapcsán úgy vélekedett, hogy ennek prevenciójával nem foglalkozik megfelelő mértékben a magyar oktatásügy. Ezeknek a helyzeteknek a megfelelő kezelésére szerint nincsenek felkészítve sem a gyerekek, sem a felnőttek, holott maradandó sérüléseket okoznak. Szerinte a legtöbb diák érintett, és fontos, hogy a pedagógusok olyan képzéseket kapjanak, amelyek segíti őket a bántalmazások felismerésében.</p>
      <p>Rétvári Bence közölte, a kormány két - az oktatási és a digitális - stratégiájának részeként is elindított programokat, hogy segítse ezeket a helyzeteket megelőzni, kezelni. Hozzátette: a pedagógusok gyakorlati segítséget kapnak az iskolai bántalmazás megelőzésére. Elmondta azt is, hogy az új büntető törvénykönyv szigorúbban bünteti a tanárok mint közszolgálatot ellátó személyek elleni erőszakot.</p>
      <p>
        <i>Nyitókép: MTI/Bruzák Noémi</i>
      </p>
      <p>
        <b>Kapcsolódó hang</b>
      </p>
      <p>Országgyűlés - napirend előtt</p>
      <figure>
        <audio src="https://infostart.hu/audio/00005/00005066b.mp3"/>
      </figure>
      <p> </p>
      <p>Jobbik és az állami kitüntetések</p>
      <figure>
        <audio src="https://infostart.hu/audio/00005/0000506db.mp3"/>
      </figure>
      <p> </p>
      <p>LMP - NAT és biztonságos szex</p>
      <figure>
        <audio src="https://infostart.hu/audio/00005/00005071b.mp3"/>
      </figure>
      <p> </p>
    </article>
  </body>
</html>