<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820122.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T15:23:00+00:00"/>
    <meta property="og:title" content="روحانی: سر هر میز مذاکره‌ای که برای منافع ملت ضرورت داشته باشد، می‌نشینیم"/>
    <meta property="og:description" content="به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز دوشنبه در مراسم افتتاح کارخانه احیاء مستقیم و شروع عملیات اجرایی طرح توسعه فولاد بافت اظهارداشت: شعار برای تشویق و اینکه هر از گاهی دور هم جمع شده و شعار بدهیم عیب ندارد، اما اساس کار بر توان عملی ما و به ظهور رساندن توانمندی‌ها است."/>
  </head>
  <body>
    <article>
      <h1>روحانی: سر هر میز مذاکره‌ای که برای منافع ملت ضرورت داشته باشد، می‌نشینیم</h1>
      <address>
        <time datetime="2019-11-11T15:23:00+00:00">11 Nov 2019, 15:23</time>
      </address>
      <p>رئیس جمهوری گفت: ما سر هر میز مذاکره‌ای که برای منافع ملت ضرورت داشته باشد، می‌نشینیم و گفتگو می‌کنیم.</p>
      <p>به گزارش الف به نقل از پایگاه اطلاع‌رسانی ریاست جمهوری، حجت الاسلام و المسلمین حسن روحانی روز دوشنبه در مراسم افتتاح کارخانه احیاء مستقیم و شروع عملیات اجرایی طرح توسعه فولاد بافت اظهارداشت: شعار برای تشویق و اینکه هر از گاهی دور هم جمع شده و شعار بدهیم عیب ندارد، اما اساس کار بر توان عملی ما و به ظهور رساندن توانمندی‌ها است.</p>
      <p>رئیس جمهور گفت: این ایام بخاطر میلاد پیامبر عظیم‌الشأن اسلام(ص) و امام صادق(ع) ایام شادی است، اما هنگامی که تلاش‌های سازنده کارآفرینان و کارگران ما به نتیجه می‌رسد این خوشحالی دو چندان می‌شود.</p>
      <p>وی افزود: هر زمانی که بتوانیم کارخانه‌ای با تولید سالانه 800 هزار تن آهن اسفنجی ساخته و افتتاح کنیم، مایه خوشحالی خواهد بود، اما این خوشحالی زمانی دو چندان می‌شود که این افتتاح‌ها در شرایط تحریم به ثمر رسیده است.</p>
      <p>روحانی با بیان اینکه امروز ایران مقتدر و عالم با جوانان پرتلاش خود هر روز قدم جدیدی در مسیر توسعه برمی‌دارد، اظهارداشت: اینکه در گزارش مسئولان این پروژه اعلام شد که مجموعه ارزش کار و سرمایه‌گذاری در فاز اول این کارخانه 1500 میلیارد تومان بوده و از همین امروز عملیات اجرایی فاز دوم این کارخانه آغاز شده، بدان معناست که با همه توان و تلاش، راه توسعه و پیشرفت کشور را ادامه می‌دهیم.</p>
      <p>رئیس جمهور ادامه داد: اینکه اعلام شد در زمینه تولید فولاد از رتبه سیزدهم در جهان در چند سال اخیر به رتبه دهم رسیده ایم و کشورهایی مانند فرانسه و ایتالیا را در این زمینه پشت سر گذاشته ایم به معنای غرور و عزت ملی است.</p>
      <p>روحانی با اشاره به شتاب افتتاح طرح های بزرگ عمرانی  در کشور تصریح کرد: اینکه می‌توانیم نیازمندی‌های فولاد کشور را در بسیاری از بخش‌ها تأمین کرده و مازاد آن را به دنیا صادر کنیم، به معنای آن است که ملت ایران، ملتی تحریم‌ناپذیر است و اگر دشمنان جایی را تحریم کنند ما از مسیر دیگر فعالیت خود را ادامه می‌دهیم.</p>
      <p>رئیس جمهور مسأله اشتغال نسل جوان را حائز اهمیت دانست و گفت: امنیت خانواده‌ها با اشتغال فرزندان تأمین می‌شود و باید جوانان کشور مشغول بکار شوند چرا که امنیت کشور در سایه اشتغال نسل جوان عزیز است.</p>
      <p>روحانی با اشاره به اینکه امروز نسل جوان کشور نسلی تحصیلکرده و جمع بزرگی از فارغ‌التحصیلان را تشکیل می‌دهد، اظهار داشت: باید اشتغال شایسته این جوانان را فراهم کنیم. شاید برخی شغل‌ها وجود داشته باشد و از نیروهای غیرایرانی هم در آن استفاده کنیم، اما باید کار و شغل متناسب با شأن، مقام و تحصیلات جوانان ایرانی ایجاد کنیم.</p>
      <p>رئیس جمهور با اشاره به افتتاح کارخانه توربین در یزد، گفت: بسیار خوشحال‌کننده است که در این مجموعه نسل جوان تحصیلکرده قطعات توربین را می‌سازند و این به معنای آن است که نیروی پرتلاش و پرکار ما به عنوان استادان کار فعال هستند و صدها جوان در استان‌های مختلف تلاش کرده و کیفیت تولیدات را ارتقاء می بخشند.</p>
      <p>روحانی ادامه داد: حضور این جوانان نشان می‌دهد که ما می‌توانیم روی پای خود بایستیم و در بخش‌های مختلف از جمله تولید توربین موفق باشیم.</p>
      <p>رئیس جمهور گفت: اینکه وزیر صنعت، معدن و تجارت در یزد اعلام کرد که مجموع پروژه‌های استان در بخش صنعت حدود 3500 میلیارد تومان بوده، باعث افتخار است. همچنین اینکه وزیر نیرو اعلام کرد در این استان 800 میلیارد تومان طرح‌های مختلف آب و برق اجرا شده نیز مایه مباهات است، چرا که این طرح‌ها و پروژه‌هایی که افتتاح می‌شود به معنای آن است که دلگرم و پرنشاطیم و آینده را روشن می‌بینیم.</p>
      <p>روحانی با اشاره به اینکه براساس گزارش مسئولان تعداد مجوزهایی که برای ایجاد کارخانه‌های تولیدی و صنعتی صادر شده افزایش داشته است، گفت: این به معنای امید است چرا که اگر امید نبود این آمار افزایش نمی‌یافت.</p>
      <p>رئیس جمهور افزایش افتتاح پروژه‌ها و رشد صدور مجوزها برای احداث مجتمع‌های صنعتی را مهم دانست و افزود: این موضوع که افزایش و توسعه تولید فولاد در دنیا 3.5 درصد و در ایران 6.5 درصد است، به معنای موفقیت ما در این عرصه است.</p>
      <p>روحانی با تأکید بر اینکه ایستادگی، مقاومت، صبر، تحمل، سختکوشی و در کنار آنها تعامل با دنیا با یکدیگر منافات ندارد، گفت: برخی تصور می‌کنند، اگر مقاومت کنیم با دنیا قهر هستیم و این در حالی است که ما اهل قهر نیستیم و برخی تصور می‌کنند که اگر با دنیا گفتگو کنیم به معنای سستی و از بین رفتن کارها است. اما نمی‌دانند که عدم گفتگو با دیگران در حقیقت همان منزوی شدن است.</p>
      <p>رئیس جمهور افزود: مگر می‌شود کشوری در مسیر پیشرفت قرار بگیرد و منزوی باشد. آنهایی که می‌گویند تعامل نکنیم در حقیقت در راستای خواسته دشمنان سخن می‌گویند چرا که این کار به معنای منزوی شدن است.</p>
      <p>روحانی تأکید کرد: ما سر هر میز مذاکره‌ای که برای منافع ملت ضرورت داشته باشد، می‌نشینیم و گفتگو می‌کنیم.</p>
      <p>رئیس جمهور با بیان اینکه براساس گفته مسئولان این واحد صنعتی راه‌اندازی و افتتاح امروز در سایه برجام به ثمر رسیده است، گفت: این موضوع نه تنها در کارخانه فولاد بافت بلکه در بسیاری از واحدهای صنعتی کشور بوده و بسیاری از بخش‌هایی که بخاطر عدم ورود قطعات باقی مانده بود به واسطه برجام و ورود قطعات که مدت‌ها در کمرگات جهان معطل مانده بود، راه‌اندازی شد و آنهایی که نمی‌توانند این واقعیت را بفهمند، باید درک کنند.</p>
      <p>روحانی تصریح کرد: تمام تحولی که توانستیم در مدت چند سال در پارس جنوبی به دست آوریم که به اندازه موفقیت‌هایی بود که در کل عمر این مجموعه به دست آمده و 11 فاز افتتاح شده بخاطر این بود با برجام این مسیر باز شد و همه به میدان آمدند.</p>
      <p>رئیس جمهور با تأکید بر اینکه قدرت دیپلماسی، علم و حرف زدن برای ما افتخار است، گفت: خداوند پیامبر اسلام(ص) را به این سفارش کرده که از طریق علم، درایت، منطق، حکمت و از راه پند و موعظه و مجادله‌ای که به بهترین شکل باشد، امور را به پیش ببرد.</p>
      <p>روحانی با اشاره به ضرورت استفاده از حکمت، دانش و عقل، گفت: ما می‌توانیم با تلاش‌مان به همه اهداف دست پیدا کنیم و خط قرمز ما این است که حقوق و عزت ملی ما در مسیری که در آن حرکت می‌کنیم، محفوظ باشد، اما اینکه در چارچوب رسیدن به منافع و عزت ملی بخواهیم با کسی گفتگو کنیم، راهی است که اسلام و پیامبر برای ما ترسیم کرده است.</p>
      <p>رئیس جمهور خاطر نشان کرد: آن کسی که زیر عهد خود می‌زند، شکست می‌خورد و آن که پای عهد ایستاده همیشه پیروز میدان و موفق است.</p>
      <p>روحانی خطاب به تلاشگران عرصه صنعت کشور، گفت: کار و تلاش شما به معنای مقاومت ملت و ایستادگی، آبادانی کشور و توسعه اشتغال است.</p>
      <p>رئیس جمهور با بیان اینکه خوشحالم امروز در رفسنجان تأسیس پارک علم و فناوری را به مردم وعده دادیم که می‌تواند حرکت بزرگی در مسیر توسعه ایجاد کند، گفت: باید در کنار کارخانه فولاد به بخش‌های دیگر گردشگری و علمی نیز در این منطقه توجه داشته باشیم.</p>
      <p>روحانی همچنین با اشاره به آغاز عملیات اجرایی کارخانه نوآوری در یزد، افزود: باید جوانان تحصیلکرده دانشگاهی را به کار و فعالیت در عرصه‌های مختلف دعوت کنیم.</p>
      <p>پیش از سخنان رئیس جمهور، آقای رحمانی وزیر صنعت، معدن و تجارت گزارشی از روند اجرای طرح کارخانه فولاد بافت و برنامه‌های این وزارتخانه در زمینه توسعه فعالیت‌های صنعتی در کشور ارایه کرد.</p>
    </article>
  </body>
</html>