<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/serviste-unutulan-cocugun-okul-yoneticilerine-idari-sorusturma-214828h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T15:18:36+00:00"/>
    <meta property="og:title" content="Serviste unutulan çocuğun okul yöneticilerine idari soruşturma"/>
    <meta property="og:description" content="Bursa'da, bindiği servis minibüsünde unutulan Selim K.'nin (4) gittiği özel anaokulu'nun yöneticileri hakkında, İl Milli Eğitim Müdürlüğü'nce idari soruşturma başlatıldı. "/>
  </head>
  <body>
    <article>
      <h1>Serviste unutulan çocuğun okul yöneticilerine idari soruşturma</h1>
      <h2>Bursa'da, bindiği servis minibüsünde unutulan Selim K.'nin (4) gittiği özel anaokulu'nun yöneticileri hakkında, İl Milli Eğitim Müdürlüğü'nce idari soruşturma başlatıldı. </h2>
      <address>
        <time datetime="2019-11-11T15:18:36+00:00">11 Nov 2019, 15:18</time>
      </address>
      <p>Osmangazi ilçesine bağlı Çirişhane Mahallesi'nde oturan ailesi, cuma günü, Selim K.'yi anaokuluna gitmesi için servis minibüsüne bindirdi. Selim K., iddiaya göre, koltukta uyuyakalınca anaokuluna gelindiğinde servisten inmedi. Küçük çocuğun uyuduğunu fark etmeyen şoför S.İ. ile servis görevlisi S.A., aracı Soğanlı Mahallesi'ndeki sokağa park etti. Şoför, havalanması için minibüsün kapılarını ise açık bırakıp, sokaktan ayrıldı. Bir süre sonra uyanan Selim K, araçtan inerek, sokakta dolaşmaya başladı. Çocuğu gören polisler, ekip aracına bindirerek, emniyete götürdü. Selim K.'nin sürekli ağlaması nedeniyle iletişime geçemeyen polisler, bölgedeki anaokullarını araştırdı. Öğrencilerden birinin sabah gelmediği belirtilince Selim K.'nin ailesine ulaşıldı. Ekipler, küçük çocuğu annesine teslim etti.</p>
      <p>Bursa Emniyet Müdürlüğü Çocuk Şube Müdürlüğü ekipleri, savcılık talimatı üzerine servis şoförü S.İ., servis görevlisi S.A. ve okulun kurucu üyesi A.A.'yı ifadelerini almak üzere emniyete götürdü. Hakkında adli işlem başlatılan 3 kişi, ifadelerinin ardından serbest bırakıldı. İl Milli Eğitim Müdürlüğü'nce ise özel anaokulu'nun yöneticileri hakkında, idari soruşturma başlatıldı. </p>
    </article>
  </body>
</html>