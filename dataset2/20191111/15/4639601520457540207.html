<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/politics/papaggelopoulos-raspoutin-telos-erxetai-i-epoxi-tis-messalinas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T15:05:50+00:00"/>
    <meta property="og:title" content="Παπαγγελόπουλος : «Ρασπούτιν τέλος, έρχεται η εποχή της Μεσσαλίνας»!"/>
    <meta property="og:description" content="Ο Παπαγγελόπουλος στη συνέντευξή του δηλώνει ότι υπήρχαν διαρροές και σκοπιμότητες για την έρευνα της Novartis από άλλα πρόσωπα – εκτός αυτού -, ενώ αφήνει ανοικτό το ενδεχόμενο να παρακολουθούνταν από την ΕΥΠ, παρότι μέλος της κυβέρνησης"/>
  </head>
  <body>
    <article>
      <h1>Παπαγγελόπουλος : «Ρασπούτιν τέλος, έρχεται η εποχή της Μεσσαλίνας»!</h1>
      <h2>Ο Παπαγγελόπουλος στη συνέντευξή του δηλώνει ότι υπήρχαν διαρροές και σκοπιμότητες για την έρευνα της Novartis από άλλα πρόσωπα – εκτός αυτού -, ενώ αφήνει ανοικτό το ενδεχόμενο να παρακολουθούνταν από την ΕΥΠ, παρότι μέλος της κυβέρνησης</h2>
      <address><time datetime="2019-11-11T15:05:50+00:00">11 Nov 2019, 15:05</time> by <a rel="author">ΤοΒΗΜΑ Team</a></address>
      <p>«Ο Ρασπούτιν τελείωσε, μπαίνουμε στην εποχή της Μεσσαλίνας»! Στον εντυπωσιακό αυτό προσδιορισμό ως ρωμαίας αυτοκράτειρας για τη δικαστική λειτουργό Ελένη Ράικου προχωρά ο πρώην αναπληρωτής υπουργός Δικαιοσύνης Δημήτρης Παπαγγελόπουλος, μιλώντας κατ’ αποκλειστικότητα στα «ΝΕΑ», λίγες ημέρες πριν από την έναρξη της προανακριτικής επιτροπής.</p>
      <p>Ο Παπαγγελόπουλος στη συνέντευξή του δηλώνει ότι υπήρχαν διαρροές και σκοπιμότητες για την έρευνα της Novartis από άλλα πρόσωπα – εκτός αυτού -, ενώ αφήνει ανοικτό το ενδεχόμενο να παρακολουθούνταν από την ΕΥΠ, παρότι μέλος της κυβέρνησης. Συμπληρώνοντας ενδεικτικά ότι «δεν επικοινώνησα με τον τότε διοικητή της ΕΥΠ κ. Γιάννη Ρουμπάτη, γιατί κι αν με παρακολουθούσε δεν θα μου το έλεγε». Ακόμη αφήνει ανοικτό το ζήτημα να υπήρχαν χρηματισμοί στο Μαξίμου με τροχήλατες βαλίτσες – σύμφωνα με ισχυρισμούς μάρτυρα υπό προστασία -, παρά την αρχειοθέτηση των συγκεκριμένων κατηγοριών. Επιπλέον σπεύδει ν’ αναφέρει ότι η προανακριτική επιτροπή της Βουλής δεν έχει τη δυνατότητα να ερευνήσει το παρασκήνιο άλλων δικαστικών υποθέσεων, ενώ προχωρά στην πρόβλεψη ότι η επιτροπή της Βουλής δεν θα κάνει δεκτό το αίτημά του για κατ’ αντιπαράσταση εξέταση με τους Σαμαρά, Αγγελή και Ράικου. Τέλος, αποφεύγει να σχολιάσει τους χειρισμούς των δικαστικών για την υπόθεση Novartis κι αν ο ίδιος προχωρούσε σε παρόμοιες κινήσεις, αλλά και τις αναφορές του Αγγελή για δεκάδες μη ερευνηθείσες υποθέσεις.</p>
      <p>
        <a href="https://www.in.gr/2019/11/11/economy/anadromika-posa-lefta-prepei-na-perimenoun-oi-syntaksiouxoi/">Αναδρομικά : Πόσα λεφτά πρέπει να περιμένουν οι συνταξιούχοι</a>
      </p>
      <p>
        <b>Κύριε υπουργέ, ποια νέα στοιχεία θα εμφανίσετε (πέρα από όσα έχετε δηλώσει σε πρόσφατες συνεντεύξεις σας κ.λπ.) στην προανακριτική επιτροπή της Βουλής για τις αναφερόμενες παρεμβάσεις σε δικαστικούς λειτουργούς;</b>
      </p>
      <p>Αν σας τα πω τώρα, δεν θα είναι νέα στοιχεία όταν θα τα εμφανίσω στην προκαταρκτική επιτροπή αλλά μάλλον θα έχουν παλιώσει. Επαναλαμβάνω όμως για άλλη μία φορά ότι, όπως έχω αποδείξει μέχρι τώρα, δεν υπήρξε καμία παρέμβαση δική μου σε κανέναν δικαστικό λειτουργό, ούτε στο μέγα σκάνδαλο της Noνartis ούτε σε οποιαδήποτε άλλη υπόθεση.</p>
      <p>
        <b>Εχετε προαναγγείλει, φέρ’ ειπείν, ότι θα μιλήσετε για ορισμένα αιτήματα της κυρίας Ράικου προς εσάς. Αλήθεια, τι συμπέρασμα μπορεί να προκύψει από αυτή την αποκάλυψη;</b>
      </p>
      <p>Δεν ξέρω πόσες αποκαλύψεις θα με αναγκάσει να κάνω η κυρία Ράικου. Σε κάθε ψέμα της θα απαντάω με μια αλήθεια. Στόχος μου είναι να αποκαλύψω περαιτέρω πόσο αναξιόπιστα είναι τα μυθεύματά της για τον δήθεν Ρασπούτιν, που τα εφηύρε πολλούς μήνες μετά την παραίτησή της για να συγκαλύψει τις μεγάλες ευθύνες της ως εισαγγελέως κατά της Διαφθοράς. Η εποχή του Ρασπούτιν τελείωσε όμως. Μπαίνουμε στην εποχή της Μεσσαλίνας. Θα είναι πολύ ενδιαφέρουσα και γαργαλιστική…</p>
      <p>
        <b>Ποια εκτιμάται ότι θα είναι τα πλέον κρίσιμα ή ενδιαφέροντα σημεία στην έρευνα της προανακριτικής επιτροπής; Ποιες εκπλήξεις μπορεί να υπάρξουν;</b>
      </p>
      <p>Εκπλήξεις θα υπάρξουν πολλές. Μόνο που θα είναι πολύ ευχάριστες για μένα και πολύ δυσάρεστες για όσους με κατηγορούν. Θα σας θυμίσω όμως ότι η Βουλή αποφάσισε τη σύσταση προανακριτικής επιτροπής για να ερευνηθούν συγκεκριμένες αξιόποινες πράξεις που δήθεν τέλεσα ως υπουργός. Τα υπόλοιπα που γράφονται και λέγονται είτε από άσχετους είτε από εγκάθετους για επέκταση της έρευνας εις βάρος μου είναι ομολογία ότι αντιλαμβάνονται ότι δεν υπάρχει κανένα στοιχείο εις βάρος μου. Προσποιούνται ότι μπορεί να ερευνήσει η επιτροπή και άλλες υποθέσεις, ενώ γνωρίζουν καλά ότι για να γίνει αυτό απαιτείται νέα απόφαση της Ολομέλειας της Βουλής για σύσταση νέας προκαταρκτικής επιτροπής με νέα δήθεν αδικήματα.</p>
      <p>
        <b>Τι πιστεύετε ότι θα προκύψει από τις καταθέσεις των κ.κ. Ράικου και Αγγελή; Ποιον άλλο μάρτυρα θεωρείτε εσείς ως κλειδί;</b>
      </p>
      <p>Θα αποκαλυφθούν πλήρως η αναξιοπιστία τους και οι μεγάλες ευθύνες τους και θα γελοιοποιηθούν ακόμη περισσότερο στους συναδέλφους τους και στον ελληνικό λαό. Οσο για άλλον μάρτυρα που θεωρώ κλειδί, σας υπενθυμίζω ότι ζήτησα από την προκαταρκτική επιτροπή να εξετασθούν όλοι οι δικαστές και εισαγγελείς που υπηρέτησαν σε νευραλγικά πόστα κατά τη διάρκεια της θητείας μου ως υπουργού, δηλαδή πάνω από 50, ίσως και 100 πρόσωπα. Είναι βέβαιο όμως ότι το αίτημά μου αυτό θα απορριφθεί για να προφυλαχθούν οι πραγματικοί σκευωροί.</p>
      <p> </p>
      <figure>
        <img src="https://www.in.gr/wp-content/uploads/2019/11/img_27971570562303-1-600x400.jpg"/>
      </figure>
      <p> </p>
      <p>
        <b>Κύριε υπουργέ, έχετε ζητήσει κατ’ αντιπαράσταση εξέταση με τους κ.κ. Σαμαρά, Ράικου και Αγγελή. Τι πιστεύετε ότι θα ειπωθεί στη διάρκεια αυτής της διαδικασίας;</b>
      </p>
      <p>Είμαι βέβαιος πως η πλειοψηφία της προκαταρκτικής επιτροπής δεν θα ικανοποιήσει ούτε αυτό το αίτημά μου για να προφυλάξει τον κ. Σαμαρά, την κυρία Ράικου και τον κ. Αγγελή.</p>
      <p>
        <b>Ποια άποψη έχετε δημιουργήσει κι ως έμπειρος δικαστικός λειτουργός για τις καταθέσεις των «υπό προστασία» μαρτύρων που αναφέρονται σε «χρηματισμούς πολιτικών προσώπων» κ.λπ.; Τις θεωρείτε αξιόπιστες, ότι ερευνήθηκαν ενδελεχώς; Μια ενδεικτική συμπληρωματική ερώτηση: αυτά περί τροχήλατων βαλιτσών με λεφτά στο Μέγαρο Μαξίμου (σ.σ.: οι σχετικές κατηγορίες αρχειοθετήθηκαν) σας φαίνονται, με την εμπειρία σας, ότι θα μπορούσαν να ευσταθούν;</b>
      </p>
      <p>Θα μου επιτρέψετε μια ρητορική ερώτηση. Αν εσείς θέλατε να λαδώσετε κάποιον πολιτικό, πώς θα τον λαδώνατε; Θα του βάζατε χρήματα στον τραπεζικό λογαριασμό του; Και αν ήταν πολλά, πάρα πολλά, πώς θα του τα πηγαίνατε; Χύμα; Κάπου δεν θα τα βάζατε;</p>
      <p>
        <b>Εσείς θα κάνατε τον ίδιο χειρισμό ως δικαστικός αν είχατε αναλάβει τη σχετική έρευνα;</b>
      </p>
      <p>Κάθε εισαγγελέας έχει τον δικό του τρόπο έρευνας και προσέγγισης για τις υποθέσεις που ερευνά.</p>
      <p>
        <b>Ο κ. Αγγελής ανέφερε στην κατάθεσή του ότι στην Εισαγγελία Διαφθοράς εντόπισε πολλές υποθέσεις που δεν έχουν ελεγχθεί από το 2013. Εχετε κάποιο σχόλιο ή γνώση για αυτές τις περιπτώσεις και σε τι μνημονεύεται;</b>
      </p>
      <p>Απλώς αναρωτιέμαι γιατί ο κ. Αγγελής όλα αυτά τα ανέφερε μετά το ταξίδι στη Βιέννη. Η έρευνα για τη συμπεριφορά και τις μεγάλες ευθύνες του κ. Αγγελή για το θέμα αυτό είναι σε εξέλιξη. Οταν τελειώσει η έρευνα, όποιο και αν είναι το αποτέλεσμά της, μην ανησυχείτε, θα πω τη γνώμη μου και θα την τεκμηριώσω απόλυτα.</p>
      <p>
        <b>Κύριε υπουργέ, το τελευταίο χρονικό διάστημα υπήρξαν δημοσιεύματα για πρωτοσέλιδα συμπολιτευόμενων ΜΜΕ την προηγούμενη τριετία με «αποκαλύψεις για την υπόθεση Novartis» – όπως, φέρ’ ειπείν, αυτό για τον ύποπτο λογαριασμό πολιτικού στις ΗΠΑ -, πίσω από τα οποία σημείωναν ότι «κρύβονται δικές σας διαρροές και σκοπιμότητες». Ποιο είναι το σχόλιό σας για τον αναφερόμενο «συγχρονισμό»;</b>
      </p>
      <p>Ο κ. Κοντονής προσφάτως δήλωσε ότι εγώ είχα μαύρα μεσάνυχτα για την υπόθεση Noνartis. Επίσης ο κ. Αγγελής ισχυρίζεται ότι είχε συνεργασία με την κυρία Δημητρίου, την κυρία Παπασπύρου και τον κ. Καλογήρου για το θέμα αυτό και όχι με εμένα. Αρα εγώ δεν γνώριζα τίποτα για το θέμα αυτό και κατά συνέπεια δεν θα μπορούσα να κάνω διαρροές στα ΜΜΕ. Αλλού πρέπει λοιπόν να αναζητήσετε διαρροές και σκοπιμότητες.</p>
      <p>
        <b>Προσφάτως υπήρξαν δημοσιεύματα ότι έχουν υποκλαπεί συνομιλίες σας από την ΕΥΠ ή άλλους, που μπορεί να προσδώσουν μια νέα διάσταση στην ερευνώμενη υπόθεση. Αλήθεια, τώρα ακούτε για πρώτη φορά ότι υπάρχει αυτό το ενδεχόμενο με παρακολούθηση των τηλεφώνων σας;</b>
      </p>
      <p>Αν έχουν υποκλαπεί συνομιλίες μου, εγώ δεν ανησυχώ καθόλου για το περιεχόμενό τους. Θα πρέπει όμως όλοι οι Ελληνες να ανησυχήσουμε και να ξεσηκωθούμε για το απαράδεκτο και επικίνδυνο για τη δημοκρατία μας γεγονός να υποκλέπτονται οι συνομιλίες έλληνα πολίτη, και μάλιστα υπουργού.</p>
      <p>
        <b>Είναι αληθές ότι για αυτόν τον λόγο υπήρξε επικοινωνία σας με τον τότε διοικητή της ΕΥΠ κ. Γιάννη Ρουμπάτη;</b>
      </p>
      <p>Ουδέποτε επικοινώνησα με τον κ. Ρουμπάτη για το θέμα αυτό. Αλλωστε, τι νόημα θα είχε; Αν η ΕΥΠ υπέκλεπτε τις συνομιλίες μου, υπήρχε περίπτωση να το παραδεχθεί;</p>
      <p>
        <b>Πώς σχολιάζετε το έγγραφο της Εισαγγελίας Διαφθοράς για τους προστατευόμενους μάρτυρες που έχουν καταθέσει στο FBΙ;</b>
      </p>
      <p>Ως ταφόπλακα της προσπάθειας να εμφανισθεί το μέγα σκάνδαλο της Noνartis ως σκευωρία. Αποδεικνύει ότι το FBI ερευνούσε την υπόθεση πολύ πριν ασχοληθεί η ελληνική Δικαιοσύνη και είχε στοιχεία για δωροδοκίες ελλήνων πολιτικών και γιατρών. Η αλήθεια είναι ότι η υπόθεση Noνartis είναι η κορωνίδα των σκανδάλων, όπως το χαρακτήρισε άλλωστε η κυρία Ράικου, σκευωρία δεν υπήρξε, ούτε είναι άκυρη η διαδικασία έρευνας.</p>
      <p>
        <a href="https://www.tovima.gr/2019/11/11/media/mia-spoudaia-ekdilosi-sta-ioannina-me-ti-sfragida-ton-efimeridon-vima-kai-nea/">Σημαντική εκδήλωση στα Ιωάννινα με τη σφραγίδα των εφημερίδων «Βήμα» και «ΝΕΑ»</a>
      </p>
    </article>
  </body>
</html>