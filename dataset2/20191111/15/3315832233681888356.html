<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/04ed9ec7306469f8/doua-din-cele-mai-mari-economii-ale-lumii-ar-putea-anunta-saptamana-viitoare-ca-au-intrat-in-recesiune.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-11T15:20:04+00:00"/>
    <meta property="og:title" content="Două din cele mai mari economii ale lumii ar putea anunța săptămâna viitoare că au intrat în recesiune"/>
    <meta property="og:description" content="Investitorii au abandonat temerile legate de ritmul creșterii globale, alegând optimismul după anunțul „fazei unu” din conflictul comercial SUA - China, dar datele economice așteptate din Europa săptămâna care vine le-ar putea schimba starea de spirit, comentează CNN."/>
  </head>
  <body>
    <article>
      <h1>Două din cele mai mari economii ale lumii ar putea anunța săptămâna viitoare că au intrat în recesiune</h1>
      <address><time datetime="2019-11-11T15:20:04+00:00">11 Nov 2019, 15:20</time> by <a rel="author">Jurnal.md</a></address>
      <p>
        <b>Investitorii au abandonat temerile legate de ritmul creșterii globale, alegând optimismul după anunțul „fazei unu” din conflictul comercial SUA - China, dar datele economice așteptate din Europa săptămâna care vine le-ar putea schimba starea de spirit, comentează CNN.</b>
      </p>
      <p>Germania poate anunța joi datele care să indice faptul că este în recesiune. Economiștii chestionați de Reuters consideră că a patra economie din lume a scăzut cu 0,1% între iulie și septembrie - marcând două trimesrte consecutive de creștere negativă.</p>
      <p>Este posibil ca Germania - care a fost lovită de războiul comercial, precum și scăderea cererii globale de autovehicule - să fi evitat, totuși, căderea. Exporturile au revenit în mod neașteptat în septembrie, în creștere cu 1,5% față de luna precedentă. Datele din august au fost, de asemenea, revizuite în sus. "Cu datele de acum, o recesiune tehnică nu este un scenariu plauzibil", a spus clienților Carsten Brzeski, economistul principal al ING, menționând că Germania ar fi putut evita o contracție "chiar în ultimul moment".</p>
      <p>Recesiunea sau nu, realitatea este că economia Germaniei, cea mai mare din Europa, pare slăbită. „Rămâne faptul că economia germană stagnează de facto de mai bine de un an”, a spus Brzeski.</p>
      <p>De asemenea, în calendarul săptămânii viitoare se află mărturia președintelui Rezervei Federale, Jerome Powell, în fața Congresului, pe tema economiei SUA, care are loc miercuri și joi.</p>
      <p>Powell va fi supus unui tir de întrebări, după cele trei reduceri ale ratelor dobânzilor anunțate de Fed, dar probabil se va confrunta cu întrebări legate la datele slabe privind producția și investițiile în afaceri, și ce poate spune despre puterea celei mai mari economii din lume, scrie Mediafax.</p>
      <p>Și Marea Britanie va raporta luni datele PIB. Economia țării s-a redus pentru prima dată începând cu 2012, în trimestrul doi, în condițiile în care creșterea globală și frica de Brexit au iscat mari temeri, însă economiștii chestionați de Reuters cred că țara va evita o recesiune, înregistrând o creștere de 0,4% între iulie și septembrie.</p>
    </article>
  </body>
</html>