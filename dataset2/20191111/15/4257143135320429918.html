<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/11/nemet-ceget-vett-a-mol"/>
    <meta property="og:site_name" content="infostart"/>
    <meta property="article:published_time" content="2019-11-11T15:49:00+00:00"/>
    <meta property="og:title" content="Német céget vett a Mol"/>
    <meta property="og:description" content="Lezárta a Mol a tranzakciót, amelynek eredményeként 100 százalékos tulajdonrészt szerzett a németországi székhelyű, műanyag-újrahasznosítással foglalkozó Aurorában, ezzel az olajipari vállalat megerősíti jelenlétét az újrahasznosításra épülő műanyagtermékek piacán, valamint erősíti autóipari beszállító pozícióját is"/>
  </head>
  <body>
    <article>
      <h1>Német céget vett a Mol</h1>
      <address><time datetime="2019-11-11T15:49:00+00:00">11 Nov 2019, 15:49</time> by <a rel="author">Infostart / MTI</a></address>
      <h3>Lezárta a Mol a tranzakciót, amelynek eredményeként 100 százalékos tulajdonrészt szerzett a németországi székhelyű, műanyag-újrahasznosítással foglalkozó Aurorában, ezzel az olajipari vállalat megerősíti jelenlétét az újrahasznosításra épülő műanyagtermékek piacán, valamint erősíti autóipari beszállító pozícióját is</h3>
      <p>Az Aurora megvásárlása a Mol csoport 2030 stratégiájának legújabb lépése, amelynek fontos része, hogy a Mol az üzemanyagok mellett egyre több, magasabb hozzáadott értékű petrolkémiai terméket állít elő.</p>
      <p>A tájékoztatás szerint az Aurora innovatív termékei és üzleti modellje jól kiegészítik a Mol petrolkémiai portfolióját, és hozzájárulnak fenntarthatósági céljainak megvalósításához.</p>
      <p>Az Aurora üzemei Baden-Württemberg tartományban, autógyárak közelében találhatóak, üzleti modellje pedig egyedi, zárt láncú műanyag-újrahasznosításra épül. A társaság összegyűjti az ipari műanyaghulladékot, és úgy hasznosítja újra, hogy javítja a műanyag tulajdonságait. Fejlettebb terméket állít elő, ami jól illeszkedik az autóipari igényekhez. Az Aurora know-how-jának és zárt láncú rendszerének kiaknázásával a Mol tovább növelheti piaci részesedését, miközben csökkenti a környezeti terhelést - közölték.</p>
      <p>A Mol csoport és az Aurora célja a tovább terjeszkedés Németországban és Kelet-Közép-Európában.</p>
    </article>
  </body>
</html>