<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/inegolde-15-bin-fidan-toprakla-bulustu-214826h.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T15:12:51+00:00"/>
    <meta property="og:title" content="İnegöl’de 15 bin fidan toprakla buluştu"/>
    <meta property="og:description" content="&quot;Geleceğe Nefes&quot; seferberliği çerçevesinde bugün saat 11.11'de 11 milyon fidan, Türkiye'nin 2023 noktasında toprakla buluşturuldu. İnegöl’de de 27 ayrı lokasyonda 15 bin fidan toprakla buluştu."/>
  </head>
  <body>
    <article>
      <h1>İnegöl’de 15 bin fidan toprakla buluştu</h1>
      <h2>"Geleceğe Nefes" seferberliği çerçevesinde bugün saat 11.11'de 11 milyon fidan, Türkiye'nin 2023 noktasında toprakla buluşturuldu. İnegöl’de de 27 ayrı lokasyonda 15 bin fidan toprakla buluştu.</h2>
      <address>
        <time datetime="2019-11-11T15:12:51+00:00">11 Nov 2019, 15:12</time>
      </address>
      <p>Cumhurbaşkanı Recep Tayyip Erdoğan’ın talimatıyla Tarım ve Orman Bakanlığı Orman Genel Müdürlüğü koordinasyonunda başlatılan "Geleceğe Nefes" seferberliği çerçevesinde bugün saat 11.11'de 11 milyon fidan, Türkiye'nin 2023 noktasında toprakla buluşturuldu. İnegöl’de de 27 ayrı lokasyonda 15 bin fidan toprakla buluştu.</p>
      <p>Daha yeşil bir Türkiye için, bugün 11 milyon fidan toprakla buluştu. 81 ilde 2023 noktada törenlerle yapılan ağaç seferberliği İnegöl’de de protokolün katılımıyla Karalar Mevkiinde gerçekleştirildi. AK Parti Bursa Milletvekili Vildan Yılmaz Gürel, Belediye Başkanı Alper Taban, siyasi parti temsilcileri, STK’lar, öğrenciler ve vatandaşların katıldığı fidan dikim töreninde, İnegöl’de toplamda 15 bin fidan toprakla buluştu. Bundan sonra her yıl 11 Kasım Ağaçlandırma Günü olarak kutlanacak ve milyonlarca fidan gelecek nesillere miras olarak bırakılacak.</p>
      <p>İnegöl’de 27 lokasyonda fidan dikimi yapılırken, Karalar Mevkiinde gerçekleşen törende konuşan İnegöl Orman İşletme Müdürü Okan Kaya, “Sayın Cumhurbaşkanımız Recep Tayyip Erdoğan’ın himayelerinde ‘Geleceğe nefes ’ kampanyasında ülkemizde ağaç ve orman sevgisini geliştirmek toplumun orman ve çevreye olan duyarlılığına katkı sağlamak maksadıyla 11 Kasım 2019 günü saat 11.11’de 81 ilimizde 2023 noktada aynı anda başlayarak 3 saat içerisinde ülke genelinde 11 milyon adet fidanın toprakla buluşturulması törenindeyiz. Ülkemiz dünyada orman varlığını arttıran ender ülkelerden birisidir. 1973 yılında yaklaşık 20.2 milyon hektar orman alanına sahipken bugün bu alanımız 22.6 milyon hektardır. Ülkemizin %29’u orman alanıyla kaplıdır. Son yıllarda ülke genelinde yürüttüğümüz ağaçlandırma çalışmalarını dünyaya duyurmak dikkatleri bu alana çekmek için çalışmalarımızı sürdürüyoruz” dedi.</p>
      <p>İnegöl’ün yeşil alan olarak Türkiye ortalamasının üzerinde olduğunu kaydeden Belediye Başkanı Alper Taban da; “Daha iyi olmak zorundayız. Kıraç alanlarımızı ağaçlandırmalıyız. Bunun için buradayız. Türkiye genelinde aynı anda başlayan fidan dikme etkinliğini başlatmış bulunuyoruz. Böylece gelecek nesillere daha yeşil bir Türkiye bırakmış olacağız. Bugün sadece burada bu etkinlik ile işi bırakmıyoruz. Her gün bu tür çalışmalarla yeşil alan sayımızı arttıracağız. Gelecekte dikmiş olduğumuz fidanların ağaç halini aldığını, altında insanların gölgelendiğini de belki göreceğiz. Emeği geçen herkese teşekkür ediyorum. Başta Cumhurbaşkanımız olmak üzere katkı sunan herkese tekrar teşekkür ediyorum” diye konuştu.</p>
      <p>Konuşmaların ardından İnegöl protokolü, vatandaşlar ve öğrenciler tarafından fidanlar toprakla buluşturuldu.</p>
    </article>
  </body>
</html>