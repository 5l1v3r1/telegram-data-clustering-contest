<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/poblizu-petrivskogo-zavershilosya-rozvedennya-sil-ta-zasobiv-zmi-329230_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T15:35:00+00:00"/>
    <meta property="og:title" content="Поблизу Петрівського завершилося розведення сил та засобів — ЗМІ"/>
    <meta property="og:description" content="Наступного дня військові планують розпочати розмінування території."/>
  </head>
  <body>
    <article>
      <h1>Поблизу Петрівського завершилося розведення сил та засобів — ЗМІ</h1>
      <h2>Наступного дня військові планують розпочати розмінування території.</h2>
      <address>
        <time datetime="2019-11-11T15:35:00+00:00">11 Nov 2019, 15:35</time>
      </address>
      <p>У районі Петрівського та Богданівки Донецької області 11 листопада завершилося<b><a href="https://dt.ua/UKRAINE/ukrayinski-viyska-zaynyali-novi-poziciyi-poblizu-petrivskogo-329160_.html"> розведення сил та засобів</a></b> з обох боків, передає <a href="https://hromadske.ua/posts/poblizu-petrivskogo-zavershilasya-praktichna-faza-rozvedennya-vijsk-shtab">Hromadske</a>, посилаючись на пресцентр штабу операції Об'єднаних сил. Розведення тривало три доби.</p>
      <p>"На ділянці розведення № 3 в районі населених пунктів Богданівка та Петрівське 11 листопада до 12.00 завершилась третя доба від початку розведення — сили та засоби розведені", — повідомили у штабі.</p>
      <p>У понеділок, 11 листопада, українська сторона має повідомити Міністерство закордонних справ та ОБСЄ про завершення розведення. Підтвердити даний факт необхідно за допомогою квадрокоптерів.</p>
      <p>"Від завтра планується початок наступної фази — розмінування ділянки розрахунками Державної служби з надзвичайних ситуацій. За графіком розмінування територій має завершитися за тиждень", — додали у штабі ООС.</p>
      <p>Зазначимо, на <b><a href="https://dt.ua/UKRAINE/u-rayoni-petrivskogo-pochali-rozvoditi-viyska-329066_.html">ділянці розведення №3 в Петрівському</a></b> Донецької області 9 листопада опівдні почали відводити сили і засоби. <b><a href="https://dt.ua/UKRAINE/boyoviki-zirvali-rozvedennya-sil-bilya-petrivskogo-shtab-oos-328939_.html">Бойовики зірвали розведення поблизу Богданівки і Петрівського 8 листопада</a></b>. Українська сторона через МЗС поінформувала ОБСЄ про готовність до розведення в п'ятницю, але відповідного повідомлення від бойовиків не надійшло.</p>
      <p>1 листопада<b> <a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Військовослужбовців ЗСУ почали відводити, незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків. Влітку цього року відбулося розведення військ в районі Станиці Луганської.</p>
      <footer>За матеріалами: <a href="https://dt.ua/go/aHR0cDovL2hyb21hZHNrZS51YS9wb3N0cy9uZXZpZG9taS1wb2hyb215bHktdnlzdGF2a3Uta2h1ZG96aG55a2EtY2h5Y2hrYW5hLXUta3lpZXZp">Hromadske</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>