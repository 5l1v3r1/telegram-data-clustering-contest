<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231648/"/>
    <meta property="og:site_name" content="Українська правда"/>
    <meta property="article:published_time" content="2019-11-11T15:17:31+00:00"/>
    <meta property="og:title" content="Суд заарештував у справі бракованих бронежилетів генерал-майора з Міноборони"/>
    <meta property="og:description" content="Генерал-майора, начальника управління матеріального забезпечення Міноборони Дмитра Марченка, який підозрюється у закупівлі бракованих бронежилетів, заарештовано з правом застави."/>
  </head>
  <body>
    <article>
      <h1>Суд заарештував у справі бракованих бронежилетів генерал-майора з Міноборони</h1>
      <address>
        <time datetime="2019-11-11T15:17:31+00:00">11 Nov 2019, 15:17</time>
      </address>
      <p>Генерал-майора, начальника управління матеріального забезпечення Міноборони Дмитра Марченка, який підозрюється у закупівлі бракованих бронежилетів, заарештовано з правом застави.</p>
      <p><b>Джерело:</b> <a href="https://t.me/truba_roman/114">телеграм-канал</a> голови Державного бюро розслідувань Романа Труби</p>
      <p><b>Пряма мова:</b> "Тримання під вартою або застава у 76 млн грн – такий запобіжний захід обрано генерал-майору, начальнику Головного управління Міністерства оборони України, який є підозрюваним у кримінальному провадженні за фактом закупівлі неякісного речового майна за завищеною ціною для Збройних Сил України".</p>
      <p><b>Деталі:</b> Як повідомив Труба, таке рішення щойно виніс Печерський районний суд міста Києва. Суд має обрати запобіжні заходи ще для чотирьох підозрюваних.</p>
      <p>Голова ДБР додав,  що підозрюваних буде більше.</p>
      <p><b>Що було раніше:</b> 5 листопада під час брифінгу Труба повідомив, що  слідчі ДБР оголосили про підозри п’ятьом високопосадовцям Міноборони у справі про закупівлю неякісних бронежилетів.</p>
      <p>За даними слідства, саме генерал-майор Марченко за попередньою змовою з ще чотирма посадовцями закупили 11 тисяч неякісних бронежилетів "Корсар МЗс-1-4" на загальну суму близько 100 млн грн".</p>
      <p>
        <b>Передісторія:</b>
      </p>
      <ul>
        <li>В кінці червня ДБР провело 40 обшуків у посадовців Міністерства оборони <a href="https://www.pravda.com.ua/news/2019/06/26/7219282/">у справі про закупівлю </a>за завищеними цінами речей для Збройних сил України. Збитки для держави оцінили у 100 млн грн.</li>
        <li>Було закуплено 20 тисяч бронежилетів поганої якості і намети, не придатні для проживання. Усього за завищеними цінами закупили 100 тисяч комплектів військової форми, при цьому за кожен вид одягу було сплачено близько 10 зайвих мільйонів.</li>
        <li>Згідно з системою закупівель "Прозорро", на початку року Міноборони лише раз купувало бронежилети - у ТОВ "Наукове виробниче підприємство "ТЕМП-3000".</li>
        <li>Державне бюро розслідувань у липні оприлюднило <a href="https://www.pravda.com.ua/news/2019/07/9/7220426/">розмови</a>працівників Міністерства оборони, які закупили бронежилети Корсар М3с 1-4 класу захисту і при цьому знали, що вони прострілюються і не відповідають технічним вимогам.</li>
      </ul>
      <related>
        <a href="https://www.pravda.com.ua/news/2019/11/11/7231610/"/>
        <a href="https://www.pravda.com.ua/news/2019/11/11/7231576/"/>
        <a href="https://www.pravda.com.ua/news/2019/11/10/7231567/"/>
      </related>
    </article>
  </body>
</html>