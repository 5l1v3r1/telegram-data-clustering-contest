<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546482.html/%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%AF%D8%B1-%D8%AE%D8%B7-%D9%85%D9%82%D8%AF%D9%85-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%A7%D8%AF-%D9%85%D8%AE%D8%AF%D8%B1--90%D8%AF%D8%B1%D8%B5%D8%AF-%D8%AA%D8%B1%DB%8C%D8%A7%DA%A9-%D9%88-67-%D8%AF%D8%B1%D8%B5%D8%AF-%D9%85%D8%B1%D9%81%DB%8C%D9%86-%D8%AC%D9%87%D8%A7%D9%86-%D8%AF%D8%B1-%D8%A7%D8%B3%D8%AA%D8%A7%D9%86-%DA%A9%D8%B4%D9%81-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:58:00+00:00"/>
    <meta property="og:title" content="سیستان و بلوچستان در خط مقدم مبارزه با مواد مخدر/ 90درصد تریاک و 67 درصد مرفین جهان در استان کشف می شود"/>
    <meta property="og:description" content="دبیرکل ستاد مبارزه با مواد مخدر ریاست جمهوری گفت: باید سرمایه گذاری در استان سیستان و بلوچستان به عنوان خط مقدم مبارزه با اعتیاد افزایش یابد."/>
  </head>
  <body>
    <article>
      <h1>سیستان و بلوچستان در خط مقدم مبارزه با مواد مخدر/ 90درصد تریاک و 67 درصد مرفین جهان در استان کشف می شود</h1>
      <h2>در همایش یاریگران زندگی مطرح شد؛</h2>
      <address>
        <time datetime="2019-11-11T15:58:00+00:00">11 Nov 2019, 15:58</time>
      </address>
      <p>دبیرکل ستاد مبارزه با مواد مخدر ریاست جمهوری گفت: باید سرمایه گذاری در استان سیستان و بلوچستان به عنوان خط مقدم مبارزه با اعتیاد افزایش یابد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون</a>، همایش یاریگران زندگی با حضور سردار مومنی دبیرکل ستاد مبارزه با مواد مخدر ریاست جمهوری، استاندار سیستان و بلوچستان، فرمانده سپاه سلمان استان و جمعی از علما، روحانیون و فرماندهان نظامی و انتظامی در سالن همایش فردوسی دانشگاه سیستان و بلوچستان برگزار شد.</p>
      <p><b>اعتیاد دشمن بشریت است</b><br/>سردار مومنی با تبریک هفته وحدت، میلاد با سعادت پیامبر اسلام(ص) و امام صادق(ع) گفت: همه ارکان نظام جمهوری اسلامی عظم جزمی برای مبارزه با اعتیاد داشته و این سخن رهبر معظم انقلاب که فرمودند موضوع مبارزه با مواد مخدر یک جهاد است را سرلوحه کار خود قرار داده ایم و رییس جمهور نیز تاکید زیادی برای این طرح یاریگران زندگی داشته اند.<br/><br/>دبیرکل ستاد مبارزه با مواد مخدر ریاست جمهوری با اشاره به اینکه اقدامات مثبت و پیشگیرانه ای در استان انجام گرفته، تصریح کرد: اقدامات پیش گیرانه باید با کار جهادی و تلاش روز افزون به ثمر برسد و همه ازعلمای تشیع و تسنن تا کلیه آحاد مردم، یاریگر مبارزه با مواد مخدر باشیم .<br/><br/>مومنی ادامه داد: روش های مختلفی در دنیا برای مبارزه با اعتیاد امتحان شده و در حالی که حدود 300 میلیون معتاد در دنیا وجود دارد، سالانه 400 هزار نفر در اثر مصرف مواد مخدر فوت می کنند و باید این موضوع را درک کرد که مبارزه با مواد مخدر فارغ از رنگ و نژاد و کشور است و می تواند در کمین همه باشد و همه نهاد ها و مردم باید احساس مسئولیت کنند.<br/><br/>وی با اشاره به اینکه دشمنان درصد ترویج مواد مخدر در همه ابعاد با نگاه سیاسی، امنیتی و اقتصادی هستند، گفت: اصلی ترین راه پیشگیری است و مهم تر از آن این می باشد که نگذاریم کسی گرفتار این پدیده شوم شود چرا که هر یک نفری که درگیر اعتیاد می شود، یک جامعه و حجم بزرگی از جامعه را درگیر می کند بنابراین منطق حکم می کند که پیشگیری کنیم.<br/><br/>وی با توجه به اینکه باید سرمایه گذاری در استان سیستان و بلوچستان به عنوان خط مقدم مبارزه با اعتیاد افزایش یابد، خاطرنشان کرد: اعتیاد دشمن بشریت است و جمهوری اسلامی ایران بدون ادعا و درعمل نشان داده که با آن مبارزه می کند اما متاسفانه کشورهایی که فقط در این راه شعار می دهند نه تنها کمک نکرده اند بلکه ما که در خط مقدم مبارزه هستیم را تحریم می کنند که این نشان از دشمنی آنها با ملت ماست.<br/><br/>وی افزود: 90 درصد تریاک و 67 درصد مرفین جهان در سیستان و بلوچستان کشف می شود که این یعنی دفاع از بشریت و بسیار قابل تقدیر است.<br/><br/><b>همه سازمان ها و ارگانها در امر مبارزه با مواد مخدر همدل و همراه شوند</b></p>
      <p>احمدعلی موهبتی، استاندار سیستان و بلوچستان نیز در این همایش گفت: در خانواده ای که به جهت اعتیاد فرزند، آرامش آن خانواده به مخاطره بیافتد، آرامش جامعه نیز به مخاطره افتاده و باعث می شود یک جامعه در همه سطوح درگیر پدیده شوم مواد مخدر گردد.</p>
      <p>این مقام مسئول ادامه داد: امروز به جهت شرایط موجود، مواد مخدر دیگر یک ابزار اقتصادی نیست بلکه ضد امنیتی است و جامعه جهانی و بویژه کشور ما را دچار آسیب و ضربات بیشماری کرده چه از جهت درامد های کاذب در امور مختلف و چه هزینه های زیادی که برای جمهوری اسلامی ایران به بار آورده است.<br/><br/>وی افزود: وقتی 90 درصد تریاک جهان را جمهوری اسلامی کشف می کند یعنی تنها مبارز با مواد مخدر در دنیا، جمهوری اسلامی ایران و در خط اول این جبهه، سیستان و بلوچستان است.<br/><br/>موهبتی با اشاره به اینکه باید با تمام توان با پدیده شوم اعتیاد مبارزه کرد، تصریح کرد: در کنار توجه به ایجاد اشتغال برای جوانان و مسائل مهم اقتصادی، باید به مسئله مهم نیروی انسانی که محور توسعه استان است نیز توجه داشته باشیم چرا که دشمن به دنبال به مخاطره انداختن این سرمایه بزرگ استان یعنی قشر جوان و نیروی انسانی کارآمد آن است.<br/><br/>وی با اشاره به اینکه همه سازمان ها و ارگانها در امر مبارزه با مواد مخدر باید همدل و همراه شوند، خاطرنشان کرد: اگر بناست که در این زمینه ورود پیدا کنیم دولت و نیروهای نظامی و انتظامی به تنهایی نمی توانند و باید همه احساس خطر کنیم که این مورد به همه ما نزدیک است و این بلای خانمان سوز به خانه ما نیز نفوذ خواهد کرد همانند مرگ که از رگ گردن به ما نزدیک است بلای خانمان سوز اعتیاد امروز مرگ خاموشی را به جامعه تزریق می کند.<br/><br/>استاندار سیستان و بلوچستان ضمن درخواست از علما، روحانیون و صاحبان تریبون استان برای کمک در خصوص مبارزه با اعتیاد، تصریح کرد: سرمنشا طلاق، بیکاری و ... اعتیاد است و از طرفی نیز دشمن با ایجاد یاس و ناامیدی در مردم و با استفاده از شیوه های خاموش، مواد مخدر را وارد جامعه و خانواده های ایرانی  می کند که اینجا ما می توانیم دشمن را مایوس و امید به مردم تزریق کرده تا یک جهش در حوزه جنبش همگانی برای یاریگران زندگی که متعلق به انسانیت است فراهم شود.<br/><br/>انتهای پیام/</p>
    </article>
  </body>
</html>