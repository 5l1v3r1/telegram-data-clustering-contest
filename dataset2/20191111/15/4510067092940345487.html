<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/masini-periculoase-doua-autoturisme-au-luat-foc-pe-strazile-din-oradea-ambele-aveau-defectiuni-electrice-video-152723.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-11T15:10:00+00:00"/>
    <meta property="og:title" content="Maşini periculoase: Două autoturisme au luat foc, pe străzile din Oradea (VIDEO)"/>
    <meta property="og:description" content="Pompierii orădeni au intervenit, duminică şi luni, la două incendii izbucnite la maşini care rulau pe străzile din oraş. Un autoturism a fost distrus pe Bulevardul Decebal, duminică, iar un altul pe strada Vlădeasa, luni. În ambele situaţii, cauza incendiului a fost o defecţiune electrică."/>
  </head>
  <body>
    <article>
      <h1>Maşini periculoase: Două autoturisme au luat foc, pe străzile din Oradea (VIDEO)</h1>
      <address><time datetime="2019-11-11T15:10:00+00:00">11 Nov 2019, 15:10</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/incendiu-masina-oradea-11102019-2.jpg"/>
      </figure>
      <p>
        <b>Pompierii orădeni au intervenit, duminică şi luni, la două incendii izbucnite la maşini care rulau pe străzile din oraş.</b>
      </p>
      <p>Potrivit maiorului Camelia Roşca, purtător de cuvânt al Inspectoratului pentru Situaţii de Urgenţă Crişana, un autoturism a fost cuprins de flăcări duminică, pe Bulevardul Decebal.</p>
      <p>"Duminică, între orele 15.35-15.45, pompierii Detaşamentului 1 Oradea au acţionat pe Bulevardul Decebal pentru localizarea şi lichidarea incendiului izbucnit la un autovehicul, în timp ce rula pe Bulevardul Decebal. Ca urmare a producerii evenimentului, au ars materialele combustibile din compartimentul motor şi bordul maşinii", a transmis Roşca.</p>
      <p>Martorii povestesc că şoferul a apucat să vireze de pe Bulevardul Decebal în parcarea blocurilor ANL, iar apoi a privit neputincios cum flăcări uriaşe ieşeau de sub capotă. În acelaşi timp, alţi şoferi încercau să-şi mute maşinile din parcare, temători că incendiul ar putea distruge şi autovehiculele lor.</p>
      <p>Luni dimineaţă, în jurul orei 08.10, pompierii din aceeaşi subunitate au fost chemaţi pe strada Vlădeasa, pentru o misiune similară. De data aceasta, flăcările au afectat bordul autoturismului, tapiţeria plafonului şi ornamentele din plastic. "Din fericire, în urma producerii evenimentelor menţionate, nu au existat persoane rănite", a mai spus Roşca.</p>
      <figure>
        <video src="https://www.ebihoreanul.ro/modules/imagegallery/files/INFO_TRAFIC_jud._BIHOR2.mp4"/>
      </figure>
      <p>
        <i>(sursa video: Facebook / Info Trafic jud. Bihor, Laszlo Csaba Tutor</i>
        <i>)</i>
      </p>
    </article>
  </body>
</html>