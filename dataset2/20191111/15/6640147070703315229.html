<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/aliexpress-porta-i-prodotti-dei-venditori-italiani-in-russia/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-11T15:37:00+00:00"/>
    <meta property="og:title" content="AliExpress porta i prodotti italiani in Russia"/>
    <meta property="og:description" content="Per la prima volta, in occasione dell’11.11 Global Shopping Festival 2019, i venditori italiani potranno commercializzare i propri prodotti sul mercato russo sfruttando la piattaforma cinese"/>
  </head>
  <body>
    <article>
      <h1>AliExpress porta i prodotti italiani in Russia</h1>
      <address><time datetime="2019-11-11T15:37:00+00:00">11 Nov 2019, 15:37</time> by <a rel="author">Antonino Caffo</a></address>
      <p>Lanciata nel 2010, <b>AliExpress è la piattaforma di e-commerce</b> che permette ai consumatori di tutto il mondo di acquistare <b>direttamente da produttori e distributori cinesi</b>. Ma l’estensione è dietro l’angolo, visto che la compagnia opera in italiano, inglese, russo, portoghese, spagnolo e francese e, in teoria, potrebbe rappresentare una rampa di lancio da e per tali mercati.</p>
      <p>Non a caso, il marketpalce ha annunciato che, <b>in occasione dell’11.11 Global Shopping Festival 2019, per la prima volta i venditori italiani potranno commercializzare i propri prodotti sul mercato russo</b>. I consumatori russi, infatti, potranno navigare tra tutte le proposte dei venditori italiani in una pagina interamente dedicata a loro su AlieExpress nelle categorie più popolari, tra cui moda, borse, orologi e cosmetici scegliendo tra i brand italiani più famosi.</p>
      <p>Per fare ciò, il sito <b>aprirà alle transazioni, oltre che in euro, anche in rubli</b> e, grazie alla collaborazione con i partner del network di Cainiao, sfrutterà operazioni logistiche che si promettono essere efficienti.</p>
      <figure>
        <img src="https://www.tomshw.it/images/images/2019/11/aliexpress-russia-60631.768x432.jpg"/>
      </figure>
      <p><b>Martin Wang, Country Manager Italia di AliExpress</b> ha dichiarato: «Siamo lieti di dare ai consumatori russi la possibilità di acquistare prodotti ‘Made in Italy’. La Russia costituisce il mercato più grande per AliExpress e questo traguardo rappresenta un momento chiave nel nostro percorso di globalizzazione».</p>
      <p>«<b>Molti venditori italiani hanno già dei contatti offline con i grossisti</b> <b>russi</b> e aspettavano da tempo di poter raggiungere anche i consumatori. Con questa iniziativa, vogliamo fornire ai venditori italiani una piattaforma e delle soluzioni che gli permettano di servire un ampio pubblico di consumatori russi e <b>festeggiare insieme l’11.11 Global Shopping Festival</b>».</p>
      <p>Come sappiamo, <b>i prodotti italiani godono di grande popolarità in Russia</b> e sempre più consumatori richiedono in particolare abiti e scarpe. In passato, i cittadini dovevano aspettare molto tempo prima di poter ricevere le novità a casa. Con AliExpress, i pacchi saranno recapitati con una media stimata di circa dieci giorni.</p>
    </article>
  </body>
</html>