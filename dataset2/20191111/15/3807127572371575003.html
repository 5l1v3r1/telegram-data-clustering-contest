<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/1-lubov_and_sex/55504-sedmichen-luboven-horoskop-11-17-noemvri/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-11T15:00:00+00:00"/>
    <meta property="og:title" content="Седмичен любовен хороскоп 11-17 ноември"/>
    <meta property="og:description" content="Вижте какво ви очаква в любовта през периода"/>
  </head>
  <body>
    <article>
      <h1>Седмичен любовен хороскоп 11-17 ноември</h1>
      <h2>Вижте какво ви очаква в любовта през периода</h2>
      <address>
        <time datetime="2019-11-11T15:00:00+00:00">11 Nov 2019, 15:00</time>
      </address>
      <p>
        <b>Овен</b>
      </p>
      <p>Отношенията ви такива, каквито са ще предизвикат недоволство у вас. А може би и разочарование. Може би очаквате от половинката си много повече инициатива или пък ви се струва, че той/тя се държи прекалено прагматично? Помислете дали сами не сте предизвикали такова поведение и поддържайте предимно виртуални контакти през първите няколко дни от седмицата. Въздържайте се от кардинални решения. След четвъртък ситуацията ще се промени и ще се радвате, че не сте допуснали фаталната грешка да обсъждате раздяла.</p>
      <p>
        <b>Телец</b>
      </p>
      <p>През първите дни от седмицата половинката ви вероятно ще има някакви ангажименти и ще се наложи да отсъства. На всичкото отгоре и виртуалните контакти ще са затруднени по технически причини. Ще се почувствате самотни. Има ли смисъл да се натъжавате? Приемете ситуацията като добра възможност да отделите време за външния си вид. Посетете фитнеса, фризьора, помотайте се по магазините. Със сигурност ще намерите някоя ексцентрична нова дрешка, която да ви зарадва. Само не се втурвайте в търсене на ново гадже. Със сигурност ще намерите и после ще изпитвате угризения на съвестта от постъпката си.</p>
      <p>
        <b>Близнаци</b>
      </p>
      <p>Противоречивият ви характер за пореден път ще си каже думата. Ще получите покана за среща от някой, с когото се познавате съвсем от скоро. Едното ви Аз ще протестира и ще настоява, че не трябва да я приемате, но второто Аз (което обикновено надделява) ще подшушне, че сигурно ще е много интересно да започнете успоредна връзка. И, разбира се, ще се втурнете към поредното приключение. Наблюдавайте поведението на новия „обект“ и се вслушвайте в интуицията си. Тя ще ви покаже кое е във ваш интерес. Дали да разрушите или да стабилизирате постигнатото до момента.</p>
      <p>
        <b>Рак</b>
      </p>
      <p>Помислете дали отношението ви към половинката не е прекалено компромисно. Дали отстъпвайки за всичко не губите собствения си облик. Може би е време да започнете да поставяте условия? Е, не остро и агресивно, но все пак да заявите присъствие. Правете го стъпка по стъпка, но последователно и убедително. В края на седмицата ще установите, че неговото/нейното отношение към вас доста се е променило. Приемете го като заслужена победа.</p>
      <p>
        <b>Лъв</b>
      </p>
      <p>В началото на седмицата може да ви се стори, че той/тя не ви обръща достатъчно внимание. Че чувствата са отлетели, че не ви обича, че не полага за вас предишните грижи. И най-вероятно ще започнете да се самообвинявате и да търсите причината в себе си. Напразно! Всеки има своите силни и слаби моменти. Овладейте се, в края на седмицата ситуацията коренно ще се промени и ще установите, че съмненията ви са били абсолютно безпочвени. Преживяванията ще са разнообразни, емоциите положителни и самочувствието ви отново ще е на висота.</p>
      <p>
        <b>Дева</b>
      </p>
      <p>Поведението на половинката ви в началото на седмицата може да е доста странно. Да се държи подозрително, ревниво. Да иска да сте непрекъснато заедно, което пък за вас няма да е възможно. От една страна мисълта за конфликти няма да ви е приятна, а от друга ще е невъзможно да загърбите всичките си задължения за да му/й угодите. Мисълта за раздяла ще нахлува на моменти в съзнанието ви, но страха от самотата ще я прогонва бързо. В края на седмицата ще сте доста по-свободни и по негова/нейна инициатива ще обсъдите проблема. Отношението му/й незабавно ще се промени.</p>
      <p>
        <b>Везни</b>
      </p>
      <p>Едва ли ще имате повод за оплаквания от половинката си през тази седмица. Той/тя сякаш ще отгатва желанията ви още във въздуха. Ще предлага и организира най-различни забавления, ще се старае да ви помага във всичко. Ще е толкова сговорчив/а, че може да предизвика съмнения и да започнете да си мислите, че се „оправдава“ за нещо. Ще си създадете огромни неприятности, ако поведете подобен разговор. Не само ще навредите на отношенията си, но и ще разбиете необратимо съществуващото към момента доверие помежду ви.</p>
      <p>
        <b>Скорпион</b>
      </p>
      <p>Ще сте по-ангажирани от обикновено. Ще се наложи да се занимавате с доста дейности. Разнообразни, интригуващи, но и изискващи пълна концентрация. Срещите с половинката ви ще се поразредят и, което е по-интересно, вие ще решите, че той/тя не желае да се вижда с вас. Осъзнайте се докато е време и си дайте сметка, че вие сте по-заетият човек от двамата и той/тя се съобразява с програмата ви. Не провокирайте прословутата си мнителност, ако искате да получавате любовта, която ви е нужна.</p>
      <p>
        <b>Стрелец</b>
      </p>
      <p>Магнетични сте и почти ежедневно ще сте обект на ухажване при това от различни ваши почитатели. Милото им отношение може да ви изкуши да пробвате дали някой от тях няма да ви подхожда повече от човека, с когото сте в момента, а може би и отдавна. И така, докато да се усетите, ще попаднете в коварен любовен триъгълник. Тайната ви ще бъде разкрита много бързо и ще ви вкара в ролята на „тъпия ъгъл“ в любовния триъгълник, който сами сте сътворили. Преди да направите фаталната крачка и да се вкарате „в джаза“, останете макар и за ден със собствените си мисли. Може би все пак ще успеете да овладеете разрушителното си желание.</p>
      <p>
        <b>Козирог</b>
      </p>
      <p>Приятелите може да ви подскажат деликатно, че човекът, с когото в момента делите любовни емоции не е за вас. Че ви търси не заради силните си чувства, а по други причини. Замислете се и наблюдавайте внимателно поведението на половинката си преди да отречете всичко чуто. Не го/я идеализирайте, свалете „розовите“ очила. И, ако установите, че приятелите ви са били прави, помислете за промяна. Не страдайте излишно, а се постарайте да отстоите собственото си Аз. Няма да съжалявате.</p>
      <p>
        <b>Водолей</b>
      </p>
      <p>Импулсивни сте и прекалено стремителни. Поведението ви може да изтощи не само половинката, но и самите вас. Непрекъснато променяте решенията си и той/тя губи представа как да реагира. Правите грешки с надеждата, че ще ви ги простят, а след като ви кажат в прав текст какво сте сбъркали, сте готови да отричате очевидното. Ограничете срещите за известно време. Помислете какво ви прави толкова неспокойни и субективни. И след като установите причините, намерете сили да се извините за пропуските си.</p>
      <p>
        <b>Риби</b>
      </p>
      <p>Ще сте доста по-самоуверени през тази седмица и ще покажете на половинката си, че това, което той/тя приема за даденост всъщност е резултат от милото ви отношение към него/нея. Ще решите, че е време да заявите позициите си достатъчно ясно и че освен любов искате и свобода. Той/тя със сигурност ще се изненада и първоначално може да реагира с раздразнение. Не очаквайте незабавен резултат. След няколко дни обстановката ще се успокои и ще получите точно това, което искате.</p>
      <p>Хороскопът ви е изготвен от <a href="http://www.lichen-horoskop.com/">П. Георгиева</a></p>
    </article>
  </body>
</html>