<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231650/"/>
    <meta property="og:site_name" content="Українська правда"/>
    <meta property="article:published_time" content="2019-11-11T15:33:06+00:00"/>
    <meta property="og:title" content="Найкраще українці ставляться до очільника країни-сусіда – опитування"/>
    <meta property="og:description" content="Серед лідерів інших країн найкраще українці ставляться до президента Білорусі Олександра Лукашенка, найгірше – до очільника Російської Федерації Володимира Путіна."/>
  </head>
  <body>
    <article>
      <h1>Найкраще українці ставляться до очільника країни-сусіда – опитування</h1>
      <address>
        <time datetime="2019-11-11T15:33:06+00:00">11 Nov 2019, 15:33</time>
      </address>
      <p>Серед лідерів інших країн найкраще українці ставляться до президента Білорусі Олександра Лукашенка, найгірше – до очільника Російської Федерації Володимира Путіна.</p>
      <p><b>Джерело:</b> результати опитування, проведеного Соціологічною групою "<a href="http://ratinggroup.ua/research/ukraine/dinamika_otnosheniya_ukraincev_k_mirovym_lideram.html">Рейтинг</a>"</p>
      <p><b>Деталі:</b> Так 66% опитаних соціологами до Лукашенка ставляться позитивно, а 15% – негативно. На другому місці симпатій українців – канцлера Німеччини Ангела Меркель (позитивно ставляться 60% опитаних, негативно – 17%). До президента Польщі Анджея Дуди позитивно ставляться 48%, негативно – 9%, 18%  – не знають такого політика, 27% – вагалися з відповіддю.</p>
      <figure>
        <img src="https://img.pravda.com/images/doc/c/8/c83a7bc-rg-leaders-102019press-4-1024.jpg"/>
      </figure>
      <p>Найгірше українці ставляться до президент Росії Володимир Путіна: 71% ставляться негативно, лише 15% – позитивно і ще 12% не змогли висловити свою думку.</p>
      <p>Соціологи відзначають, що в динаміці за більш ніж останні півтори року практично не змінилося ставлення до Меркель, Путіна, Лукашенка, Макрона. Дещо покращилося до Дуди, погіршилося – до Дональда Трампа та Реджеп Таїп Ердогана. </p>
      <figure>
        <img src="https://img.pravda.com/images/doc/f/8/f8d866a-rg-leaders-102019press-6-1024.jpg"/>
        <figcaption>За 5 років Лукашенко демонструє незмінно високий результат</figcaption>
      </figure>
      <figure>
        <img src="https://img.pravda.com/images/doc/0/4/04ddd1f-rg-leaders-102019press-5-1024.jpg"/>
      </figure>
      <p>У регіональному розрізі спостерігаються деякі відмінності, зокрема на Півдні та Сході дещо краще ставляться до таких світових лідерів як Лукашенко, Ердоган, та особливо Путін. На Заході – до Дуди, Трюдо, Трампа.</p>
      <p>У віковому розрізі Лукашенко користується помітно більшим рівнем підтримки серед найстарших. Натомість такі політики як Макрон, Джонсон та Трамп мають більше своїх симпатиків серед представників молодших вікових категорій. </p>
      <p>У майнових категоріях серед найменш забезпечених помітно більше прихильників Лукашенка та Путіна, найзаможніших – Дуди, Макрона, Трюдо, Джонсона, Трампа.</p>
      <p>Також Лукашенко та Путін є явними лідерами підтримки серед тих, хто шкодує за розпадом Радянського Союзу.</p>
      <p><b>Додатково:</b> <i>Дослідження проводилося з 29 жовтня по 4 листопада 2019 року. Методом особистого формалізованого інтерв’ю (face-to-face) було опитано 3000 респондентів від 18 років і старше. Вибірка репрезентативна за віком, статтю, регіонами і типом поселення. Помилка репрезентативності дослідження: не більше 1,8%.</i></p>
      <footer>Українська правда</footer>
      <related>
        <a href="https://www.pravda.com.ua/news/2019/11/10/7231556/"/>
        <a href="https://www.pravda.com.ua/news/2019/11/10/7231553/"/>
        <a href="https://www.pravda.com.ua/news/2019/11/9/7231511/"/>
      </related>
    </article>
  </body>
</html>