<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-transilvania/spaniolii-de-la-fcc-construccion-modernizeaza-pista-aeroportului-din-bacau-pentru-30-mil-euro-18569082"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T15:27:21+00:00"/>
    <meta property="og:title" content="Spaniolii de la FCC Construccion modernizează pista aeroportului din Bacău pentru 30 mil. euro"/>
    <meta property="og:description" content="Compania spaniolă FCC Construccion a câştigat un contract de peste 30 mil. euro pentru modernizarea pistei aeroportului internaţional ’’George Enescu’’ din Bacău, investiţie finanţată din fonduri europene (FEDR – 85%), bugetul de stat (13%) şi Consiliul Judeţean Bacău (2%). Proiectul de modernizare va dura 15 luni, perioada în care pista va fi închisă traficului aerian pe o perioada de 47 de zile calendaristice, potrivit unui comunicat de presă al CJ Bacău."/>
  </head>
  <body>
    <article>
      <h1>Spaniolii de la FCC Construccion modernizează pista aeroportului din Bacău pentru 30 mil. euro</h1>
      <address><time datetime="2019-11-11T15:27:21+00:00">11 Nov 2019, 15:27</time> by <a rel="author" href="https://www.zf.ro/autor/laurentiu-cotu" target="_blank">Laurentiu Cotu</a></address>
      <p>Compania spaniolă FCC Construccion a câştigat un contract de peste 30 mil. euro pentru modernizarea pistei aeroportului internaţional ’’George Enescu’’ din Bacău, investiţie finanţată din fonduri europene (FEDR – 85%), bugetul de stat (13%) şi Consiliul Judeţean Bacău (2%). Proiectul de modernizare va dura 15 luni, perioada în care pista va fi închisă traficului aerian pe o perioada de 47 de zile calendaristice, potrivit unui comunicat de presă al CJ Bacău.</p>
      <p>’’La 4 ani de la începerea lucrărilor de modernizare a noului terminal de pasageri şi la 2 ani de la punerea în funcţiune a acestuia, s-a semnat contractul pentru execuţia lucrărilor de modernizare a pistei aeroportul din Bacău. Contractul, adjudecat de compania spaniolă FCC Construccion, are o valoare de peste 30 de milioane de euro’’, a spus Sorin Braşoveanu, preşedintele Consiliului Judeţean Bacău.</p>
      <p>Compania FCC Construccion S.A. Barcelona Sucursala Bucureşti a realizat anul trecut o cifră de afaceri de aproximativ 341,4 mil. lei (73,4 mil. euro), cu un număr mediu de 216 angajaţi, potrivit datelor de la Ministerul Finanţelor. Aeroportul din Bacău a derulat în ultimii ani un proiect amplu de modernizare pentru construirea unui nou terminal cu o capacitate minimă de 450 pasageri/flux/oră, modernizarea pistei cu o capacitate portentă de 65 PCN si cu sistem de iluminat conform CAT II, modernizarea căilor de rulare pentru a facilita dezvoltarea viitoare a traficului, extinderea platformelor în vederea asigurării spaţiilor de parcare şi operare la sol aeronavelor, construirea de noi facilitaţi şi utilităţi PSI, Cargo, Turn de Control, precum şi a reţelei de drumuri interne, amenajarea în zona publică a unei parcări cu o suprafaţă de 6.500 mp.</p>
    </article>
  </body>
</html>