<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/11/okupile-se-kosarkasice-pred-duele-sa-turskom-i-albanijom/"/>
    <meta property="og:site_name" content="Sportska centrala"/>
    <meta property="article:published_time" content="2019-11-11T15:22:08+00:00"/>
    <meta property="og:title" content="Okupile se košarkašice pred duele sa Turskom i Albanijom"/>
    <meta property="og:description" content="Ženska košarkaška reprezentacija Srbije okupila se danas u beogradskom hotelu „Kraun Plaza“ i počela pripreme za prvu utakmicu kvalifikacija za Evropsko prvenstvo 2021. protiv Turske. Selektorki Marini Maljković na raspolaganju je 17 igračica, i to: Jelena Bruks, Saša Čađo, Aleksandra Stanaćev, Ana Dabović, Nevena Jovanović, Dajana Butulija, Tina Krajišnik, Aleksandra Crvendakić, Snežana Bogićević, Teodora Turudić, […]"/>
  </head>
  <body>
    <article>
      <h1>Okupile se košarkašice pred duele sa Turskom i Albanijom</h1>
      <address><time datetime="2019-11-11T15:22:08+00:00">11 Nov 2019, 15:22</time> by <a rel="author">Nemanja</a></address>
      <p>Ženska košarkaška reprezentacija Srbije okupila se danas u beogradskom hotelu „Kraun Plaza“ i počela pripreme za prvu utakmicu kvalifikacija za Evropsko prvenstvo 2021. protiv Turske.</p>
      <p>Selektorki Marini Maljković na raspolaganju je 17 igračica, i to: Jelena Bruks, Saša Čađo, Aleksandra Stanaćev, Ana Dabović, Nevena Jovanović, Dajana Butulija, Tina Krajišnik, Aleksandra Crvendakić, Snežana Bogićević, Teodora Turudić, Jovana Nogić, Miljana Bojović, Maja Miljković, Nikolina Milić, Maja Škorić, Mona Zarić i Milica Popović. Uz ekipu je i Sonja Petrović, koja neće moći da pomogne u mečevima ovog „prozora“ protiv Turske i 17. novembra na gostovanju u Albaniji zbog povrede.</p>
      <p>Pred meč sa Turskom, Maljkovićeva je posebnu pažnju posvetila rivalskom centru Holingsvortovoj.</p>
      <p><b>Prvo nas čeka Turska. Dobili smo informaciju da definitivno Holingsvort igra za njih, da se Stouks povredila… Da li je to teža opcija ili nije? Holingsvort je jedna od najjačih centara u ženskoj košarci i Turska sa njom igra na potpuno drugačiji način. Sasvim sigurno da mi tome možemo da odgovorimo, to ćemo i videti na samoj utakmici u četvrtak. Promenili su sastav, dva vodeća igrača, Đora i Caglar nisu u sastavu, to su im dve vodeće igračice praktično iz prve petorke. Kažem, velika promena u odnosu na Evropsko prvenstvo je što im ne igra Stouks, nego Holingsvort. Neće biti nimalo lako, znate da uvek volim da kažem istinu, što ne znači da bežim od pobede, daleko od toga… Znači biće mnogo, mnogo neugodnije nego na prijateljskim utakmicama pred EP</b> – kaže selektor Marina Maljković i dodaje:</p>
      <p>
        <b>– Svi se prvi put susrećemo sa tim da imamo samo tri treninga pred utakmicu. Ranije je uvek bilo pet-šest dana u kvalifikacijama do meča, sada se to promenilo. Naravno da to otežava neke stvari, devojke su praktično juče i prekjuče igrale utakmice za klubove.</b>
      </p>
      <p>Selektorka se nada da će naše reprezentativke dočekati puna hala ,,Ranko Žeravica“</p>
      <p><b> –  Mislim da može i mislim da će tako i biti. Nismo ni pred EP razmišljale da neće biti lepo u Areni, bilo je mnogo lepo. Jako se radujemo, većina nas koje smo igrale u „Hali sportova Ranko Žeravica“, i sa klubom i sa reprezentacijom, povratku u istinski hram košarke. Tu smo imale i one prve kvalifikacije 2012. godine, kada smo krenuli od nule, to je bio početak našeg puta. Zaista mislim da će tribine biti pune i da će nam publika pomoći da premostimo neke probleme o kojima sam pričala</b> – poručila je selektorka Srbije Marina Maljković.</p>
      <p>Meč sa Turskom je na programu u četvrtak 14. novembra u 17 sati, dok će naredni meč biti odigran u Draču sa Albanijom, 17. novembra.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/10/srpkinje-spremne-za-novi-pocetak-ocekuju-podrsku-publike/"/>
        <a href="https://www.sportskacentrala.com/2019/11/04/srpske-kosarkasice-pocinju-novi-ciklus-marina-maljkovic-ocekuje-punu-halu/"/>
        <a href="https://www.sportskacentrala.com/2019/10/03/karijera-joj-je-visila-o-koncu-ali-ce-predvoditi-srbiju-u-kvalifikacijama-za-olimpijske-igre/"/>
        <a href="https://www.sportskacentrala.com/2019/07/22/poznat-raspored-meceva-kosarkasa-i-kosarkasica-srbije-u-kvalifikacijama-za-eurobasket-2021/"/>
        <a href="https://www.sportskacentrala.com/2019/07/22/srpske-kosarkasice-saznale-ko-su-im-protivnice/"/>
        <a href="https://www.sportskacentrala.com/2019/07/07/srbija-ponovo-na-postolju-britanke-nemocne-u-borbi-za-bronzu/"/>
        <a href="https://www.sportskacentrala.com/2019/07/07/live-srbija-velika-britanija-2/"/>
        <a href="https://www.sportskacentrala.com/2019/07/07/kss-poziva-zajedno-do-rekorda-zajedno-do-medalje/"/>
        <a href="https://www.sportskacentrala.com/2019/07/07/maljkovic-novi-je-dan-borbu-niko-ne-moze-da-nam-oduzme/"/>
      </related>
    </article>
  </body>
</html>