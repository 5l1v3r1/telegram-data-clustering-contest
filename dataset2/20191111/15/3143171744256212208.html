<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/i-comuni-uniti-per-fare-rete-nasce-il-comitato-amministratori-regione-siciliana.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T15:19:24+00:00"/>
    <meta property="og:title" content="I comuni uniti per fare rete. Nasce il “Comitato Amministratori Regione Siciliana”"/>
    <meta property="og:description" content="L’iniziativa, nata su impulso del presidente del consiglio comunale di Pettineo, si pone come obiettivo principale quello di creare una rete che attenzioni tematiche come l’occupazione, la viabilità e le infrastrutture."/>
  </head>
  <body>
    <article>
      <h1>I comuni uniti per fare rete. Nasce il “Comitato Amministratori Regione Siciliana”</h1>
      <address><time datetime="2019-11-11T15:19:24+00:00">11 Nov 2019, 15:19</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>L’iniziativa, nata su impulso del presidente del consiglio comunale di Pettineo, si pone come obiettivo principale quello di creare una rete che attenzioni tematiche come l’occupazione, la viabilità e le infrastrutture.</i>
      </p>
      <p>Nasce ufficialmente il “<b>Comitato Amministratori Regione Siciliana</b>” conosciuto anche con l’acronimo di “Cars”. Un risultato, spiegano i portavoce, scaturito da oltre due anni di incontri, programmazione e contatti che hanno coinvolto nella discussione anche  i vertici regionali, parlamentari nazionali e il governo nazionale.</p>
      <h3>I comuni fanno rete</h3>
      <p>L’iniziativa è nata su impulso del presidente del consiglio comunale di Pettineo, <b>Gianfranco Gentile</b>, e avrà come obiettivo quello di <b>creare una vera e propria “rete” tra i comuni siciliani</b>, così da porre maggiore attenzione su tematiche di interesse pubblico.</p>
      <h3>Gli obiettivi del comitato</h3>
      <p>Tra i principali obiettivi, che saranno presi in esame dal comitato,  gli enti locali, l’occupazione, l’istruzione, la viabilità, le infrastrutture, la famiglia, la tutela del diritto alla salute, il turismo, lo sport, l’agricoltura, le attività produttive, l’energia, l’ambiente e le isole minori.</p>
      <p><i>“Questo gruppo è nato su whatsapp da un paio di anni, dove ci occupiamo dei problemi delle nostre comunità</i> –spiega Gianfranco Gentile- <i>Dopo tanti incontri abbiamo espresso l’esigenza di avere una nostra identità, con una carta dei valori snella e sintetica, in cui tutti gli amministratori del gruppo possano identificarsi. Motivo per il quale abbiamo fondato questo comitato, il quale non ha alcuna matrice partitica. Siamo oltre 200</i> –aggiunge- <i>un numero straordinario, che di certo è espressione di una considerevole rappresentanza dei siciliani. Il nostro è un gruppo miscellaneo e di alto spessore, nella consapevolezza che non ci precludiamo nulla. Da Trapani a Messina, passando per Palermo, Catania, Agrigento e tutte le altre province della Sicilia, c’è un pluralismo geografico a testimonianza di un lavoro di squadra in tutta la regione. È nostra intenzione</i> –conclude Gentile- <i>interfacciarci anche con gli amministratori di altre regioni, perché riteniamo che solo dal confronto ci possa essere per ognuno di noi una crescita politica e culturale”</i>.</p>
    </article>
  </body>
</html>