<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741183"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T15:47:00+00:00"/>
    <meta property="og:title" content="อดีตเปายันแฮนด์บอลเทรนต์ไม่เป็นจุดโทษ,โมไม่ล้ำหน้า"/>
    <meta property="og:description" content="อดีตเปา 'กัลลาเกอร์' ยันจังหวะแฮนด์บอล 'เทรนต์' 2 ครั้งในเกม 'หงส์แดง' จม 'เรือใบสีฟ้า' 3-1 ไม่ใช่จุดโทษ ส่วนประตูของ 'โม' ไม่ล้ำหน้า"/>
  </head>
  <body>
    <article>
      <h1>อดีตเปายันแฮนด์บอลเทรนต์ไม่เป็นจุดโทษ,โมไม่ล้ำหน้า</h1>
      <address>
        <time datetime="2019-11-11T15:47:00+00:00">11 Nov 2019, 15:47</time>
      </address>
      <p>
        <b>อดีตเปา "กัลลาเกอร์" ยันจังหวะแฮนด์บอล "เทรนต์" 2 ครั้งในเกม "หงส์แดง" จม "เรือใบสีฟ้า" 3-1 ไม่ใช่จุดโทษ ส่วนประตูของ "โม" ไม่ล้ำหน้า</b>
      </p>
      <p>เดอร์ม็อต กัลลาเกอร์ อดีตสิงห์เชิ้ตดำคนดังของพรีเมียร์ลีก อังกฤษ ที่ปัจจุบันรับงานเป็นนักวิเคราะห์ฟุตบอลให้กับ "สกายสปอร์ต" สื่อดังแดนผู้ดี ยืนยันจังหวะปัญหาแฮนด์บอล 2 ครั้งของ เทรนต์ อเล็กซานเดอร์-อาร์โนลด์ แบ๊กขวา "หงส์แดง" ลิเวอร์พูล ในเกมเปิดรังแอนฟิลด์จม "เรือใบสีฟ้า" แมนฯ ซิตี 3-1 ว่าไม่ใช่จุดโทษทั้งสองครั้ง ขณะที่จังหวะได้ประตูที่ 2 ของเจ้าถิ่น โมฮาเหม็ด ซาลาห์ แนวรุกทีมชาติอียิปต์ไม่ล้ำหน้าแน่นอน<br/><br/>จังหวะแรกที่บอลไปถูกแขนของเทรนต์ ก่อน "หงส์แดง" จะได้ประตูแรกจากลูกยิงไกลของ ฟาบินโญ ทาง พอล เทียร์นีย์ ผู้ตัดสินใจวีเออาร์ในเกมดังกล่าว ชี้แจงว่าแขนของแบ๊กขวาทีมชาติอังกฤษไม่ได้อยู่ในลักษณะผิดธรรมชาติ จึงไม่ใช่จุดโทษ ซึ่งทาง กัลลาเกอร์ เห็นด้วยว่าไม่ควรเป็นจุดโทษ<br/><br/>จังหวะที่ 2 ลูกครอสบอลของ แอนดรูว์ โรเบิร์ตสัน ที่โค้งไปเข้าหัว โม ซาลาห์ โหม่งเป็นประตูนำ 2-0 ดูเหมือนว่าตำแหน่งของ โม ก้ำกึ่งว่าจะล้ำหน้าหรือไม่ หลังเช็กวีเออาร์ไม่ล้ำหน้า ซึ่งทาง กัลลาเกอร์ มองเห็นตรงกันว่า ซาลาห์ ไม่ล้ำหน้าแน่นอน<br/><br/>จังหวะที่ 3 ในช่วงท้ายเกมที่ ราฮีม สเตอร์ลิง เตะบอลยัดใส่มือของเทรนต์ ทาง ไมเคิล โอลิเวอร์ เห็นเหตุการณ์ชัดเจน ไม่ให้เป็นจุดโทษ ซึ่งทาง กัลลาเกอร์ มองว่า โอลิเวอร์ อยู่ในตำแหน่งที่สมบูรณ์แบบ เห็นเหตุการณ์ชัดเจนสุด ๆ เพราะฉะนั้น ไม่มีทางตัดสินผิดพลาด ส่วนเขาก็มองว่าไม่ใช่จุดโทษเช่นกัน.</p>
    </article>
  </body>
</html>