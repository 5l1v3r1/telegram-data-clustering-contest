<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/11/bolivia-morales-twitter-mondo-ripudia-golpe_mWEZtaSC9044A9f1xlUqdM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T15:22:00+00:00"/>
    <meta property="og:title" content="Bolivia, Morales su Twitter: &quot;Mondo ripudia il Golpe&quot;"/>
    <meta property="og:description" content="L'ormai ex presidente boliviano in un post denuncia il colpo di stato e accusa Mesa e Camacho di essere dei &quot;cospiratori&quot;. Polizia nega mandato d'arresto"/>
  </head>
  <body>
    <article>
      <h1>Bolivia, Morales su Twitter: "Mondo ripudia il Golpe"</h1>
      <address>
        <time datetime="2019-11-11T15:22:00+00:00">11 Nov 2019, 15:22</time>
      </address>
      <p>"La Bolivia e il mondo sono testimoni del golpe". <a href="https://www.adnkronos.com/fatti/esteri/2019/11/10/bolivia-morales-convoca-nuove-elezioni_AHXqoVcm2c0b4WxqTUnpDN.html">All'indomani delle sue dimissioni</a>, l'ormai ex presidente boliviano <b>Evo Morales denuncia su Twitter un golpe ai suoi danni e afferma che la polizia ha un ordine di arresto nei suoi confronti</b>. Mandato di cattura<b> negato dal comandante della polizia boliviana</b>, Yuri Calderon. <br/>"I golpisti che hanno assalito la mia casa e quella di mia sorella, incendiato abitazioni, minacciato di morte ministri e i loro figli, maltrattato una donna sindaco, ora mentono e tentano di incolparmi della violenza che hanno provocato. <b>La Bolivia e il mondo sono testimoni del golpe</b>", ha scritto oggi Morales.</p>
      <p>Morales accusa quindi l'ex presidente e rivale politico Carlos Mesa e il leader del movimento dei comitati civici Luis Fernando Camacho, di essere dei "cospiratori" che "passeranno alla storia come razzisti e golpisti. Che si assumano la responsabilità di pacificare il Paese e garantire la stabilità politica e la coesistenza pacifica del nostro popolo. Il mondo e i patrioti boliviani ripudiano il colpo di stato", ha aggiunto.</p>
      <figure>
        <iframe data-src="https://twitter.com/evoespueblo/status/1193843819575427073?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Denuncio davanti al mondo e al popolo boliviano - si legge in un tweet fissato - che un ufficiale di polizia ha annunciato pubblicamente di aver ricevuto istruzioni per l'esecuzione di un ordine d'arresto illegale contro la mia persona; inoltre gruppi violenti hanno assaltato il mio domicilio. I golpisti hanno distrutto lo stato di diritto".</p>
      <p>Il comandante della polizia boliviana, Yuri Calderon, ha però smentito l'esistenza di un mandato di cattura. "Non abbiamo ordini specifici contro l'ex presidente, suoi collaboratori e ministri - ha detto all'emittente Unitel - Sono stati emessi soltanto ordini contro i presidenti dipartimentali dei tribunali elettorali".</p>
    </article>
  </body>
</html>