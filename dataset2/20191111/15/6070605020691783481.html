<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Apareix-Istanbul-important-collaborador-blancs-cascos-mort_0_2342165918.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T15:08:18+00:00"/>
    <meta property="og:title" content="Apareix mort a Istanbul un important col·laborador dels Cascos Blancs"/>
    <meta property="og:description" content="Rússia havia acusat James Le Mesurier de ser un espia britànic tres dies abans de la seva mort"/>
  </head>
  <body>
    <article>
      <h1>Apareix mort a Istanbul un important col·laborador dels Cascos Blancs</h1>
      <h2>Rússia havia acusat James Le Mesurier de ser un espia britànic tres dies abans de la seva mort</h2>
      <address>
        <time datetime="2019-11-11T15:08:18+00:00">11 Nov 2019, 15:08</time>
      </address>
      <p>James Le Mesurier, exmilitar anglès i fundador de <i> Mayday Rescue</i>, una ONG britànica que entrenava els <a href="https://www.ara.cat/tema_del_dia/Cascos-blancs-herois-salven-vides_0_1320467995.html">Cascos Blancs a Síria, l'organització de defensa civil dedicada a rescatar supervivents dels edificis bombardejats,</a> ha aparegut mort aquest dilluns a Istanbul. El seu cos s'ha trobat al jardí de casa seva, tres dies després que el ministeri d'Afers Exteriors rus l'acusés públicament de ser un espia de l'MI6 britànic. Les autoritats turques creuen que podria haver caigut per una finestra.</p>
      <figure>
        <a href="https://www.ara.cat/2019/11/11/internacional/James-Le-Mesurier-perfil-Twitter_2342176023_67309219_400x400.jpg">
          <img src="https://www.ara.cat/2019/11/11/internacional/James-Le-Mesurier-perfil-Twitter_2342176023_67309219_400x400.jpg"/>
        </a>
        <figcaption>James Le Mesurier, en una foto del seu perfil de Twitter. / Twitter</figcaption>
      </figure>
      <p>Maria Zakharova, portaveu del ministeri rus, havia acusat en una roda de premsa Le Mesurier de ser un agent d'intel·ligència present al conflicte dels Balcans i al Pròxim Orient. Segons Zakharova, el britànic tenia "connexions conegudes amb terroristes" durant la seva estada a Kosovo. </p>
      <figure>
        <iframe data-src="https://twitter.com/mfa_russia/status/1192763676878610432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Le Mesurier havia participat activament en l'entrenament de l'organització humanitària Defensa Civil Síria, coneguts popularment com a Cascos Blancs per la seva indumentària característica. Aquests voluntaris es dedicaven a salvar la població síria atrapada en zones rebels durant els bombardejos del govern i de l'exèrcit rus. Per a Rússia, aliada del president sirià Baixar Al-Assad, els Cascos Blancs eren col·laboradors dels insurgents i "orquestraven falsos atacs químics" per deslegitimar les faccions governamentals.</p>
      <p>Defensa Civil Síria <a href="https://www.ara.cat/internacional/cascos-blancs-sirians-nobel-alternatiu_0_1655234596.html">va rebre un premi Right Livelyhood o "Nobel alternatiu" l'any 2016</a> per la seva feina humanitària. <a href="https://www.ara.cat/internacional/Israel-evacua-Siria-represalies-Al-Assad_0_2055994535.html">Les seves oficines es troben a Turquia per l'animadversió que hi té el govern d'Al-Assad</a>.</p>
      <p>
        <a href="https://www.ara.cat/fotografies/DefensaCivilSiriana-CascosBlancs-siria_5_1655884398.html">Cascos Blancs: Vida i mort a Síria</a>
      </p>
      <p>"En James era un gran amic nostre i del poble sirià. Va donar suport als Cascos Blancs com a fundador i director de Mayday Rescue. Estem devastats", ha dit al diari britànic <i> Independent<a href="https://www.ara.cat/internacional/Raed-al-Saleh-No-ambulancies-que_0_1683431650.html">  </a></i><a href="https://www.ara.cat/internacional/Raed-al-Saleh-No-ambulancies-que_0_1683431650.html"> Raed al-Saleh, el director dels Cascos Blancs.</a>  </p>
      <figure>
        <img src="https://www.ara.cat/2015/03/14/fotografies/Marwan-Tota-HOSAM-KATAN-REUTERS_1320478347_43352506_117x66.jpg"/>
      </figure>
      <p>
        <a href="https://www.ara.cat/tema_del_dia/Cascos-blancs-herois-salven-vides_0_1320467995.html">Cascos blancs: els herois d’Alep que salven vides de sota la runa</a>
      </p>
      <p>L'exoficial de l'exèrcit havia rebut l'Ordre de l'Imperi Britànic per la seva feina ajudant civils a Síria i havia treballat per les Nacions Unides. També era pare de dos fills.       </p>
    </article>
  </body>
</html>