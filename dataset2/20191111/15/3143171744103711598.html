<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/asilo-comunale-di-san-licandro-chiuso-la-fauci-messina-social-city-risolva-la-questione.html"/>
    <meta property="og:site_name" content="Tempostretto"/>
    <meta property="article:published_time" content="2019-11-11T15:33:50+00:00"/>
    <meta property="og:title" content="Asilo comunale di San Licandro chiuso. La Fauci: “Messina Social City risolva la questione”"/>
    <meta property="og:description" content="Il consigliere comunale di Ora Messina ricostruisce la vicenda ed invita la partecipata di Palazzo a Zanca a dare risposte"/>
  </head>
  <body>
    <article>
      <h1>Asilo comunale di San Licandro chiuso. La Fauci: “Messina Social City risolva la questione”</h1>
      <address><time datetime="2019-11-11T15:33:50+00:00">11 Nov 2019, 15:33</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Il consigliere comunale di Ora Messina ricostruisce la vicenda ed invita la partecipata di Palazzo a Zanca a dare risposte</i>
      </p>
      <p>MESSINA – “Una vicenda delicata e da chiarire senza ulteriori ritardi”. Inizia così la nota del consigliere comunale di Ora Messina Giandomenico La Fauci, che torna ad accendere i riflettori sull’<b>a<a href="https://www.tempostretto.it/news/asilo-nido-di-san-licandro-ancora-chiuso-mancanza-di-risposte-e-disagi-per-le-famiglie.html?refresh_ce">silo comunale di San Licandro</a></b>, che resta ancora chiuso.</p>
      <p>La struttura – ricorda La Fauci – ha subito una ristrutturazione, necessaria, ormai un anno e mezzo fa. Da quel momento, però, non ha più riaperto vedendo i bambini assegnatari vivere una piccola odissea. I bimbi delle famiglie in graduatoria già iscritti, infatti, sono stati spostati in una seconda struttura sul viale Giostra; diverso il discorso delle famiglie dei nuovi iscritti. Nonostante la presenza in graduatoria, questi bambini non possono accedere all’asilo di San Licandro che resta chiuso ma non vengono assegnati – per motivi non specificati – a nessuna altra struttura comunale”.</p>
      <p>“Sappiamo benissimo – continua La Fauci – che la risposta sarà quella di una mancanza di posti in altre strutture, difficile però far accettare alle tante famiglie che i propri figli non possano godere del servizio di asilo comunale pur avendone diritto”.</p>
      <p>Il consigliere comunale fa sapere di avere presentato un’interrogazione comunale con destinatari i responsabili della Messina Social City: “la partecipata voluta dal sindaco De Luca per gestire i servizi sociali, infatti, deve accorciare i tempi sia per la risoluzione che per le risposte ai tanti genitori che attendono, da tempo, di capire quale struttura possa accogliere i propri figli”.</p>
      <h3>Articoli correlati</h3>
    </article>
  </body>
</html>