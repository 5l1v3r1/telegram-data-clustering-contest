<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546497.html/%D8%AA%D8%B5%D9%88%DB%8C%D8%A8-41-%D8%B7%D8%B1%D8%AD-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%A8%D8%A7-%D8%A7%D8%B9%D8%AA%D8%A8%D8%A7%D8%B1-200-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84%DB%8C-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T15:03:00+00:00"/>
    <meta property="og:title" content="تصویب 41 طرح مبارزه با موادمخدر با اعتبار 200 میلیارد ریالی در سیستان وبلوچستان"/>
    <meta property="og:description" content="دبیرکل ستاد مبارزه با مواد مخدر ریاست جمهوری از تصویب 41 طرح در حوزه مقابله با توزیع و عرضه مواد مخدر با اعتباری بالغ بر 200 میلیارد ریال در سیستان وبلوچستان خبر داد."/>
  </head>
  <body>
    <article>
      <h1>تصویب 41 طرح مبارزه با موادمخدر با اعتبار 200 میلیارد ریالی در سیستان وبلوچستان</h1>
      <h2>سردار مومنی خبر داد:</h2>
      <address>
        <time datetime="2019-11-11T15:03:00+00:00">11 Nov 2019, 15:03</time>
      </address>
      <p>دبیرکل ستاد مبارزه با مواد مخدر ریاست جمهوری از تصویب 41 طرح در حوزه مقابله با توزیع و عرضه مواد مخدر با اعتباری بالغ بر 200 میلیارد ریال در سیستان وبلوچستان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>، سردار اسکندر مومنی در پایان سفر دو روزه خود به سیستان وبلوچستان در نشست خبری با اصحاب رسانه گفت: در این سفر بازدیدهایی از منطقه عمومی میرجاوه و سراوان و مراکز نگهداری کودکان و زنان معتاد انجام شد که خوشبختانه سطح خدمات و آمادگی ها در حد قابل قبولی بود.<br/> <br/>وی افزود: در حوزه مواد مخدر، ایران با تمام توان در حال مبارزه است که در این مبارزه سیستان وبلوچستان در خط مقدم جهانی آن قرار دارد و ماحصل تمام تلاش ها کشف 600 تن انواع مواد مخدر طی 7 ماه در سراسر کشور بوده که رشد 15درصدی نسبت به مدت مشابه سال قبل را نشان می دهد.<br/> <br/>وی خاطر نشان کرد: بیش از 90 درصد تریاک و 67درصد مرفین جهان در ایران کشف می شود که رقم بسیار بالایی است اما سایر کشورهای اروپایی کمترین همکاری را در این خصوص ندارند و این موضوع را به سازمان ملل نیز اعلام کرده ایم.<br/> <br/>وی خاطرنشان کرد: در بحث مقابله با مواد مخدر، سیستان وبلوچستان با کشفیات 25 درصدی موفق شده است که از میانگین کشوری نیز پیشی بگیرد و جای تقدیر دارد.<br/> <br/>به گفته مومنی؛ بر اساس نظرسنجی انجام شده در سطح کشور، مردم سیستان وبلوچستان طی دو مرحله متوالی آمادگی بیش از 80 درصدی خود برای مبارزه با مواد مخدر و اعتیاد را اعلام کرده اند که در این بخش نیز سیستان و بلوچستان موفق شده از میانگین کشوری بالاتر برود.<br/> <br/>دبیرکل ستاد مبارزه با مواد مخدرریاست جمهوری تاکید کرد: در این حوزه بالغ بر 3 هزار سازمان مردم نهاد در کشور وجود دارد که از این میان قریب به 100 سازمان و موسسه تنها در استان سیستان فعالیت دارد که تعداد رو به افزایش است و به همین منظور مقرر شده است که هر طرحی از این استان در حوزه مقابله و مبارزه با مواد مخدر و مسائل مربوط به آن دارای شرایط و ویژگی های لازم باشد مورد حمایت مالی قرار بگیرد.<br/> <br/>وی ادامه داد: یکی از مواردی که در سفر دو روزه مورد توافق قرار گرفت این بود که برای سیستان وبلوچستان به دلیل شرایط خاصی که دارد سقف کمک های مالی و حمایتی باز باشد و طرح های ارائه شده پس از تصویب و تائید نهایی مورد حمایت قرار بگیرند.<br/>انتهای پیام/</p>
    </article>
  </body>
</html>