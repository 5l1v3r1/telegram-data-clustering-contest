<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740844"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="ไม่แคร์แม้มีป้ายห้าม! รถเข็น-วินยึดทางเท้า'รัชดาขาเข้า'"/>
    <meta property="og:description" content="ไม่แคร์แม้มีป้ายติดอยู่! ทางเท้าริม 'ถนนรัชดาฯฝั่งขาเข้า' ถูกรถเข็นขายของ-วิน จยย.ยึดพื้นที่ แถมยังมีรถขี่ย้อนศร ไม่เกรงใจคนเดินเท้า"/>
  </head>
  <body>
    <article>
      <h1>ไม่แคร์แม้มีป้ายห้าม! รถเข็น-วินยึดทางเท้า'รัชดาขาเข้า'</h1>
      <address>
        <time datetime="2019-11-11T06:00:00+00:00">11 Nov 2019, 06:00</time>
      </address>
      <figure>
        <img src="https://www.dailynews.co.th/admin/upload/20191109/news_ewOHLTzJOX202318_533.jpg?v=20191112089"/>
      </figure>
      <p>
        <b>ไม่แคร์แม้มีป้ายติดอยู่! ทางเท้าริม "ถนนรัชดาฯฝั่งขาเข้า" ถูกรถเข็นขายของ-วิน จยย.ยึดพื้นที่ แถมยังมีรถขี่ย้อนศร ไม่เกรงใจคนเดินเท้า</b>
      </p>
      <p>แม้ปัจจุบัน กรุงเทพมหานคร (กทม.) จะออกมาตรการ <b>“ทวงคืนทางเท้า”</b> ให้แก่พี่น้องประชาชน โดยสั่งยกเลิกจุดผ่อนปรนแผงลอย รวมทั้งมีมาตรการเข้มงวดกวดขันโดยเฉพาะเหล่ารถจักรยานยนต์ที่ชอบมีพฤติกรรมจอดและขับขี่บนทางเท้า นอกจากนี้ยังเดินหน้าแก้ปัญหาวินรถจักรยานยนต์รับจ้างตั้งกีดขวางบนทางเท้าสาธารณะอีกด้วย ซึ่งการดำเนินการตามนโยบายดังกล่าวเพื่อจัดระเบียบพื้นที่กรุงเทพมหานครให้เป็นสวรรค์ของทุกคน<br/>   <br/>ล่าสุด <b>“ชุมชนเมือง-เดลินิวส์” </b>ได้รับการแจ้งเรื่องร้องทุกข์จากชาวบ้านผู้สัญจรไปมาผ่านบริเวณทางเท้าริมถนนรัชดาฯ ฝั่งขาเข้า แจ้งปัญหาความเดือดร้อนบนทางเท้าก่อนถึงหน้าห้างสรรพสินค้าชื่อดัง มักมีการตั้งรถเข็นและร้านขายของบนทางเท้าตลอดความยาวประมาณ 500 เมตร แถมยังมีรถจักรยานยนต์ชอบขี่ย้อนศร ทำให้ผู้สัญจรไปมาไม่ได้รับความสะดวก และเสี่ยงต่อการอุบัติเหตุได้ง่าย </p>
      <figure>
        <img src="https://www.dailynews.co.th/admin/upload/20191109/news_HBDDjuzLky202318_533.jpg?v=20191112089?v=6778"/>
      </figure>
      <p>    <br/>ผู้สื่อข่าวจึงติดต่อสอบถามแล้วแก้ปัญหาไปยัง <b>นายสมบัติ วรสินวัฒนา ผู้อำนวยการเขตดินแดง </b>ซึ่งได้รับการยืนยันปกติแล้วทางเขตได้เข้มงวดกวดขันจัดส่งเจ้าหน้าที่เทศกิจ หมุนเวียนกันลงพื้นที่ไปตรวจสอบวันละหลายรอบ ซึ่งก่อนหน้านี้ก็ได้พบเห็นรถเข็นขายของจอดเรียงรายอยู่เป็นจำนวนมาก จึงได้เข้าทำการตักเตือนและเคลียร์พื้นที่ทางเท้า แต่พอผ่านไปสักพักปัญหานี้ก็กลับมาอีก โดยในตรงจุดนี้ได้สั่งเข้มงวดกวดขันเพิ่มมากขึ้น โดยเฉพาะบริเวณทางเข้า-ออกรถไฟฟ้า BTS  ที่ต้องแยกออกเป็น 2 ส่วนคือพื้นที่สาธารณะกับพื้นที่เอกชน หากต่อไปได้รับเรื่องร้องเรียนอีก ก็จะรีบส่งเจ้าหน้าที่ลงพื้นที่ทำการตรวจสอบต่อไป</p>
      <figure>
        <img src="https://www.dailynews.co.th/admin/upload/20191109/news_ktUdoZYIRv202317_533.jpg?v=20191112089?v=9025"/>
      </figure>
      <p>    <br/>อย่างไรก็ตาม มาตรการทวงคืนทางเท้าของกรุงเทพมหานคร ซึ่งที่ผ่านมาเจ้าหน้าที่พยายามดำเนินการอย่างเต็มที่ แต่ในอีกมุมก็ส่งผลกระทบต่อกลุ่มผู้ค้าหาบเร่แผงลอย เนื่องจากขาดที่ทำมาหากิน แม้ว่าทางกรุงเทพมหานครจะจัดพื้นที่ใหม่สำหรับขายของให้ เพื่อช่วยบรรเทาความเดือดร้อน แต่ก็ดูเหมือนว่ารายได้ทำเลที่ขายใหม่จะยังไม่โดนใจ ทำให้กลุ่มผู้ค้าย้อนกลับมาฝ่าฝืนขายในจุดเดิมๆ ซ้ำอีก.</p>
    </article>
  </body>
</html>