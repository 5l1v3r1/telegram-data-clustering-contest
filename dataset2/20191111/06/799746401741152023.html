<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/11/7102869/"/>
    <meta property="og:site_name" content="Європейська правда"/>
    <meta property="article:published_time" content="2019-11-11T06:08:08+00:00"/>
    <meta property="og:title" content="Йоганніс переміг у першому турі виборів президента Румунії"/>
    <meta property="og:description" content="Президент Румунії Клаус Йоганніс переміг в першому турі президентських виборів країни в неділю, 10 листопада, згідно з підрахунком голосів 99,99% голосів."/>
  </head>
  <body>
    <article>
      <h1>Йоганніс переміг у першому турі виборів президента Румунії</h1>
      <address>
        <time datetime="2019-11-11T06:08:08+00:00">11 Nov 2019, 06:08</time>
      </address>
      <p>Президент Румунії Клаус Йоганніс переміг в першому турі президентських виборів країни в неділю, 10 листопада, згідно з підрахунком голосів 99,99% голосів.</p>
      <p>Про це повідомляє "Європейська правда" з посиланням на <a href="https://www.mediafax.ro/">Mediafax</a>.</p>
      <p>Йоганніс отримує 36,6%, а його найближчий конкурент, колишній прем'єр-міністр від Соціал-демократів Віоріка Денчіле - 23,7%.</p>
      <p>Йоганніс заявив про перемогу в неділю ввечері перед прихильниками у своєму штабі. "Ми побили соціал-демократів", - сказав 60-річний лідер.</p>
      <p>"Але війна не закінчена. Ми повинні зробити ще два кроки вперед за два тижні", - сказав він, маючи на увазі другий тур голосування 24 листопада.</p>
      <p>Денчіле тим часом сказала, що "задоволена" результатом, додавши: "Ми присутні у другому турі, я дякую тим, хто проголосував серцем".</p>
      <p>На третьому місці з близько 13,9% опинився Дан Барна - представник нещодавно сформованої проєвропейської партії "Союз Збережи Румунію".</p>
      <p>Після перемоги Йоганніс, відомий активною боротьбою з хабарництвом та підтримкою його дій Заходом, зможе призначити головних прокурорів, які рішуче боротимуться з повсюдною корупцією.</p>
      <p>Переобрання Йоганніса також може підвищити шанси Ліберальної партії сформувати коаліційний уряд після парламентських виборів, які повинні відбутися в 2020 році.</p>
      <related>
        <a href="https://www.eurointegration.com.ua/news/2019/11/4/7102608/"/>
      </related>
    </article>
  </body>
</html>