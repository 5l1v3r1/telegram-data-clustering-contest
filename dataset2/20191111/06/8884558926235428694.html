<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/anna-ali-alica-v-resnicnem-svetu"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Anna ali Alica v resničnem svetu"/>
    <meta property="og:description" content="Ukrajinska slikarka in učiteljica slikanja Anna Miklashevich zadnji dve leti ustvarja v Idriji in pravi, da se počuti Idrijčanko. Medtem ko že razstavlja v ZDA, je nastopil še čas za njeno prvo “domačo” predstavitev: v podzemni galeriji sv. Barbare so od petka na ogled sporočilni ženski portreti Alica v resničnem svetu"/>
  </head>
  <body>
    <article>
      <h1>Anna ali Alica v resničnem svetu</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Saša Dragoš</a></address>
      <p>
        <b>Ukrajinska slikarka in učiteljica slikanja Anna Miklashevich zadnji dve leti ustvarja v Idriji in pravi, da se počuti Idrijčanko. Medtem ko že razstavlja v ZDA, je nastopil še čas za njeno prvo “domačo” predstavitev: v podzemni galeriji sv. Barbare so od petka na ogled sporočilni ženski portreti Alica v resničnem svetu</b>
      </p>
      <figure>
        <img src="https://static.primorske.si/foto/highres/kultura/719119_259-anna_in_alica-sd.jpg"/>
        <figcaption>Slikarka in učiteljica slikanja Anna Miklashevich pred Alico, naslovnim portretom razstave Foto: Saša Dragoš</figcaption>
      </figure>
      <p><b>IDRIJA</b> &gt; <b>Anna Miklashevich</b> je med dvema razstavama v ZDA in decembrsko, ki bo v New Yorku, z ženskimi portreti obogatila galerijo sv. Barbare v “domači” Idriji. Pravi, da je že dve leti Idrijčanka in da seveda ostaja Ukrajinka. Vse portrete za razstavo<i> Alica v resničnem svetu </i>je ustvarila v novem idrijskem ateljeju. Skozi barvno močno in poudarjeno študijo čustev govori o raznolikosti in moči žensk.</p>
      <p>Portreti - 33 jih je in izdajajo leta nevsakdanje umetnice - so sočasno izpoved čustev naključne ženske in avtoportreti. V vsakem je najti delček slikarke in katerekoli ženske. “V portretih je dovolj možnosti, da v njih najdete delček sebe. In če v slikah najdete kakšen košček sebe, tam lahko najdete tudi mene,” pravi avtorica.</p>
      <h3>Vsak nov dan z neskončnim upanjem</h3>
      <p>Zelo čutne slike so študija portreta in portret sam. So igra barv, te pa so izrazni pripomoček. Gre za močne barve, kot so močni tudi poudarki: oči, ustnice, lica ... na celostnih, delnih ali profilnih portretih. Družita jih le tehnika olja na platnu in moč sporočila o zlitem močnem, a tudi krhkem ženskem svetu.</p>
      <p>Razstava je v celoti žensko delo, je poudaril vodja galerije, slikar <b>Nande Rupnik</b>, s čutnim vokalom pa je otvoritev pospremila kantavtorica <b>Mojca Jeram</b>, sicer tudi likovna pedagoginja in slikarka.</p>
      <p><i>Živahna</i>, <i>Izjemna</i>, <i>Vztrajna</i>, <i>Neizprosna</i>, <i>Kozmična</i>, nekje vmes <i>Negotova</i> ... Anna Miklashevich je portrete naslovila skladno z značaji žensk. Vsako je pospremila s pisnim sporočilom z motom. Ob <i>Povezano</i> je denimo zapisala: “V svetu nestabilnosti, prepolnem informacij, moraš biti zvest sebi. Če nisi povezan sam s seboj, nisi povezan niti s svetom. Poveži(mo) se“.</p>
      <p>In tako vse do 33. naslovne <i>Alice</i>, pogumne, izzivalne junakinje znane knjige, a polne nasprotij in dvomov v lastnem notranjem svetu: “Je izgubljena. Ne ve, ali ima prav in kje točno teče njena pot. Alica kljub temu želi svet popeljati v boljšo prihodnost. Vsak nov dan z neskončnim upanjem.”</p>
      <h3>V Ukrajini je pisala</h3>
      <p>Sporočila ne presenečajo. Anna je v mladosti v rodni Ukrajini pisateljevala, dokler je pred krepkim desetletjem ni povsem prevzelo slikarstvo. Magistra socialnega in kulturnega menedžmenta se je potopila v slikarski študij, a profesionalno pot slikarke zastavila zelo samosvoje. Kmalu jo je zapeljala v poučevanje z vodilno mislijo, da prav vsakdo, ki hoče, tudi zmore. V svojem ateljeju gosti “učence “ iz širnega sveta. Za njo je ogromno slikarskih delavnic, največ v Ukrajini, Rusiji in na Nizozemskem.</p>
      <p>Kot slikarko jo prevzemajo čustva, sporočila narave in ljudi, v zadnjih letih predvsem žensk. “Vidi barve in jih slika. Išče kontraste ter jih usklajuje z oblikami. Nikoli ni začela slikati z idejo, marveč z barvo slike. Ravno s tem je njena prepoznavna izraznost ustvarila velika platna z močnimi karakterji žensk,” je v razstavni list zapisala kuratorka razstave <b>Neža Pavšič</b>.</p>
      <p>Na razstavi je sproščeno poklepetala z Miklashevichevo. Kakopak v slovenščini, ki je slikarki v čast. Kot so seveda tudi portreti, v Barbarini galeriji med 15. in 18. uro na ogled do 23. novembra.</p>
      <figure>
        <img src="https://static.primorske.si/foto/highres/kultura/719119_259-portreta_anne_m_-sd.jpg"/>
        <figcaption>Na razstavi je na ogled 33 ženskih portretov. Na fotografiji Neizprosna in Neodvisna. Foto: Saša Dragoš</figcaption>
      </figure>
    </article>
  </body>
</html>