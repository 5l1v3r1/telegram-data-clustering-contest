<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/malm-rystes-av-tenaringsdrap/71803150"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T06:46:28+00:00"/>
    <meta property="og:title" content="Malmö rystes av tenåringsdrap"/>
    <meta property="og:description" content="Minutter etter at en eksplosjon rystet Malmö ble en tenåring drept i en skuddveksling."/>
  </head>
  <body>
    <article>
      <h1>Malmö rystes av tenåringsdrap</h1>
      <h2>Minutter etter at en eksplosjon rystet Malmö ble en tenåring drept i en skuddveksling.</h2>
      <address><time datetime="2019-11-11T06:46:28+00:00">11 Nov 2019, 06:46</time> by <a rel="author">Halldor Hustadnes</a></address>
      <p>Klokka 21 lørdag kveld hadde Malmös innbyggere knapt fått summet seg etter en eksplosjon i boligområdet Slottsstaden, da en skuddveksling brøt løs på Möllevångstorget to, tre kilometer unna.</p>
      <p>I en bil i nærheten hørte Helena Lundgren nyheten om trefningen som gjorde en tenåring til hittil siste dødsoffer for volden i den sydsvenske byen.</p>
      <p>- Jeg skal flytte på grunn av alt som hender her, sier hun til Expressen.</p>
      <p>
        <b>Hun har grunn til å være nervøs: Tidligere i år fortalte hun samme avis at hun <a href="https://www.expressen.se/kvallsposten/helena-nara-att-do-vid-explosion-mirakeltur/">såvidt gikk klar</a> da en bombe ble sprengt like ved der hun jobbet.</b>
      </p>
      <p>- Det holder nå, sier en annen innbygger, Agneta Hamberg (59) til <a href="https://www.expressen.se/kvallsposten/krim/malmobor-vagar-inte-bo-kvar-efter-valdsvagen/">Expressen</a>. - Det er utrygt for alle. Ingen er sikker.</p>
      <h3>- Skutt gjennom vinduet</h3>
      <p>Da politiet kom til stedet hvor skuddvekslingen skjedde, en pizzarestaurant, lå en tenåring igjen på gulvet. En annen lå på plassen utenfor.</p>
      <p>Ifølge vitner hadde det blitt skutt gjennom vinduet.</p>
      <figure>
        <img src="https://dbstatic.no/71803453.jpg?imageId=71803453&amp;width=1024&amp;height=615"/>
        <figcaption><b>TENÅRING DREPT:</b> To tenåringer ble skutt på Möllevångstorget i Malmö lørdag kveld. Den ene døde. Foto: Johan Nilsson/TT / NTB scanpix Vis mer</figcaption>
      </figure>
      <p>- Dette er en veldig offentlig plass med mange mennesker, sier <a href="https://www.dagbladet.no/nyheter/tenaring-dode-etter-skyting-i-malm/71801987">politiets pressetalsperson Katarina Rusin</a> ifølge NTB til det svenske nyhetsbyrået TT.</p>
      <p>Natt til søndag opplyste Helseforetaket Region Skåne at den ene tenåringen, i femtenårsalderen, var død av skadene.</p>
      <h3>- Passerte kort før</h3>
      <p>Eksplosjonen få minutter før skytingen førte til store skader på en bil, og mindre skader på flere andre, men ingen personer kom til skade.</p>
      <p>Ifølge folk i det tettbygde boligområdet skyldes det rent hell.</p>
      <p>- Jeg gikk forbi en time før eksplosjonen. Hadde jeg kommet da det smalt, ville splinter og stein ha truffet meg, sier en beboer til Expressen.</p>
      <p>Verken han eller en annen mann som går forbi morgenen etter eksplosjonen, vil vise ansiktet i avisa.</p>
      <p>- Jeg skulle gjerne stilt opp med navn og bilde, men vi vanlige mennesker har ikke samme beskyttelsen som politikerne, sier en av dem.</p>
      <h3>Få sprengninger oppklares</h3>
      <p>Selv i Malmö er det spesielt med to alvorlige voldshendelser så tett etter hverandre.</p>
      <p>
        <b>Bortsett fra det er de ikke så uvanlige.</b>
      </p>
      <p>
        <b>Samme natt som drapet på Möllevångstorget skjedde et mordforsøk i byen, og 31. oktober ble en mann i 30-årsalderen skutt og drept på åpen gate i Malmö, begge deler ifølge nyhetsbyrået TT.</b>
      </p>
      <p>Den 3. november skrev Sydsvenskan at det de siste fem årene har vært 33 gangstermord i Malmö, og at bare tre av morderne er dømt.</p>
      <h3>Tar sine forholdsregler</h3>
      <p>To dager før bilsprengningen lørdag skrev Skånska Dagbladet at det til da i år hadde vært 28 sprengninger i Sveriges tredje største by Malmö, mot 45 i løpet av hele fjoråret.</p>
      <p>Bare få av dem oppklares, men politiet mener at det dreier seg om en metode kriminelle nettverk benytter for å true, presse og vise sin makt.</p>
      <p>
        <b>- Det er større sannsynlighet for å treffe på en bombe i Malmö enn for å vinne på Triss (et populært skrapelotteri, red. anm.), sier Helena Lundgren til Expressen.</b>
      </p>
      <p>
        <b>Hun har begynt å ta sine forholdsregler.</b>
      </p>
      <p>- Jeg går ikke lenger langs husveggene. Kan jeg gå midt i gaten så gjør jeg det, sier Lundgren.</p>
    </article>
  </body>
</html>