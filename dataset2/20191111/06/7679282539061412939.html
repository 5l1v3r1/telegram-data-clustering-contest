<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-rohit-sharma-reaction-on-abusing-third-umpire-says-next-time-check-where-the-camera-is-2843058.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T06:20:28+00:00"/>
    <meta property="og:title" content="INDvsBAN: थर्ड अंपायर को गाली देने के सवाल पर कुछ ऐसा था रोहित शर्मा का रिएक्शन"/>
    <meta property="og:description" content="India vs Bangladesh: भारत के स्टार बल्लेबाज रोहित शर्मा ने कहा कि वह अगली बार से ध्यान रखेंगे कि मैदान में कैमरा किधर लगा है। बांग्लादेश के खिलाफ टी-20 सीरीज में विराट कोहली की जगह टीम की कप्तानी कर..."/>
  </head>
  <body>
    <article>
      <h1>INDvsBAN: थर्ड अंपायर को गाली देने के सवाल पर कुछ ऐसा था रोहित शर्मा का रिएक्शन</h1>
      <address><time datetime="2019-11-11T06:20:28+00:00">11 Nov 2019, 06:20</time> by <a rel="author">एजेंसी,राजकोट</a></address>
      <p><b>India vs Bangladesh: </b>भारत के स्टार बल्लेबाज रोहित शर्मा ने कहा कि वह अगली बार से ध्यान रखेंगे कि मैदान में कैमरा किधर लगा है। बांग्लादेश के खिलाफ टी-20 सीरीज में विराट कोहली की जगह टीम की कप्तानी कर रहे रोहित को राजकोट में खेले गए हुए दूसरे मैच के दौरान आपत्तिजनक भाषा का उपयोग करते हुए देखा गया था। भारत ने नागपुर टी-20 में बांग्लादेश को 30 रनों से मात देने के साथ सीरीज पर 2-1 से अपना कब्जा भी जमा लिया है। </p>
      <p>इससे पहले, रोहित को दक्षिण अफ्रीका के खिलाफ हुई टेस्ट सीरीज में ऐसी भाषा का उपयोग करते हुए सुना गया था। उनकी आवाज स्टम्प माइक में कैद हो गई थी। इस पर रोहित ने कहा, “मैं मैदान पर काफी भावुक हो जाता हूं। पिछले मैच के कुछ फैसले गलत थे और आज मैदान पर हम थोड़े सुस्त थे। अंत में उद्देश्य काम पूरा करना है और कभी-कभी हम बहुत ज्यादा भावुक हो जाते हैं। अगली बार मैं ध्यान रखूंगा कि कैमरा कहां है (हंसते हुए)।” </p>
      <p>रोहित शर्मा ने राकोट टी-20 में बांग्लादेश के खिलाफ मैच में 43 गेंदों पर 85 रन बनाकर भारत को जीत दिलाई थी। बता दें कि बांग्लादेश की पारी के दौरान एक मौका ऐसा आया था, जब रोहित शर्मा को थर्ड अंपायर को गाली देते देखा गया। ये वाकया कैमरे में कैद हो गया और सोशल मीडिया पर जमकर शेयर किया गया था। बांग्लादेश को लिटन दास और मोहम्मद नईम ने मिलकर बढ़िया शुरुआत दी थी, दोनों ने मिलकर पहले विकेट के लिए 7.1 ओवर में 60 रन जोड़ डाले थे।</p>
      <h3>
        <a href="https://www.livehindustan.com/cricket/story-ind-vs-ban-rohit-sharma-says-headache-for-virat-kohli-and-selectors-if-we-keep-performing-like-this-2843033.html">INDvsBAN: रोहित बोले- बढ़ने वाला है सलेक्टर्स और विराट का सिरदर्द, जानें वजह</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-deepak-chahar-becomes-first-indian-to-take-t20i-hat-trick-claims-best-ever-bowling-figures-in-all-t20i-2842963.html">INDvsBAN: दीपक चाहर ने रचा इतिहास, T20I में हैट्रिक लेकर बनाए ये रिकॉर्ड</a>
      </h3>
      <p>इन दोनों का ही विकेट नहीं गिर रहा था और इसको लेकर रोहित काफी परेशान भी नजर आए। बांग्लादेश की पारी के छठे ओवर में युजवेंद्र चहल की गेंद पर लिटन दास के खिलाफ स्टंपिंग की अपील हुई थी। फील्ड अंपायर ने तीसरे अंपायर की मदद ली और रिप्ले में ऋषभ पंत की बचकानी हरकत के चक्कर में लिटन दास बच गए। </p>
      <p>दरअसल, क्रिकेट के नियम के मुताबिक स्टंपिंग के समय विकेटकीपर का हाथ स्टंप्स से पीछे होना चाहिए, जबकि पंत का हाथ स्टंप्स से आगे था और इसी वजह से थर्ड अंपायर ने क्रीज के बाहर होने के बावजूद लिटन दास को नॉटआउट दिया और साथ ही चहल की उस गेंद को नोबॉल करार दिया गया। इसको लेकर रोहित काफी निराश दिखे और इसी दौरान उनके मुंह से गाली निकली, जो कैमरे में कैद हो गई।</p>
      <p>(एजेंसी इनपुट के साथ)</p>
    </article>
  </body>
</html>