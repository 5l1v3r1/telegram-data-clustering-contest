<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-shreyas-iyer-says-team-management-gave-heads-up-that-i-am-designated-no-4-2843046.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T06:05:13+00:00"/>
    <meta property="og:title" content="INDvsBAN: टीम मैनेजमेंट ने बता दिया, किस नंबर पर बल्लेबाजी करेंगे श्रेयस अय्यर"/>
    <meta property="og:description" content="India vs Bangladesh: प्रतिभाशाली बल्लेबाज श्रेयस अय्यर को भारतीय टीम प्रबंधन ने बता दिया है कि सीमित ओवरों की क्रिकेट में वही नंबर चार बल्लेबाज की भूमिका निभाएंगे। टीम प्रबंधन ने नंबर चार पर कई..."/>
  </head>
  <body>
    <article>
      <h1>INDvsBAN: टीम मैनेजमेंट ने बता दिया, किस नंबर पर बल्लेबाजी करेंगे श्रेयस अय्यर</h1>
      <address><time datetime="2019-11-11T06:05:13+00:00">11 Nov 2019, 06:05</time> by <a rel="author">एजेंसी,नागपुर</a></address>
      <p><b>India vs Bangladesh: </b>प्रतिभाशाली बल्लेबाज श्रेयस अय्यर को भारतीय टीम प्रबंधन ने बता दिया है कि सीमित ओवरों की क्रिकेट में वही नंबर चार बल्लेबाज की भूमिका निभाएंगे। टीम प्रबंधन ने नंबर चार पर कई प्रयोग किये लेकिन उसे लगातार असफलताएं मिली। इंग्लैंड में खेले गए 50 ओवरों के विश्व कप से पहले भी कई खिलाड़ियों को इस नंबर पर आजमाया गया लेकिन कोई भी अपनी जगह पक्की नहीं कर पाया। आईसीसी वर्ल्ड कप 2019 में विजय शंकर पर भरोसा दिखाया गया, लेकिन यह प्रयोग भी असफल रहा। </p>
      <p>श्रेयस अय्यर ने बांग्लादेश के खिलाफ तीसरे टी-20 अंतरराष्ट्रीय में 33 गेंदों पर 62 रन की पारी खेलने के बाद कहा, ''उन्होंने (टीम प्रबंधन) मुझे साफ कर दिया है कि तुम नंबर चार पर बल्लेबाजी करोगे, इसलिए खुद पर भरोसा रखो।'' उन्होंने कहा, ''मेरे लिए नंबर चार पर मानदंड स्थापित करने के लिए पिछली कुछ सीरीज वास्तव में महत्वपूर्ण रही। इस नंबर के लिए हम सभी प्रतिस्पर्धा कर रहे हैं।''</p>
      <p>टीम के दो प्रमुख बल्लेबाजों कप्तान विराट कोहली और उप कप्तान रोहित शर्मा के जल्दी आउट होने के बाद अय्यर 'फिनिशर' की भूमिका निभाने वाले खिलाड़ियों में भी शामिल होंगे। विश्व कप टीम में जगह नहीं बना पाने की निराशा से उबर चुके इस 24 वर्षीय बल्लेबाज ने कहा, ''यहां तक कि अगर कोहली और रोहित आउट हो जाते हैं कि तो हमें कोई ऐसा बल्लेबाज चाहिए जो आखिर तक बल्लेबाजी कर सके। यही नंबर चार की भूमिका है। मैंने आज यही करने की कोशिश की और मेरे लिए यह अच्छा रहा।''</p>
      <p>
        <b>
          <a href="https://www.livehindustan.com/cricket/story-ind-vs-ban-rohit-sharma-says-headache-for-virat-kohli-and-selectors-if-we-keep-performing-like-this-2843033.html">INDvsBAN: रोहित बोले- बढ़ने वाला है सलेक्टर्स और विराट का सिरदर्द, जानें वजह</a>
        </b>
      </p>
      <p><b><a href="https://www.livehindustan.com/cricket/story-india-vs-bangladesh-shreyas-iyer-smashes-hat-trick-of-sixes-slam-1st-t20i-fifty-watch-video-2843020.html">INDvsBAN: श्रेयस अय्यर ने लगाई छक्कों की 'हैट्रिक', जड़ा पहला T20I अर्धशतक</a></b><br/> <br/>श्रेयस अय्यर से पूछा गया कि अगले साल होने वाले टी-20 विश्व कप से पहले टीम उन जैसे कुछ खिलाड़ियों को आजमा रही है और ऐसे में उनकी यह पारी कितना महत्व रखती है? इस पर उन्होंने कहा, ''हां, निश्चित तौर पर टीम में काफी प्रतिस्पर्धा है। मुझे निजी तौर पर लगता है कि मेरी खुद से प्रतिस्पर्धा है। मैं नहीं चाहता कि किसी के साथ मेरा आकलन किया जाए।''</p>
      <p>श्रेयस अय्यर भले ही पिछले कुछ समय से नंबर चार पर बल्लेबाजी कर रहे हैं, लेकिन वह टीम की जरूरत के हिसाब से किसी भी नंबर पर खेलने के लिए तैयार हैं। उन्होंने कहा, ''मैं वास्तव में खुले दिमाग का हूं और किसी भी नंबर पर खेल सकता हूं। इसलिए मैं कड़ी परिस्थितियों में खुद पर भरोसा रखता हूं और आज की पारी दिखाती है कि मैं दबाव में भी खेल सकता हूं।''</p>
      <p>अय्यर ने कहा, ''सहयोगी स्टाफ ने मुझे ही नहीं, बाकी सभी बल्लेबाजों को स्वच्छंद होकर खेलने की छूट दी है। जब आप बल्लेबाजी कर रहे हों तो आपको बहुत सकारात्मक होना चाहिए। अगर गेंद मेरे लिए अनुकूल हो तो मैं खुद पर नियंत्रण नहीं रखूंगा। मैं अपनी सूझबूझ से उसे खेलूंगा।''</p>
      <p>उन्होंने कहा, ''जिस ओवर में मैंने तीन छक्के लगाये, उससे पलड़ा हमारी तरफ झुक गया, अन्यथा हम 150 या 155 के स्कोर तक ही पहुंच पाते। इस स्कोर का बचाव करना वास्तव में मुश्किल होता क्योंकि ओस काफी पड़ रही थी और खेल बढ़ने के साथ पिच बल्लेबाजी के लिए बेहतर होती जा रही थी।'' अय्यर ने मैच में रिकॉर्ड छह विकेट लेने वाले तेज गेंदबाज दीपक चाहर और तीन विकेट लेने वाले शिवम दुबे की भी तारीफ की। </p>
    </article>
  </body>
</html>