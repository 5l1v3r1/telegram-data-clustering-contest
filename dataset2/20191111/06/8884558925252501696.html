<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/jesen-za-klubsko-zgodovino"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Jesen za klubsko zgodovino"/>
    <meta property="og:description" content="Rokometašice ajdovskega Mlinotesta so v domači dvorani z zmago nad Žurdom iz Kopra zaključile rezultatsko rekordno jesen v zgodovini svojih nastopov v prvi ligi v času samostojne Slovenije. Po osmih krogih imajo maksimalnih 16 točk."/>
  </head>
  <body>
    <article>
      <h1>Jesen za klubsko zgodovino</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Igor Mušič</a></address>
      <p>
        <b>Rokometašice ajdovskega Mlinotesta so v domači dvorani z zmago nad Žurdom iz Kopra zaključile rezultatsko rekordno jesen v zgodovini svojih nastopov v prvi ligi v času samostojne Slovenije. Po osmih krogih imajo maksimalnih 16 točk.</b>
      </p>
      <figure>
        <img src="https://static.primorske.si/foto/highres/gnweb/719148_259_mrmolja_panger.jpg"/>
        <figcaption>Foto: Igor Mušič</figcaption>
      </figure>
      <p><b>AJDOVŠČINA</b> &gt; Mlinotest je trenutno vodilni, preostaja mu le še zadnji krog pred zimskim premorom, v katerem ga čaka derbi z evropskim Krimom. Vendar pa bo ta tekma skoraj gotovo preložena v prve dni novega leta, saj imajo Ljubljančanke te dni evropske obveznosti, po tem pa bodo že na vrsti priprave reprezentance na svetovno prvenstvo in njen odhod na Japonsko.</p>
      <p>Vzdušje na tribunah je bilo za primorski derbi nekoliko gledališko. Občinstvo sta razredčila nevihtno vreme in tudi dejstvo, da je kakovostni zaostanek Koprčank za Ajdovkami trenutno prevelik za res napeto tekmo. Gostje so se sicer trudile in prisilile Mlinotest, da je v prvih desetih minutah dal vse od sebe, saj je vsakemu vodstvu sledilo izenačenje. Nazadnje je za Koprčanke izid na 4:4 poravnala <b>Kristina Petrinja</b>. Potem so telesno močnejše domačinke začele vse pogosteje ustavljati napade gostij in nizati hitre ter učinkovite nasprotne akcije. Tu so najprej svoje opravile izkušene <b>Dominika Mrmolja</b> in <b>Nataša Janković Rustja</b> ter reprezentantka <b>Maja Svetik</b>, potem pa so se razigrale tudi mlajše Ajdovke. Sedem golov prednosti ob polčasu je že kazalo, da presenečenja ne bo..</p>
      <blockquote><b>Mlinotest : Žurd Koper 30:21 (14:7)</b><br/><b>Dvorana Police, gledalcev 100 Sodnika Smolko in Knez.</b><br/><b>Mlinotest</b>: Petruhina, Brecelj, Mrmolja 8, Ferfolja 4, Janković Rustja 3, Grmek 3, Fegic 3, Bytyqi 2, Sanabor 2, Svetik 2, Brecelj 1, Krapež 1, Benčina 1, Trener: Dean Kovšca.<br/><b>Žurd Koper:</b> Fidel, Benčič, Kadić 4, Teraž 3, Škabar 3, Petrinja 3, Zorko 2, Arnavtović 1, Vatovec 1, Panger 1, Kresal 1, Hilj 1, Čičič 1. Trener: Stojan Petrinja.<br/>Sedemmetrovke - Mlinotest 2:1, Žurd 5:3; izključitve - Mlinotest 6 minut, Žurd Koper 4 minute.</blockquote>
      <p>“Danes bi težko zmagale. Morale bi imeti res izjemen večer in še nekaj sreče. Poznalo se je, da je Mlinotest precej bolj izkušena ekipa. Smo še mlade, prostora za napredek pa je še veliko,” je ob koncu povedala Koprčanka <b>Kaja Teraž</b>. Dolgoletna članica prve postave Ajdovk <b>Špela Ferfolja</b> se je veselila zmagovitega zaključka jeseni: “Odkar igram za Mlinotest, tako uspešne jeseni še ni bilo. Derbi smo sicer začele malo v krču, saj so bile prejšnje tekme s Koprčankami večkrat kar napete. Na srečo smo se dokaj hitro otresle pritiska in začele igrati tako, kot znamo.”</p>
      <slideshow>
        <figure>
          <img src="https://static.primorske.si/foto/highres/gnweb/719148_259_r_bytyqi.jpg"/>
          <figcaption>Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/sport/719148_259_mrmolja_top.jpg"/>
          <figcaption>Najboljša strelka derbija je bila Ajdovka Dominika Mrmolja z osmimi zadetki. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/719148_259_r_napad_petrinja.jpg"/>
          <figcaption>Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/gnweb/719148_259_r_bencina.jpg"/>
          <figcaption>Foto: Igor Mušič</figcaption>
        </figure>
      </slideshow>
    </article>
  </body>
</html>