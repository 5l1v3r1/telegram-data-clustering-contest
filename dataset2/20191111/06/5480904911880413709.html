<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pastrnak-nepromenil-dva-najezdy-skorovali-chytil-a-faksa/1819552?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T06:55:00+00:00"/>
    <meta property="og:title" content="Pastrňák neproměnil dva nájezdy, skórovali Chytil a Faksa"/>
    <meta property="og:description" content="New York - Útočník David Pastrňák vyšel po sérii třinácti zápasů, ve kterých bodoval, podruhé za sebou naprázdno a s Bostonem podlehl doma Philadelphii 2:3 po nájezdech. Havířovský rodák je s 15 zásahy stále nejlepším střelcem soutěže, ale v čele produktivity ho vystřídal Leon Draisaitl, který čtyřmi přihrávkami pomohl Edmontonu k výhře 6:2 v Anaheimu."/>
  </head>
  <body>
    <article>
      <h1>Pastrňák neproměnil dva nájezdy, skórovali Chytil a Faksa</h1>
      <address><time datetime="2019-11-11T06:55:00+00:00">11 Nov 2019, 06:55</time> by <a rel="author" href="http://www.ctk.cz/" target="_blank">ČTK</a></address>
      <p>New York - Útočník David Pastrňák vyšel po sérii třinácti zápasů, ve kterých bodoval, podruhé za sebou naprázdno a s Bostonem podlehl doma Philadelphii 2:3 po nájezdech. Havířovský rodák je s 15 zásahy stále nejlepším střelcem soutěže, ale v čele produktivity ho vystřídal Leon Draisaitl, který čtyřmi přihrávkami pomohl Edmontonu k výhře 6:2 v Anaheimu.</p>
      <slideshow>
        <figure>
          <img src="https://i3.cn.cz/6/1573459410_P201911110248601.jpg"/>
        </figure>
        <figure>
          <img src="https://i3.cn.cz/6/1573459223_P201911110244901.jpg"/>
        </figure>
        <figure>
          <img src="https://i3.cn.cz/6/1573459120_P201911110243901.jpg"/>
        </figure>
        <figure>
          <img src="https://i3.cn.cz/6/1573459058_P201911110242801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3340">Fotogalerie: Hokejová NHL 2019/20</a>
        </figcaption>
      </slideshow>
      <p>Radek Faksa skóroval ve druhém utkání za sebou a za svůj výkon byl vyhlášen druhou hvězdou zápasu, ale neodvrátil prohru Dallasu ve Winnipegu 2:3 v prodloužení. Branka Filipa Chytila nestačila New York Rangers, kteří doma podlehli Floridě 5:6 po nájezdech.</p>
      <p>Pastrňák měl velkou šanci rozhodnout zápas v 55. minutě, kdy se postavil za stavu 2:2 podruhé v kariéře NHL k trestnému střílení. Český útočník si před Carterem Hartem trochu přibrzdil, snažil se ho rozhýbat rameny a šel do forhendové kličky, ale gólmana Philadelphie v konečné fázi nepřehodil. "Jen jsem se snažil být trpělivý a šel za pukem," uvedl Hart.</p>
      <p>Oba se střetli i v nájezdech, který Pastrňák musel proměnit, aby zápas pokračoval. Český útočník tentokrát zvolil bekhendový blafák, ale Hart jeho úmysl vystihl a puk vypíchl.</p>
      <p>Boston nabral v první třetině dvoubrankové manko a vyrovnal až dvěma góly ve třetím dějství. "Na začátku jsme byli trochu pomalí," přiznal Pastrňák. "Oni létali, jely jim nohy. Měli utkání i včera a na druhý den máte obvykle první třetinu pocit, jako kdybyste nepřestali hrát. Je to o nás. Měli jsme na to být připraveni. Vždy je těžké dohánět ztrátu, proto je dobré, že jsme zabojovali a získali bod," dodal.</p>
      <p>Pastrňákovi sice minule připsali v Detroitu druhou asistenci, ale později ji zrušili. Nebodoval ani proti Philadelphii a Boston, který se pohybuje na špičce tabulky, bez jeho příspěvku prohrál oba zápasy.</p>
      <p>"Máme skvělý tým a chceme to dokazovat každý zápas. Stejně tak se ale na nás chtějí soupeři vytáhnout," řekl Pastrňák. "Hlavně musíme hrát naplno celý zápas. V Detroitu jsme hráli třicet minut, proti Philadelphii až od třetí třetiny," podotkl David Krejčí. O čtvrté výhře Philadelphie v řadě rozhodl v rozstřelu Joel Farabee, jeho spoluhráč Jakub Voráček nebodoval.</p>
      <p>Pastrňák zůstal na třiceti bodech (15+15), Draisaitl mu odskočil na 34 (14+20). Z přihrávek německého útočníka těžil Connor McDavid, který vstřelil hattrick a překonal hranici 400 bodů v kariéře. Lídr Edmontonu je osmým hráčem v historii soutěže, který tuto metu zdolal před 23. narozeninami. Před ním to dokázali Wayne Gretzky, Mario Lemieux, Peter Šťastný, Eric Lindros, Mike Bossy, Sidney Crosby a Bryan Trottier.</p>
      <p>Dallas otočil ve druhé třetině skóre dvěma trefami na 2:1. Do vedení ho poslal Faksa, který nejdříve výborně napadal za brankou a poté tečoval střelu Esy Lindella od modré čáry. Český útočník vstřelil tři góly v posledních dvou zápasech. Winnipeg ale na začátku třetí třetiny vyrovnal trefou Andrewa Coppa a prodloužení rozhodl v čase 60:21 Mark Scheifele.</p>
      <p>Faksa se zlepšil na pět gólů, v Dallasu jich dal více jen Roope Hintz (9). I proto si kouč Stars Jim Montgomery posteskl, že mu chybí více branek od klíčových hráčů. Jeden z lídrů Jamie Benn skóroval jen jednou v 18 zápasech. Corey Perry se trefil dvakrát, Joe Pavelski a Tyler Seguin třikrát. "Musí chtít rozhodovat zápasy. U Winnipegu to tak dnes bylo. Naše góly dávali Janmark a Faksa, to jsou hráči třetí a čtvrté řady," řekl.</p>
      <p>Chytil od povolání z farmy vstřelil čtyři branky v šesti zápasech. Dvacetiletý útočník se prosadil krásnou individuální akcí, při níž převzal puk na červené čáře, oklamal kličkou obránce Antona Stralmana a vyrovnal. Gólem odstartoval divokou druhu třetinu, v níž Rangers otočili z 1:2 na 5:4. Florida ale ve 48. minutě vyrorvnala a rozstřel rozhodl Vincent Trocheck.</p>
      <p>Pavel Zacha si připsal asistenci u rozdílové branky New Jersey, které zvítězilo ve Vancouveru 2:1. Devils si vypracovali dvoubrankový náskok v úvodní třetině, v níž se během 22 sekund prosadili Wayne Simmonds a Jesper Bratt. Za domácí už jen snížil Brock Boeser.</p>
      <p>Filip Hronek pomohl přihrávkou Detroitu k výhře 3:2 nad Vegas. Red Wings v utkání dvakrát vyrovnali, v prvním případě i s přispěním českého obránce. Zápas rozhodl půl minuty před koncem Anthony Mantha.</p>
      <h3>Výsledky NHL:</h3>
      <h4>NY Rangers - Florida 5:6 po sam. nájezdech (1:2, 4:2, 0:1 - 0:0)</h4>
      <p>Branky: 6. R. Lindgren, <b>22. Chytil</b>, 26. Skjei, 28. Kakko, 39. Kreider - 19. Barkov, 19. Toninato, 25. Dadonov, 29. Vatrano, 48. B. Boyle, rozhodující nájezd Trocheck. Střely na branku: 34:35. Diváci: 17.464. <b>Hvězdy zápasu:</b> 1. Dadonov, 2. Barkov (oba Florida), 3. Kreider (Rangers). </p>
      <h4>Winnipeg - Dallas 3:2 v prodl. (1:0, 0:2, 1:0 - 1:0)</h4>
      <p>Branky: 20. Laine, 42. Copp, 61. Scheifele - 26. Janmark, <b>31. Faksa</b>. Střely na branku: 29:28. Diváci: 15.323. <b>Hvězdy zápasu:</b> 1. Copp (Winnipeg), <b>2. Faksa</b> (Dallas), 3. Scheifele (Winnipeg). </p>
      <h4>Vancouver - New Jersey 1:2 (0:2, 1:0, 0:0)</h4>
      <p>Branky: 33. Boeser - 12. Simmonds, 13. Bratt <b>(Zacha)</b>. Střely na branku: 31:27. Diváci: 18.871. <b>Hvězdy zápasu:</b> 1. Simmonds (New Jersey), 2. Boeser (Vancouver), 3. Blackwood (New Jersey). </p>
      <h4>Detroit - Vegas 3:2 (1:1, 0:1, 2:0)</h4>
      <p>Branky: 20. Athanasiou <b>(Hronek)</b>, 51. Bowey, 60. Mantha - 17. Marchessault, 30. Pacioretty. Střely na branku: 19:19. Diváci: 19.057. <b>Hvězdy zápasu:</b> 1. Mantha (Detroit), 2. Pacioretty (Vegas), 3. Bowey (Detroit). </p>
      <h4>Boston - Philadelphia 2:3 po sam. nájezdech (0:2, 0:0, 2:0 - 0:0)</h4>
      <p>Branky: 46. Heinen, 53. Marchand - 14. Konecny, 18. P. Myers, rozhodující sam. nájezd Farabee. Střely na branku: 28:29. Diváci: 17.193. <b>Hvězdy zápasu:</b> 1. Farabee, 2. Konecny (oba Philadelphia), 3. Marchand (Boston). </p>
      <h4>Chicago - Toronto 5:4 (4:1, 0:0, 1:3)</h4>
      <p>Branky: 6. a 13. P. Kane, 12. Dach, 18. J. Toews, 57. Saad - 17. a 43. W. Nylander, 53. Tavares, 60. A. Johnsson. Střely na branku: 34:57. Diváci: 21.598. <b>Hvězdy zápasu:</b> 1. P. Kane, 2. Lehner (oba Chicago), 3. W. Nylander (Toronto). </p>
      <h4>Anaheim - Edmonton 2:6 (1:2, 0:2, 1:2)</h4>
      <p>Branky: 4. Rakell, 44. M. Jones - 11., 48. a 54. McDavid, 2. a 28. Nugent-Hopkins, 31. Kassian. Střely na branku: 33:29. Diváci: 16.463. <b>Hvězdy zápasu:</b> 1. McDavid, 2. Nugent-Hopkins, 3. Draisaitl (všichni Edmonton).</p>
    </article>
  </body>
</html>