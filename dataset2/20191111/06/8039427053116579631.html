<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=952026"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T06:31:52+00:00"/>
    <meta property="og:title" content="‘మా పిల్లల చదువులు పోతున్నాయ్..’"/>
    <meta property="og:description" content="ADVT"/>
  </head>
  <body>
    <article>
      <h1>‘మా పిల్లల చదువులు పోతున్నాయ్..’</h1>
      <address>
        <time datetime="2019-11-11T06:31:52+00:00">11 Nov 2019, 06:31</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>కరీంనగర్ : </b>37 రోజులుగా సాగుతున్న ఆర్టీసీ సమ్మె కారణంగా ప్రభుత్వ పాఠశాలల్లో విద్యార్థుల హాజరు తగ్గిపోయింది. ఆర్టీసీ బస్సులోనే పాసు తీసుకొని పాఠశాలకు వచ్చే పేద, మధ్యతరగతి విద్యార్థులు సమ్మె కారణంగా గైర్హాజరవుతున్నారు. మార్చిలో పదో తరగతి పరీక్షలు జరుగనున్న నేపథ్యంలో విద్యార్థుల గైర్హాజరు ఫలితాలపై ప్రభావం చూపే అవకాశమున్నదని తల్లిదండ్రులు, ఉపాధ్యాయులు ఆందోళన చెందుతున్నారు.</p>
      <p> చాలా మంది విద్యార్థులు గైర్హాజరవుతున్నా ఉపాధ్యాయులు మాత్రం పాఠశాలకు వస్తున్న వారికి విద్యాబోధన చేస్తూనే ఉన్నారు. దీంతో పాఠశాలకు హాజరుకాని పేద, మధ్యతరగతి పిల్లలు పాఠాలు నేర్చుకునే అవకాశం లేక పరీక్షల్లో ఫెయిల్‌ అయ్యే అవకాశాలు ఉన్నాయని వారి తల్లిదండ్రులు ఆవేదన వ్యక్తం చేస్తున్నారు. ప్రైవేట్‌ వాహనాల్లో అధిక చార్జీలు చెల్లించి పాఠశాలలకు వెళ్ళే స్థోమత లేకపోవడంతో వారు సమ్మె ఎప్పుడు ముగుస్తుందా అని ఎదురుచూస్తున్నారు.</p>
      <p> </p>
      <p>
        <b>ఎస్‌ఏ-1 సమయంలోనూ తగ్గిన హాజరు</b>
      </p>
      <p>గత నెలలో నిర్వహించిన సమ్మెటివ్‌ అసెస్‌మెంట్‌-1 (ఎస్‌ఏ) పరీక్షల సమయంలో హాజరైన ఉపాధ్యాయుల, విద్యార్థుల హాజరుశాతాన్ని ప్రభుత్వం పరిశీలించగా ఆర్టీసీ సమ్మెతో 10శాతం విద్యార్థుల హాజరు తగ్గినట్లు స్పష్టమైంది. ముఖ్యంగా మోడల్‌ స్కూల్స్‌ విద్యార్థులపై సమ్మె ప్రభావం ఎక్కువ పడింది. ఒక్కో మోడల్‌ స్కూల్‌లో 6 నుంచి 10వ తరగతి వరకు 500 మంది విద్యార్థులు, 240 మంది కళాశాల విద్యార్థినీ, విద్యార్థులు మొత్తం 740 మంది చదువుకుంటే 100 మందికి మాత్రమే హాస్టల్‌ వసతి కల్పించారు.</p>
      <p> మిగిలిన 640 మంది విద్యార్థులు మండల పరిధిలోని వివిధ సుధీర గ్రామాల నుంచి రోజూ వచ్చి వెళ్లేవారే. వారిలో ఎక్కువ మంది విద్యార్థులు బస్‌పాసుతోనే ఆర్టీసీ బస్సులో వస్తుంటారు. ఆర్టీసీ సమ్మెతో కొన్ని మోడల్‌ స్కూల్స్‌కు బస్సులు వెళ్లడం, మరికొన్ని స్కూళ్లకు ప్రైవేట్‌ బస్సులను నడిపించినా సమయపాలన లేకుండా నడుపడంతో విద్యార్థులు పాఠశాలకు వచ్చేందుకు ఎదురవుతున్న ఇబ్బందుల దృష్ట్యా విద్యార్థులు రావడం లేదు.  పదో తరగతి పరీక్షలకు మూడు నాలుగు నెలల సమయమే ఉండటంతో డిసెంబర్‌లోపే సిలబస్‌ పూర్తిచేసి ఆ తర్వాత ప్రత్యేక తరగతులు నిర్వహించాల్సి ఉంటుంది. విద్యార్థులకు అత్యంత కీలకమైన నవంబర్‌, డిసెంబర్‌ మాసాల్లోనే రవాణా సౌకర్యం లేక విద్యార్థులు గైర్హాజరవుతున్నారని ఆందోళన చెందుతున్నారు. జిల్లాలో 11 మోడల్‌ స్కూల్స్‌తోపాటు హైస్కూల్స్‌ విద్యార్థులపై సమ్మె ప్రభావం తీవ్రంగా ఉందని విద్యాశాఖ అధికారులు భావిస్తున్నారు.</p>
      <p> </p>
      <p>
        <b>విద్యా సంవత్సరం ప్రారంభం నుంచే ఒడిదుడుకులు</b>
      </p>
      <p>విద్యా సంవత్సరం ప్రారంభంలో వేసవి ఎండల తీవ్రత అధికంగా ఉన్న కారణంగా జూన్‌ 1వ తేదీకి బదులుగా 12న పాఠశాలలను ప్రారంభించారు. గత నెలలో ఎస్‌ఏ పరీక్షలు నిర్వహించడం, ఆర్టీసీ సమ్మె కారణంగా దసరా సెలవులను పొడిగించడంతో నిర్దేశిత సమయంలో సిలబస్‌ పూర్తిచేసి రివిజన్‌ చేయడం కష్టమని భావిస్తున్నారు. ఈ తరుణంలో విద్యార్థుల గైర్హాజరు ఫలితాలపై ప్రతికూల ప్రభావం పడుతుందని ఉపాధ్యాయులు ఆందోళన చెందుతున్నారు.</p>
      <p> మహిళా టీచర్లు కూడా ఆర్టీసీ సమ్మె కారణంగా పాఠశాలలకు వెళ్లేందుకు ఇబ్బందులు పడుతున్నారు. రాష్ట్ర ప్రభుత్వం ఈయేడు కొత్తగా అమల్లోకి తెచ్చిన టీహాజరు మోబైల్‌ యాప్‌ ద్వారా బయోమెట్రిక్‌ ఆధారితంగా టీచర్లు, విద్యార్థుల హాజరును నమోదు చేస్తున్నది. ఈ యాప్‌ ద్వారా హాజరుశాతాన్ని విద్యాశాఖ గత నెలలో జరిగిన ఎస్‌ఏ-1 పరీక్షల సమయంలో హాజరైన ఉపాధ్యాయలు, విద్యార్థుల హాజరుశాతాన్ని ఆర్టీసీ సమ్మె జరుగుతున్న సమయంలో హాజరు సంఖ్యను పరిశీలించగా విద్యార్థుల హాజరు 87 శాతం నుంచి 77 శాతానికి తగ్గినట్లు గుర్తించారు. ఆర్టీసీ సమ్మె ఇలాగే కొనసాగితే పది శాతం విద్యార్థులపై ప్రభావం పడుతుందని, ప్రత్యామ్నాయ రవాణా సౌకర్యం ఏర్పాటు చేయాలని వారి తల్లిదండ్రులు ఆందోళన చెందుతున్నారు.</p>
    </article>
  </body>
</html>