<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/11/ulkesi-amerika-ya-donmek-isteyen-isid-gelini-herkes-ikinci-bir-sans-hak-eder"/>
    <meta property="og:site_name" content="euronews"/>
    <meta property="article:published_time" content="2019-11-11T06:00:56+00:00"/>
    <meta property="og:title" content="ABD'ye dönmek isteyen IŞİD gelini: Herkes ikinci şansı hak eder"/>
    <meta property="og:description" content="Amerika Birleşik Devletleri'nden (ABD) Suriye'ye giderek Irak-Şam İslam Devleti (IŞİD) örgütüne katılan 25 yaşındaki Hoda Muthana &quot;herkes ikinci bir şansı hak eder&quot; diyerek ülkesine geri dönmek istediğini söyledi."/>
  </head>
  <body>
    <article>
      <h1>ABD'ye dönmek isteyen IŞİD gelini: Herkes ikinci şansı hak eder</h1>
      <address><time datetime="2019-11-11T06:00:56+00:00">11 Nov 2019, 06:00</time> by <a rel="author">NBC News</a></address>
      <p>Amerika Birleşik Devletleri'nden (ABD) Suriye'ye giderek Irak-Şam İslam Devleti (IŞİD) örgütüne katılan 25 yaşındaki Hoda Muthana, 'Herkes ikinci bir şansı hak ediyor' diyerek ülkesine geri dönmek istediğini söyledi.</p>
      <p>NBC News kanalına konuşan 25 yaşındaki kadın, IŞİD'e katılıp örgüt üyeleri ile evlenen ve çocuk sahibi olan binlerce kadından biri. Sosyal medya hesabından daha önce "Kanlarını akıtın" tarzında paylaşımlar yapan Muthana, şimdi yazdığı her kelimeden dolayı pişmanlık duyduğunu savunuyor.</p>
      <p>2 yaşındaki oğlu Adam ile Kürt güçlerin kontrolündeki El Roj kampında kalan Muthana'nın Yemenli ailesi, babasının diplomatik görevi nedeniyle, henüz o doğmadan ABD'ye yerleşmiş. Kendisi ise ABD'de dünyaya geldiği için Amerikan vatandaşı. Anne, babası ve büyük kardeşleri, babasının görevini tamamlamasının ardından Yemen'de devam eden savaş nedeniyle ABD'de kalmaya ve vatandaş olmaya hak kazanmış.</p>
      <h3>ABD: Muthaba bir terörist, ülkeye dönmesine izin verilmeyecek</h3>
      <p>ABD Dışişleri Bakanı Mike Pompeo aylar önce, Muthana ile ilgili Washington'un tutumunu net bir dille açıklamıştı. Pompeo, NBC kanalına verdiği bir röportajda "Hoda Muthana Amerikan vatandaşı değil, ABD'ye girmesine izin verilmeyecek. O bir terörist" demişti.</p>
      <p>Genç kadınsa Amerikan vatandaşı olduğunu ispatlayan tüm belgelerin mevcut olduğunu söylüyor.</p>
      <p>ABD yasalarına göre yabancı diplomatların ülkede doğan çocukları, doğrudan vatandaşlık alma hakkından muaf. Dolayısıyla, Beyaz Saray yönetimi Muthana'ya en başından vatandaşlık verilmemesi gerektiğini dile getiriyor.</p>
      <p>Eski IŞİD üyesinin babası Ahmed Ali Muthana, kızı ve torunu adına açtığı davada Yemen temsilciliğindeki görevinin kızı doğmadan aylar önce sona erdiğini, bu nedenle hükümetin iddiasının geçersiz olduğunu öne sürüyor. Muthana ailesinin avukatı Charlie Swift'e göre de pasaport verilen her şahıs vatandaş sayılıyor ve vatandaşlıktan çıkarılmak ancak mahkeme kararı ile mümkün.</p>
      <h3>Batılı ülkeler IŞİD'e katılan vatandaşlarını reddediyor</h3>
      <p>Örgütteyken savunduğu radikal ideolojiyi şimdi reddettiğini söyleyen Muthana, halen örgüte mensup olan kadınların hedefi olabileceğini ve basına konuşarak hayatını riske attığını ifade etti.</p>
      <p>El Roj kampında Muthana gibi ülkelerinin geri dönmelerine izin vermediği, 'IŞİD gelinleri' olarak adlandırılan yaklaşık 500 kadınla çocukları yaşıyor.</p>
      <ul>
        <li>
          <a href="https://tr.euronews.com/2019/11/04/hangi-avrupa-ulkesinin-ne-kadar-isid-uyesi-vatandasi-var">Hangi Avrupa ülkesinin ne kadar IŞİD üyesi vatandaşı var?</a>
        </li>
        <li>
          <a href="https://tr.euronews.com/2018/02/26/irak-ta-isid-uyesi-16-turk-kad-na-idam-cezas-">Irak'ta IŞİD üyesi 16 Türk kadına idam cezası</a>
        </li>
        <li>
          <a href="https://tr.euronews.com/2019/09/24/turkiye-kiliste-tutuklanan-isid-uyesi-iki-fransiz-kadin-ile-9-cocugunu-ulkesine-snir-disi">Türkiye, Kilis'te tutuklanan IŞİD üyesi iki Fransız kadın ile 9 çocuğunu ülkesine sınır dışı etti</a>
        </li>
      </ul>
      <p>IŞİD örgütünün çöküşünün ardından, örgütte üyesi bulunan bir çok Batılı ülkenin, söz konusu vatandaşları ile ilgili nasıl bir yol izleyeceği henüz net değil. IŞİD'e katılanların bir çoğu vatandaşlıktan çıkarılırken, bazıları ise yasal yollara başvurarak vatandaşı oldukları ülkelere geri dönmenin peşinde.</p>
      <p>Bu çıkmazda arada kalan ve hayatları en çok etkilenenler ise çocuklar.</p>
    </article>
  </body>
</html>