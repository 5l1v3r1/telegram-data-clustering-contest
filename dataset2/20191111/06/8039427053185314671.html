<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=951994"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T06:11:49+00:00"/>
    <meta property="og:title" content="పెదకాకాని వైసీపీలో వర్గపోరు"/>
    <meta property="og:description" content="ADVT"/>
  </head>
  <body>
    <article>
      <h1>పెదకాకాని వైసీపీలో వర్గపోరు</h1>
      <address>
        <time datetime="2019-11-11T06:11:49+00:00">11 Nov 2019, 06:11</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>పెదకాకాని, నవంబరు 10:</b> పెదకాకాని వైసీపీలో వర్గపోరు మొదలైంది. గత సార్వత్రిక ఎన్నికల్లో అనూహ్యంగా పొన్నూరు వైసీపీ అభ్యర్థిగా సీటు సాధించిన కిలారి వెంకట రోశయ్య కేవలం 21 రోజుల్లోనే ఎమ్మెల్యేగా గెలుపొందారు. టీడీపీలో దిగ్గజం అయిన ధూళిపాళ్ళ నరేంద్రకుమార్‌పై స్వల్ప ఆధిక్యంతో విజయం సాధించారు. ఎన్నికల ముందు వరకు ఈ నియోజకవర్గానికి వైసీపీ ఇన్‌ఛార్జిగా కొనసాగిన రావి వెంకట రమణకు ఎన్నికల ముందు జరిగిన పరిణామాల్లో పొన్నూరు అభ్యర్థిగా టిక్కెట్‌ ఇవ్వలేదు. అధిష్టానం ఆయనకు పెద్ద ఎత్తున హామీ ఇచ్చి పక్కన పెట్టి అనూహ్యంగా కిలారి రోశయ్యను రంగంలోకి దించింది.</p>
      <p> </p>
      <p>అప్పట్లో ఆయనకు నియోజకవర్గ హద్దులు తెలియకపోయినప్పటికీ కార్యకర్తలే భుజాన వేసుకుని పార్టీని నడిపించారు. కేవలం టిక్కెట్‌ ఖరారు అయిన నాటి నుంచి ఎన్నికల వరకు కేవలం 21 రోజుల వ్యవధి మాత్రమే ఉంది. అయినప్పటికీ పెదకాకాని, వెనిగండ్ల, నంబూరు గ్రామాల్లో టీడీపీని వైసీపీ నాయకులు చావు దెబ్బ కొట్టి అనూహ్యంగా మెజార్టీని సాధించి పెట్టారు. ప్రస్తుతం ఆయా గ్రామాల్లో వైసీపీలో వర్గపోరు మొదలైంది. ఒకటి రావి వెంకటరమణ వర్గంగా, మరొకటి కిలారి రోశయ్య వర్గంగా ముద్రలు పడ్డాయి. వాస్తవానికి రావి వెంకటరమణ కార్యకర్తలను కలవడం కానీ, కార్యకర్తలతో మాట్లాడడం కానీ చేయలేదు.  ఆయన మీద ఉన్న అభిమానంతోనే ఈ నెల 11న (సోమవారం) జరిగే రావి వెంకటరమణ జన్మదిన వేడుకలకు ఫ్లెక్సీలు ఏర్పాటు చేశారు. మరో వర్గం వారు శనివారం రాత్రి ఫ్లెక్సీలను తొలగించి అర్ధరాత్రి వేళల్లో కటౌట్లను పీకేసి తగలబెట్టారు.</p>
      <p>అధికార పార్టీ అయి ఉండి కూడా తాము వేసిన ఫ్లెక్సీలను తొలగించారని, అర్ధరాత్రి తగలబెట్టారని వైసీపీ నాయకులు అంతర్మథనం చెందుతున్నారు. దీనిపై పెదకాకానికి చెందిన పెండ్యాల నాగ సురేష్‌, సుంకర నర్సిరెడ్డి, ముడియాల మల్లికార్జునరెడ్డి, పొందుగుల జోసఫ్‌, కృష్ణారెడ్డి తదితరులు ఆదివారం పెదకాకాని పోలీసులకు ఫిర్యాదు చేశారు. స్టేషన్‌లో అందుబాటులో ఉన్న ఎస్‌ఐ అనురాధకు ఫిర్యాదును లిఖిత పూర్వకంగా అందజేశారు.</p>
      <p> </p>
      <p>
        <b>రోశయ్య ఫొటో లేకపోవడమే కారణమా..?</b>
      </p>
      <p>పొన్నూరు ఎమ్మెల్యే కిలారి వెంకట రోశయ్య ఫొటో లేకుండానే రావి వెంకటరమణకు భారీ కటౌట్‌, ఫ్లెక్సీలు ఏర్పాటు చేయడంపై ఆగ్రహించిన ఆయన వర్గీయులు ఈ దుశ్చర్యకు పాల్పడి ఉంటారని పలువురు పార్టీ నాయకులు భావిస్తున్నారు. తమకు వర్గాలు లేవనీ, తాము జగన్‌ వర్గమనీ అన్నారు. కొందరు నాయకులు రావి వెంకటరమణ వర్గమంటూ తమపై ముద్రలు వేస్తున్నారని వైసీపీకి చెందిన పలువురు నాయకులు ఆవేదన చెందారు. వైసీపీ ప్రభుత్వం అధికారంలోకి వచ్చిన తరువాత మాపై వర్గాల ముద్ర వేసి పార్టీకి దూరంగా పెడుతున్నారని వైసీపీ నాయకులు తెలిపారు. అర్ధరాత్రి వేళ కటౌట్లను తొలగించి, పెట్రోలు పోసి తగలబెట్టి ధ్వంసం చేయాల్సిన అవసరం ఏమిటని ప్రశ్నించారు.</p>
    </article>
  </body>
</html>