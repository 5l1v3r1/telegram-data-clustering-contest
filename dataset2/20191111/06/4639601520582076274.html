<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/11/finance/genop-den-yparxei-kindynos-mplak-aout/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-11T06:35:15+00:00"/>
    <meta property="og:title" content="ΓΕΝΟΠ : Δεν υπάρχει κίνδυνος μπλακ – άουτ"/>
    <meta property="og:description" content="Οι 48ωρες επαναλαμβανόμενες απεργίες από τις 17 Νοεμβρίου δεν θα απειλήσουν την ευστάθεια του ηλεκτρικού συστήματος λένε οι συνδικαλιστές - «Κόκκινο πανί» οι προωθούμενες ρυθμίσεις για τις εργασιακές σχέσεις. Νομοθετική πρωτοβουλία για μείωση των ΥΚΩ για τη νυχτερινή κατανάλωση έως και 65%."/>
  </head>
  <body>
    <article>
      <h1>ΓΕΝΟΠ : Δεν υπάρχει κίνδυνος μπλακ – άουτ</h1>
      <h2>Οι 48ωρες επαναλαμβανόμενες απεργίες από τις 17 Νοεμβρίου δεν θα απειλήσουν την ευστάθεια του ηλεκτρικού συστήματος λένε οι συνδικαλιστές – «Κόκκινο πανί» οι προωθούμενες ρυθμίσεις για τις εργασιακές σχέσεις. Νομοθετική πρωτοβουλία για μείωση των ΥΚΩ για τη νυχτερινή κατανάλωση έως και 65%.</h2>
      <address><time datetime="2019-11-11T06:35:15+00:00">11 Nov 2019, 06:35</time> by <a rel="author">Τράτσα Μάχη</a></address>
      <p>Κανέναν κίνδυνο για μπλακ άουτ δεν θα προκαλέσουν οι 48ωρες επαναλαμβανόμενες απεργίες που αποφάσισαν οι εργαζόμενοι της ΓΕΝΟΠ ΔΕΗ, αντιδρώντας στις ανακοινώσεις της κυβέρνησης για απολιγνιτοποίηση, ιδιωτικοποίηση του ΔΕΔΔΗΕ,  περαιτέρω αποκρατικοποίηση του ΑΔΜΗΕ καθώς και στη διάλυση των εργασιακών σχέσεων εντός του ομίλου της ΔΕΗ που φέρνει το προωθούμενο από το νομοσχέδιο για τη ΔΕΗ και τη ΔΕΠΑ το οποίο ετέθη σε …fast track δημόσια διαβούλευση την περασμένη Πέμπτη έως και σήμερα το βράδυ.</p>
      <p>Εργαζόμενοι στην επιχείρηση αναφέρουν ότι, με βάση τη ζήτηση που υπάρχει τα τελευταία χρόνια για ηλεκτρικό ρεύμα δεν αναμένεται να απειληθεί η ευστάθεια του ηλεκτρικού συστήματος. Όπως λένε χαρακτηριστικά μιλώντας στο «Βήμα», <i>«όχι μόνο δεν υπάρχει περίπτωση </i><i>μπλακ-άουτ, αλλά ακόμη και οι πιθανότητες διακοπών ρεύματος είναι ασήμαντες»</i>.</p>
      <p>
        <a href="https://www.in.gr/2019/11/11/greece/drakonteia-metra-tis-el-gia-polytexneio-fovoi-gia-mparaz-epitheseon-apo-antieksousiastes/">Δρακόντεια μέτρα της ΕΛ.ΑΣ. για το Πολυτεχνείο – Φόβοι για μπαράζ επιθέσεων από αντιεξουσιαστές</a>
      </p>
      <p>Άλλωστε, η αιχμή της ζήτησης – ακόμη και τις ημέρες καύσωνα του καλοκαιριού  ή τις κρύες μέρες του χειμώνα – κυμαίνεται γύρω στα 8.000 με 9.000 MW. Ιστορικά υψηλότερες τιμές αιχμής είχαν καταγραφεί το 2007 με 10.411 MW, το 2008 με 10.217 MW και το 2015 με περίπου 10.000 MW. Αλλά και με αυτές τις ακραίες συνθήκες υψηλής ζήτησης δεν υπάρχει πρόβλημα επάρκειας του ηλεκτρικού συστήματος, λόγω της διαθεσιμότητας των μεγάλων μονάδων ηλεκτροπαραγωγής των ανεξάρτητων προμηθευτών, των μονάδων Ανανεώσιμων Πηγών Ενέργειας (ΑΠΕ), αλλά και των εισαγωγών ρεύματος. Σήμερα η  συνολική εγκατεστημένη ισχύς στην Ελλάδα, στο Διασυνδεδεμένο Σύστημα είναι περίπου 17.000 MW και η ισχύς που ο ΑΔΜΗΕ έχει κάθε στιγμή στη διάθεση του είναι περί τα 10.000 MW. Έτσι, όπως σημειώνουν πηγές των εργαζομένων στη ΔΕΗ, όσον αφορά στο ενδεχόμενο διακοπών ρεύματος, μεγάλο βάρος αναμένεται ότι θα πέσει στη Διοίκηση του ΑΔΜΗΕ και στο πως θα διαχειριστεί το σύστημα.</p>
      <p>Οι επαναλαμβανόμενες απεργίες θα ξεκινήσουν από τις 17 Νοεμβρίου, οπότε αναμένεται να  εισαχθεί το νομοσχέδιο προς συζήτηση στις Επιτροπές της Βουλής.  Σε έκτακτη σύγκλιση, το διοικητικό συμβούλιο της ΓΕΝΟΠ/ΔΕΗ παρουσία και του προέδρου της Πανελλήνιας Ομοσπονδίας Ενέργειας (εργαζόμενοι στα διυλιστήρια, το φυσικό αέριο) κ. <b>Παναγιώτη Κουντουσιάδη</b> συνεδρίασε χθες και αποφάσισε την εκκίνηση των κινητοποιήσεων, υπό το πρίσμα των τελευταίων εξελίξεων. Μετά τη διεξοδική ενημέρωση του σώματος για τις  αλλαγές που φέρνει το νομοσχέδιο ειδικά σε σχέση με τις εργασιακές σχέσεις, τη λειτουργία της ΔΕΗ αλλά και το Εθνικό Σχέδιο για την Ενέργεια και το Κλίμα (ΕΣΕΚ), δρομολογήθηκε ένα πλήρες πρόγραμμα ενημερώσεων στους χώρους εργασίας (ορυχεία, μονάδες, διοίκηση, καταστήματα), ελήφθησαν συγκεκριμένες αποφάσεις για κινητοποιήσεις και απεργίες και εξετάστηκε η δυνατότητα συντονισμού και στενότερης συνεργασίας μαζί με την Πανελλήνια Ομοσπονδία Ενέργειας και τους εργαζόμενους στη ΔΕΠΑ για την οποία  η κυβέρνηση σχεδιάζει την ιδιωτικοποίησή της.</p>
      <h3>Το νομοσχέδιο και οι αλλαγές στις χρεώσεις ΥΚΩ</h3>
      <p>Το νομοσχέδιο του Υπουργείου Περιβάλλοντος και Ενέργειας με τίτλο «Απελευθέρωση αγοράς ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ» περιλαμβάνει ρυθμίσεις που αφορούν ζητήματα προσλήψεων νέου προσωπικού αλλά και υψηλόβαθμων στελεχών, προγράμματα εθελουσίας εξόδου, μετακινήσεις προσωπικού είτε στις θυγατρικές της ΔΗΕ ή και σε άλλες υπηρεσίες του Δημοσίου και του ευρύτερου δημοσίου τομέα, νέα πολιτική προμηθειών. Ακόμη προβλέπονται αλλαγές και για την ανάληψη της καθολικής υπηρεσίας ρεύματος (υποχρεωτική προμήθεια ρεύματος σε όσους δεν βρίσκουν άλλον πάροχο) όχι μόνον από τη ΔΕΗ αλλά και από τους τρεις μεγαλύτερους ιδιώτες προμηθευτές ρεύματος εναλλάξ, ενώ περιλαμβάνει και νομοθετική πρόταση  για την πώληση πακέτων “κόκκινων” οφειλών σε funds, μέσω της τιτλοποίησης των ανεξόφλητων οφειλών.</p>
      <p>Παράλληλα μειώνονται και οι χρεώσεις ΥΚΩ στο νυχτερινό ρεύμα πάνω από 1.600 KWh ανά τετράμηνο. Ειδικότερα, στον παρακάτω πίνακα εμφανίζονται συνοπτικά οι τιμές που ισχύουν έως σήμερα στη νυχτερινή χρέωση και εκείνες που θα ισχύουν μετά την ψήφιση του νομοσχεδίου.</p>
      <table bordered="">
        <tr>
          <td>Κλιμάκια</td>
          <td>Υφιστάμενες (€/kWh)</td>
          <td>Νέες (€/kWh)</td>
        </tr>
        <tr>
          <td>οι πρώτες 1.600 kWh/4μηνο</td>
          <td>0,0069</td>
          <td>0,0069</td>
        </tr>
        <tr>
          <td>οι επόμενες 400 kWh/4μηνο</td>
          <td>0,0500</td>
          <td>0,0150</td>
        </tr>
        <tr>
          <td>όλες οι υπόλοιπες</td>
          <td>0,0850</td>
          <td>0,0300</td>
        </tr>
      </table>
      <p>Από την 01.01.2018 η πολιτεία είχε αλλάξει τον τρόπο υπολογισμού των ΥΚΩ και αποφάσισε την ενιαία εφαρμογή τιμών και τρόπου υπολογισμού στην κατανάλωση ημέρας και νύχτας. Πρακτικά με τον τρόπο αυτό, αυξήθηκε η χρέωση των ΥΚΩ για την κατανάλωση της νύχτας. Αυτό είχε ως συνέπεια την τεράστια επιβάρυνση στους λογαριασμούς των πελατών με νυχτερινή χρέωση, οι οποίοι κάνουν αυξημένη χρήση ενεργοβόρων συσκευών κατά τη διάρκεια της νύχτας (π.χ. θερμοσυσσωρευτές, κλιματιστικά). Με τις νέες κλίμακες οι πελάτες με κατανάλωση άνω των 1.600 kWh κατά τη διάρκεια της νύχτας θα δουν σημαντική μείωση στο λογαριασμό τους. Συγκεκριμένα, στην τελευταία κλίμακα, η μείωση στη χρέωση φθάνει το 65%.</p>
      <p>Ενδεικτικά  παραδείγματα:</p>
      <table bordered="">
        <tr>
          <td>Κατανάλωση Νύχτας</td>
          <td>Με Ισχύουσες Τιμές</td>
          <td>Με Νέες Χρεώσεις</td>
        </tr>
        <tr>
          <td>2.500kWh</td>
          <td>162,15€</td>
          <td>120,65€</td>
        </tr>
        <tr>
          <td>3.500kWh</td>
          <td>299,60€</td>
          <td>203,10€</td>
        </tr>
      </table>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>