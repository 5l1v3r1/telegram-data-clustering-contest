<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-kartik-purnima-2019-crowd-of-devotees-gathered-in-tigri-for-kartik-purnima-bath-2843055.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T06:15:57+00:00"/>
    <meta property="og:title" content="कार्तिक पूर्णिमा स्नान को तिगरी में उमड़ी श्रद्धालुओं की भीड़"/>
    <meta property="og:description" content="तिगरी गंगा मेले में कार्तिक पूर्णिमा स्नान के लिए श्रद्धालुओं की भीड़ उमड़ने लगी है। वहीं दूसरी ओर मुख्य स्नान को लेकर भी पुलिस प्रशासन ने तैयारियां तेज कर दी हैं। मुख्य स्नान पर 15 लाख से अधिक..."/>
  </head>
  <body>
    <article>
      <h1>कार्तिक पूर्णिमा स्नान को तिगरी में उमड़ी श्रद्धालुओं की भीड़</h1>
      <address><time datetime="2019-11-11T06:15:57+00:00">11 Nov 2019, 06:15</time> by <a rel="author">हिन्दुस्तान संवाद,गजरौला (अमरोहा)</a></address>
      <p>तिगरी गंगा मेले में कार्तिक पूर्णिमा स्नान के लिए श्रद्धालुओं की भीड़ उमड़ने लगी है। वहीं दूसरी ओर मुख्य स्नान को लेकर भी पुलिस प्रशासन ने तैयारियां तेज कर दी हैं। मुख्य स्नान पर 15 लाख से अधिक श्रद्धालुओं के तिगरी पहुंचने का अनुमान लगाया जा रहा है। श्रद्धालुओं की सुरक्षा के लिए कुंभ मेले में इस्तेमाल होने वाली डीप वाटर बेरीकेडिंग पानी में लगाई है।</p>
      <p>तिगरीधाम गंगा में रविवार सुबह पौ फटने से पहले ही श्रद्धालुओं ने स्नान करना शुरू कर दिया। श्रद्धालुओं ने विभिन्न घाटों पर श्रद्धा और उल्लास के साथ डुबकी लगाई। सुबह से देर शाम तक गंगा में स्नान करने के लिए श्रद्धालुओं की भारी भीड़ रही।</p>
      <p>स्नान के दौरान युवा श्रद्धालुओं ने गंगा में जमकर मस्ती की और एक दूसरे के ऊपर गंगाजल उड़ेला। महिलाओं ने भी गंगा स्नान के दौरान खूब मस्ती की।युवाओं ने स्नान के दौरान गंगा में गेंद खेली। स्नान से पहले कुछ युवाओं ने गंगा की रेती में कबड्डी का आनंद लिया।</p>
      <p>स्नान के दौरान युवा गंगा में चौकड़ी मचाते रहे। एक दूसरे पर रेत व गंगाजल फेंकते रहे। वहीं दूसरी ओर पुलिस प्रशासन ने मुख्य स्नान को लेकर तैयारियां तेज कर दी हैं। श्रद्धालुओं की सुरक्षा व्यवस्था के लिए पुख्ता इंतजाम किए जा रहे हैं। श्रद्धालुओं से अपील की जा रही है कि अधिक गहरे पानी में स्नान न करें।</p>
    </article>
  </body>
</html>