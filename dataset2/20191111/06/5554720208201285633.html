<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/four-people-of-the-doctor-family-were-killed-by-the-gym-trainer-identified-by-police/272123/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-11T06:14:02+00:00"/>
    <meta property="og:title" content="फरीदाबाद: पुलिस का दावा- जिम ट्रेनर ने की थी डॉक्टर फैमिली के चार लोगों की हत्या, बेटे का दोस्त भी है आरोपी"/>
    <meta property="og:description" content="फरीदाबाद के सेक्टर-7ए में घर के अंदर डॉक्टर दंपती और उनकी बेटी- दामाद की चाकू से गोदकर हत्या करने के मामले में पुलिस ने सनसनीखेज खुलासा किया है"/>
  </head>
  <body>
    <article>
      <h1>फरीदाबाद: पुलिस का दावा- जिम ट्रेनर ने की थी डॉक्टर फैमिली के चार लोगों की हत्या, बेटे का दोस्त भी है आरोपी</h1>
      <address><time datetime="2019-11-11T06:14:02+00:00">11 Nov 2019, 06:14</time> by <a rel="author">JKR Staff</a></address>
      <p>देश की राजधानी दिल्ली से सटे हरियाणा के फरीदाबाद के सेक्टर-7ए में घर के अंदर <a href="http://www.jantakareporter.com/hindi/including-doctor-four-family-members-killed-in-faridabad/272012/">डॉक्टर दंपती और उनकी बेटी- दामाद की चाकू से गोदकर हत्या</a> करने के मामले में पुलिस ने सनसनीखेज खुलासा किया है। पुलिस ने दावा किया है कि इस चौहरे हत्याकांड को एक जिम ट्रेनर ने अंजाम दिया है और वह डॉक्टर के बेटे का दोस्त भी है।</p>
      <figure>
        <img src="http://www.jantakareporter.com/wp-content/uploads/2019/11/Faridabad.png"/>
        <figcaption>फोटो: सोशल मीडिया</figcaption>
      </figure>
      <p><a href="https://navbharattimes.indiatimes.com/state/punjab-and-haryana/faridabad/alleged-killer-of-4-member-of-doctors-family-identified-by-police/articleshow/72000141.cms">नवभारत टाइम्स</a> की रिपोर्ट के मुताबिक, एसीपी क्राइम अनिल कुमार ने प्रेस कांफेंस में बताया कि जांच में सामने आया है कि चारों हत्याएं डबुआ कॉलोनी में रहने वाले मुकेश नाम के जिम ट्रेनर ने की हैं। यह जिम ट्रेनर डॉक्टर के बेटे का दोस्त भी है। केस की जांच में वह पुलिस के रडार पर आ गया था इसलिए रविवार सुबह ही वह फरार हो गया। फिलहाल, पुलिस इस पूरे मामले की जांच कर रही है।</p>
      <p>पुलिस के मुताबिक, जिम ट्रेनर का एक नोट भी मिला है जिसमें उसने चारों हत्याएं चोरी के लिए करने की बात लिखी है, लेकिन मौके से पुलिस को चोरी या लूट जैसा क्लू नहीं मिला है। ऐसे में अभी यह सवाल बना हुआ है कि चारों हत्याएं क्यों की गईं। डॉक्टर प्रवीण मेंहदीरत्ता, उनकी पत्नी भारती, बेटी प्रियंका और दामाद सौरभ के शव घर में शनिवार को मिले थे।</p>
      <figure>
        <iframe src="https://www.youtube.com/embed/Mi9W77qjp30" width="696" height="392" data-service="Youtube" scrolling="no"/>
      </figure>
      <p>डॉ. प्रवीन मेहंदीरत्ता एक्सरे क्लीनिक चलाते थे। डीसीपी राजेश कुमार के अनुसार डॉ. प्रवीन मेहंदीरत्ता की हत्या क्लीनिक के नीचे हुई। बाकी अन्य तीन व्यक्तियों की हत्या कमरे में हुई। बताया जा रहा है कि शनिवार को दिनभर जब क्लीनिक नहीं खुला तो पड़ोसियों ने डॉक्टर मेहंदीरत्ता को फोन किया तो उन्होंने फोन रिसीव नहीं किया।</p>
      <p>उन्होंने बताया कि डॉक्टर मेहंदीरत्ता द्वारा फोन रिसीव नहीं करने पर लोगों ने गुरुग्राम में रह रहे उनके बेटे दर्पण को फोन किया। जब बेटे ने गुरुग्राम से आकर देखा तो परिवार के सभी लोग लहूलुहान पड़े मिले। अस्पताल ले जाने पर डॉक्टरों ने सभी को मृत घोषित कर दिया। दर्पण ने मामले की सूचना पुलिस को दी।</p>
    </article>
  </body>
</html>