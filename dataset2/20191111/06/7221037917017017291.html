<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/unlu-tarihci-oleg-sokolov-sevgilisini-oldurup-testereyle-parcalara-ayirdi/926675"/>
    <meta property="og:site_name" content="medya faresi"/>
    <meta property="article:published_time" content="2019-11-11T06:17:00+00:00"/>
    <meta property="og:title" content="Ünlü tarihçi Oleg Sokolov sevgilisini öldürüp testereyle parçalara ayırdı"/>
    <meta property="og:description" content="Rusya'nın tanınmış tarihçilerinden Oleg Sokolov, içinde kadın kolları bulunan bir çantayla yakalandı. 63 yaşında Sokolov, kolların öldürdüğü sevgilisine ait olduğunu itiraf etti."/>
  </head>
  <body>
    <article>
      <h1>Ünlü tarihçi Oleg Sokolov sevgilisini öldürüp testereyle parçalara ayırdı</h1>
      <h2>Rusya'nın tanınmış tarihçilerinden Oleg Sokolov, içinde kadın kolları bulunan bir çantayla yakalandı. 63 yaşında Sokolov, kolların öldürdüğü sevgilisine ait olduğunu itiraf etti.</h2>
      <address>
        <time datetime="2019-11-11T06:17:00+00:00">11 Nov 2019, 06:17</time>
      </address>
      <p>St. Petersburg Devlet Üniversitesi’nde görev yapan Sokolov’un 9 Kasım’da ceset parçasından kurtulmak için çabalarken, buzlu Moyka Nehri’ne düştüğü belirtildi.</p>
      <p>Güvenlik güçleri tarafından nehirden çıkarılan Rus tarihçinin sorgusunda 24 yaşındaki sevgilisi Anastasiya Yeşenko’yu öldürdüğünü itiraf ettiği açıklandı.</p>
      <p>Rus basını, ünlü tarihçinin cesedi yok ettikten sonra Fransız İmparatoru Napolyon kılığında intihar etmeyi planladığını yazdı.</p>
      <p>Rus polisi, Sokolov’un evinde yaptığı aramada Yeşenko’nun vücudunun diğer kısımları ile birlikte kanlı bir testere buldu.</p>
      <h3>TABANCAYLA ÖLDÜRÜP TESTEREYLE KESTİ</h3>
      <p>‘Hipotermi’ nedeniyle hastanede tedavi altına alındığı öğrenilen Oleg Sokolov, ilk ifadesinde, sevgilisi Yeşenko’yu 7 Kasım’da bir münakaşa sonrası “yanlışlıkla öldürdüğünü” söyledi.</p>
      <p>Buna göre; Sokolov ardından genç kızın kollarını ve bacaklarını testereyle vücudundan ayırdı.</p>
      <p>Anastasya Yeşenko’nun Fransız tarihi üzerine eğitim aldığı ve Sokolov ile akademik çalışmalar yaptığı belirtildi.</p>
      <p>Napolyon Savaşları konusunda uzman olan Doç Dr. Sokolov, 2003 yılında Fransa Şeref Nişanı’na değer görülmüştü.</p>
      <p>Rusya Askeri Tarihi Birliği Başkanı olan Sokolov, Napolyon dönemine ilişkin çekilen filmlerde birçok Avrupalı yayıncıya teknik danışmanlık hizmeti de vermişti.</p>
      <p>Fransız AFP haber ajansına konuşan Sokolov’un avukatı, pişmanlık yaşayan müvekkilinin “suçunu kabul ettiğini” ve polisle işbirliği yaptığını söyledi.</p>
    </article>
  </body>
</html>