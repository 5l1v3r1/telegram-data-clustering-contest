<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2029157/exarthrosi-epanastatikis-aftoaminas-pou-strefonte-i-erevnes.html"/>
    <meta property="og:site_name" content="News.gr"/>
    <meta property="article:published_time" content="2019-11-11T06:10:36+00:00"/>
    <meta property="og:title" content="Εξάρθρωση «Επαναστατικής Αυτοάμυνας»: Πού στρέφονται οι έρευνες"/>
    <meta property="og:description" content="ΕΛ.ΑΣ.: Αυτά τα όπλα σκοτώνουν, δύο από αυτά έχουν χρησιμοποιηθεί"/>
  </head>
  <body>
    <article>
      <h1>Εξάρθρωση «Επαναστατικής Αυτοάμυνας»: Πού στρέφονται οι έρευνες</h1>
      <address>
        <time datetime="2019-11-11T06:10:36+00:00">11 Nov 2019, 06:10</time>
      </address>
      <h3>ΕΛ.ΑΣ.: Αυτά τα όπλα σκοτώνουν, δύο από αυτά έχουν χρησιμοποιηθεί</h3>
      <p>Σε δύο συστήματα εντοπισμού ραδιοσυχνοτήτων, για τον εντοπισμό αναλογικών και ψηφιακών σημάτων ασύρματης επικοινωνίας, <a href="https://www.news.gr/ellada/article/2028694/me-afta-ta-opla-etimazan-neo-chtipima-fotografies-apo-ton-vari-oplismo-pou-vrethike-stis-giafkes.html">συσκευές για ακριβή σκόπευση με όπλα, ακόμα και τη νύχτα, σημαντική ποσότητα εκρηκτικών</a>, ένα φάρο με σύστημα ραδιοσυχνοτήτων καθώς και αυτοκόλλητα ασθενοφόρου που βρέθηκαν στη «γιάφκα» της <a href="https://www.news.gr/tag/epanastatiki-aftoamina">οργάνωσης «Επαναστατικής Αυτοάμυνας»</a> στον Χολαργό, εστιάζεται το ενδιαφέρον των αξιωματικών της Αντιτρομοκρατικής Υπηρεσίας, οι οποίοι συνεχίζουν τις έρευνες για την υπόθεση, που σύμφωνα με όλες τις προβλέψεις θα χρειαστεί αρκετός καιρός για να ολοκληρωθούν.</p>
      <p>Αρμόδιος παράγοντας του υπουργείου Προστασίας του Πολίτη, μιλώντας στο ΑΠΕ-ΜΠΕ, εξέφρασε την άποψη ότι τα παραπάνω ευρήματα δηλώνουν πως η οργάνωση αναβάθμιζε την επιχειρησιακή της δυναμική και παράλληλα προετοίμαζε κάποιο χτύπημα, όπου θα τα χρησιμοποιούσε, αλλά οι αστυνομικοί προβληματίζονται και για κάτι άλλο: Πού προμηθεύτηκαν τα μέλη της οργάνωσης τις συσκευές εντοπισμού ραδιοσυχνοτήτων, με τις οποίες θα μπορούσαν να συμβάλουν στο να «σπάσουν» τους κωδικούς επικοινωνίας της Αστυνομίας, κάτι που πρέπει να αντιμετωπιστεί άμεσα στο άμεσο μέλλον, προκειμένου να διασφαλιστούν οι επικοινωνίες.</p>
      <p>«Ευτυχώς που προλάβαμε» δήλωσε χθες το μεσημέρι ο διευθυντής της Αντιτρομοκρατικής Υπηρεσίας Λευτέρης Χαρδαλιάς, στο πλαίσιο ανακοινώσεων για την υπόθεση που έγιναν στο αρχηγείο της <a href="https://www.news.gr/tag/el-as">ΕΛΑΣ</a>.</p>
      <p>«Αυτά τα όπλα σκοτώνουν. Δύο από αυτά έχουν χρησιμοποιηθεί. Ευτυχώς δεν σκότωσαν, τραυμάτισαν όμως αστυνομικούς» ανέφερε ο κ. Χαρδαλιάς και συμπλήρωσε: «Δεν δίστασαν να χρησιμοποιήσουν και χειροβομβίδα, όπως ξέρετε. Δεν γνωρίζουμε τι αθώα θύματα μπορούσε να προκαλέσει, συγκεκριμένα στη γαλλική πρεσβεία στο κέντρο της Αθήνας. Εκείνο που τρομάζει ακόμα περισσότερο είναι η ποσότητα και η δύναμη των εκρηκτικών υλών που κατασχέσαμε. Ευτυχώς προλάβαμε».</p>
      <p>Σημειώνεται ότι μεταξύ των ευρημάτων, από την έρευνα της Αντιτρομοκρατικής Υπηρεσίας, υπάρχουν ένα τεμάχιο εκρηκτικής ύλης, πιθανόν TNT, δύο φυσίγγια εκρηκτικής ύλης, πιθανόν ζελατοδυναμίτιδα και μια συσκευασία νιτρικής αμμωνίας (ΑΝΦΟ) των 40 κιλών, καθώς και μια διόπτρα νυχτερινής σκόπευσης, ένα σκοπευτικό πυροβόλου όπλου και μια συσκευή λέιζερ.</p>
      <p>Αυτά τα ευρήματα, σε συνδυασμό και με τις επιθέσεις, την ευθύνη των οποίων έχει αναλάβει η «Επαναστατική Αυτοάμυνα», οδηγούν τους αρμόδιους αξιωματικούς στην πεποίθηση ότι τα μέλη της Οργάνωσης ετοίμαζαν χτύπημα πιθανόν εναντίον αστυνομικού στόχου, ενώ επιβεβαιώνουν την εκτίμηση για αναβάθμιση της οργάνωσης και εκσυγχρονισμό προκειμένου να έχουν μεγαλύτερη αποτελεσματικότητα στους στόχους τους.</p>
      <p>Υπενθυμίζεται ότι η οργάνωση μέχρι στιγμής έχει αναλάβει την ευθύνη για δύο επιθέσεις στα γραφεία του ΠΑΣΟΚ με καλάσνικοφ, εναντίον αστυνομικών, σε μία εκ των οποίων τραυματίστηκε ένας αστυνομικός, καθώς και στην πρεσβεία του Μεξικού, ενώ επίσης ανέλαβε την ευθύνη για τη ρίψη χειροβομβίδας στη γαλλική πρεσβεία όπου και πάλι είχε τραυματιστεί ένας ειδικός φρουρός.</p>
      <p>Όπως λένε στελέχη της ΕΛ.ΑΣ., στις παραπάνω επιθέσεις οι δράστες έδειξαν ότι ήθελαν θύματα, αλλά απέτυχαν, ενώ με τα παραπάνω συστήματα μειώνουν τις πιθανότητες αποτυχίας.</p>
      <p>Υπενθυμίζεται ότι στο πλαίσιο της εκτεταμένης επιχείρησης της <a href="https://www.news.gr/tag/antitromokratiki-ipiresia">Αντιτρομοκρατικής Υπηρεσίας</a>, που άρχισε το μεσημέρι της Παρασκευής και συνεχίζεται, συνελήφθησαν δύο άνδρες, 41 και 45 ετών, εκ των οποίων ο πρώτος είχε συλληφθεί το 2010 για συμμετοχή στον «Επαναστατικό Αγώνα», αλλά αφέθηκε ελεύθερος με όρους, τον Φεβρουάριο του 2018, με το νόμο Παρασκευόπουλου, ενώ ο δεύτερος είναι ο ιδιοκτήτης του σπιτιού που βρέθηκε το οπλοστάσιο στην οδό 17η Νοέμβρη 57 στο Χολαργό.</p>
      <p>Συνελήφθη επίσης η 39χρονη σύζυγος ενός 46χρονου, ο οποίος καταζητείται ως βασικό μέλος της οργάνωσης, οι οποίοι έχουν και ένα παιδί.</p>
      <p>Οι εμπλεκόμενοι κατηγορούνται για τα - κατά περίπτωση - αδικήματα που αφορούν τρομοκρατικές πράξεις, κατοχή εκρηκτικών υλών, παράβαση του Νόμου περί όπλων, πλαστογραφία και περί εξαρτησιογόνων ουσιών όπως αναφέρει το Αθηναϊκό Πρακτορείο Ειδήσεων.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2028694/me-afta-ta-opla-etimazan-neo-chtipima-fotografies-apo-ton-vari-oplismo-pou-vrethike-stis-giafkes.html"/>
        <a href="https://www.news.gr/ellada/article/2028677/nea-stichia-gia-ti-giafka-tis-epanastatikis-aftoaminas-sto-koudouni-itan-to-onoma-tou-sillifthenta.html"/>
        <a href="https://www.news.gr/ellada/article/2028251/to-chirourgiko-chtipima-tis-antitromokratikis-ke-ta-kalasnikof-pou-milisan.html"/>
      </related>
    </article>
  </body>
</html>