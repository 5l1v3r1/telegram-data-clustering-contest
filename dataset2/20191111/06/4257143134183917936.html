<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/11/enyedi-ildiko-uj-filmje-kiderult-nehany-fontos-titok"/>
    <meta property="og:site_name" content="infostart"/>
    <meta property="article:published_time" content="2019-11-11T06:22:00+00:00"/>
    <meta property="og:title" content="Enyedi Ildikó új filmje: kiderült néhány fontos titok"/>
    <meta property="og:description" content="Befejeződött Enyedi Ildikó új filmjének forgatása. A feleségem története női főszereplője a híres Léa Seydoux francia színésznő."/>
  </head>
  <body>
    <article>
      <h1>Enyedi Ildikó új filmje: kiderült néhány fontos titok</h1>
      <address><time datetime="2019-11-11T06:22:00+00:00">11 Nov 2019, 06:22</time> by <a rel="author">Infostart / InfoRádió - Fehér Anna</a></address>
      <h3>Befejeződött Enyedi Ildikó új filmjének forgatása. A feleségem története női főszereplője a híres Léa Seydoux francia színésznő.</h3>
      <p>A film Füst Milán azonos című regényének adaptációja, amelynek főszereplője egy 1920-as években élt teherhajókapitány. A filmhez északi és déli helyszíneket keresett Enyedi Ildikó és csapata: főleg Hamburg kikötőjének raktárvárosában és Máltán forgattak.</p>
      <p>Arra a kérdésre, hogy mennyire lesznek komplikáltak az utómunkálatok, a rendező azt válaszolta: a vágás csupán arra szolgál majd, hogy jobban érezze a néző,</p>
      <blockquote>ez nem egy szerzői, hanem egy közvetítői film.</blockquote>
      <p>Az igazi nehézségeket a későbbiekben a vizuális effektek mennyisége, minősége és hozzáadása fogja jelenteni a jelenetekhez.</p>
      <p>Enyedi Ildikó szerint bár a történet az 1920-as években játszódik, a témája ma is sokatmondó és helytálló, megjelenítve korszerű érzelmeket és kapcsolatokat.</p>
      <blockquote>"Ez az életről szól, arról ahogy bolyongunk, arról ahogy igazán megismerjük a másik embert, legyen a feleségünk, a testvérünk, vagy az édesanyánk.</blockquote>
      <p>És leginkább arról szól, ahogy próbálunk nem egyedül lenni ebben a világban" - magyarázta Enyedi Ildikó.</p>
      <p>A rendező elmondása szerint a forgatások jó hangulatban folytak, a két főszereplő jól hatott egymásra és remekül dolgozott együtt. A főszerepet játszó Gijs Naber nagyon tehetséges és megérdemelné, hogy a film után nemzetközileg is ismertté váljon.</p>
      <p>
        <i>Nyitókép: MTI/Mohai Balázs</i>
      </p>
      <p>
        <b>Kapcsolódó hang</b>
      </p>
      <p>Enyedi Ildikó - A feleségem története</p>
      <figure>
        <audio src="https://infostart.hu/audio/00004/00004e12b.mp3"/>
      </figure>
      <p> </p>
    </article>
  </body>
</html>