<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/zgodba-o-edinstveni-reki-in-dediscini-ob-njej"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Zgodba o edinstveni reki in dediščini ob njej"/>
    <meta property="og:description" content="Občani Postojne, Pivke in Ilirske Bistrice so si ta konec tedna v svojih kulturnih domovih ogledali dva nova, dragocena dokumentarna filma Voda in njena moč ter Naravna dediščina ob Veliki vodi, ki osvetljujeta življenje edinstvene kraške reke, z njo povezano naravno in kulturno dediščino ter ozaveščata o ranljivosti in omejenosti kraških voda."/>
  </head>
  <body>
    <article>
      <h1>Zgodba o edinstveni reki in dediščini ob njej</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Veronika Rupnik Ženko</a></address>
      <p>
        <b>Občani Postojne, Pivke in Ilirske Bistrice so si ta konec tedna v svojih kulturnih domovih ogledali dva nova, dragocena dokumentarna filma Voda in njena moč ter Naravna dediščina ob Veliki vodi, ki osvetljujeta življenje edinstvene kraške reke, z njo povezano naravno in kulturno dediščino ter ozaveščata o ranljivosti in omejenosti kraških voda.</b>
      </p>
      <figure>
        <img src="https://static.primorske.si/foto/highres/srednja/719129_filma-o-veliki-vodi---valter.jpg"/>
        <figcaption>Postojnske premiere so se udeležili ustvarjalci in sodelujoči pri filmu Voda in njena moč (z leve) Danijel Cek, Aleksander Kušlan in Milojka Primc ter pri filmu Naravna dediščina ob Veliki vodi Daniel Rojšek, Alenka Furlan Čadež in Manuel Tomšič.  Foto: Valter Leban</figcaption>
      </figure>
      <p><b>POSTOJNA, PIVKA, ILIRSKA BISTRICA</b> &gt; “Sprva sem mislil, da reko Reko poznamo, a ko smo začeli snemati in živeti z njo, sem spoznal, da sta Reka in tukajšnja narava res nekaj neverjetnega, svojevrsten fenomen. Upam, da nam je tudi s filmom uspelo pokazati, da bi jo bilo treba bolj ceniti in spoštovati,” je ob robu petkove premiere v postojnskem kulturnem domu poudaril <b>Manuel Tomšič</b>. Dokumentarni film Naravna dediščina ob Veliki vodi je režiral skupaj z <b>Alenko Furlan Čadež</b>, ki je napisala tudi scenarij.</p>
      <p>Film prikazuje, kako so sile narave v tisočletjih ustvarile najrazličnejše naravne čudeže. “Glavni namen filma je zato ozaveščanje, kako pomembno je, da reka Reka postane še čistejša. Ljudi lahko o pomembnosti tega še najbolj prepričamo tako, da jim njeno lepoto pokažemo in jim damo občutek, da so tam. Mislim, da je naši ekipi, tudi s pomočjo nekaterih posnetkov, ki so nam jih velikodušno odstopili partnerji, to uspelo,” je poudarila Alenka Furlan Čadež.</p>
      <h3>Z osmimi strokovnjaki od Snežnika do morja</h3>
      <p>Gledalca po poti od Snežnika do izliva reke v morje popelje osem sodelujočih strokovnjakov. Dr. <b>Boštjan Surina</b>, ki je nudil tudi strokovno pomoč pri zasnovi scenarija, opisuje biološki vidik tukajšnjega območja, hidrogeograf dr. <b>Gregor Kovačič</b> - oba sta izredna profesorja na Univerzi na Primorskem - značaj reke in njene doline, mag. <b>Daniel Rojšek</b> z zavoda za varstvo narave je v filmu nekakšen opomnik, zaščitnik narave. Bogastvo tukajšnjih starodavnih in prvinskih bukovih gozdov razloži mag.<b> Špela E. Koblar Habič</b> z zavoda za gozdove, ki se je zelo zavzemala tudi za vpis gozdnega rezervata Snežnik - Ždrocle na Unescov seznam.</p>
      <p>Strokovna sodelavca Javnega zavoda Park Škocjanske jame <b>Borut Peric </b>in <b>Tomaž Zorman</b> med drugim razkrivata zanimivosti iz zgodovine raziskovanja Škocjanskih jam in opozorita tudi na današnje onesnaževalce.</p>
      <p>O ribjem življu in akumulacijah Mola in Klivnik spregovori gospodar ribiške družine Bistrica <b>Iztok Grlj</b>, zgodovinar <b>Ivan Simčič</b> iz Pokrajinskega muzeja Koper pa razkriva, da so v preteklosti strugo Reke celo prestavljali.</p>
      <h3>Spoštljivo z vodo</h3>
      <p>O tem, kako so Reka, ki ji domačini pravijo Velika (Vjelka) voda, pa tudi potoka Bistrica in Sušec oblikovali prebivalce in vplivali na preteklo življenje pa, kot smo že poročali, spregovori film Voda in njena moč, ki obenem prikazuje tudi današnjo skrb za kakovost vodnih virov za oskrbo s pitno vodo na območju vseh treh občin.</p>
      <p>Oba filma, ki se vsebinsko zelo dobro dopolnjujeta, sta nastala v okviru projekta Ohranjanje naravnih virov za lepši jutri s sofinanciranjem evropskega kmetijskega sklada za razvoj podeželja, prvi v produkciji postojnskega Studia Proteus in ilirskobistriške TV Galeje, drugi pivškega zavoda Vascom v režiji <b>Aleksandra Kušlana</b>. Za vse, ki so projekcije zamudili, bosta filma še večkrat na ogled na lokalnih televizijah, projekcija bo v zamejstvu, dostopna bosta tudi na spletu. Furlan Čadeževa si želi, da bi ju videlo čim več šolarjev.</p>
    </article>
  </body>
</html>