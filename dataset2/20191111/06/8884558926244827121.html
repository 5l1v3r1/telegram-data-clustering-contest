<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/postni-delavci-danes-stavkajo"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Poštni delavci danes stavkajo"/>
    <meta property="og:description" content="“Vodstvo Pošte Slovenije nam je ponujalo 1,5 milijona evrov poslovne uspešnosti v enkratnem znesku, v zameno pa naj bi stavko preklicali. Za nas to ni sprejemljivo,” je povedal vodja Sindikata poštnih delavcev Saša Gržinič po zadnjih pogajanjih o stavkovnih zahtevah. Na njih z vodstvom Pošte niso našli skupnega jezika, in tako od polnoči danes stavkajo."/>
  </head>
  <body>
    <article>
      <h1>Poštni delavci danes stavkajo</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Sonja Ribolica</a></address>
      <p>
        <b>“Vodstvo Pošte Slovenije nam je ponujalo 1,5 milijona evrov poslovne uspešnosti v enkratnem znesku, v zameno pa naj bi stavko preklicali. Za nas to ni sprejemljivo,” je povedal vodja Sindikata poštnih delavcev Saša Gržinič po zadnjih pogajanjih o stavkovnih zahtevah. Na njih z vodstvom Pošte niso našli skupnega jezika, in tako od polnoči danes stavkajo.</b>
      </p>
      <figure>
        <img src="https://static.primorske.si/foto/highres/gnweb/719139_posta3.jpg"/>
        <figcaption>Delavci na Pošti Slovenije bodo danes opravljali le nekatere storitve. Foto: Tamino Petelinsek</figcaption>
      </figure>
      <p><b>SLOVENIJA</b> &gt; Vodstvo in sindikat sta se dogovorila, da bodo tudi v času stavke izvajali večji nabor storitev, kot to nalaga zakon. Tako bodo zaposleni v vseh enotah Pošte poskrbeli za prenos vseh vrst pisemskih pošiljk, do deset kilogramov težkih paketov ter za celoten prenos pošiljk v mednarodnem prometu in prenos vseh nujnih pošiljk. Moteni pa bodo prenosi reklam in več kot deset kilogramov težkih paketov, plačilne storitve in še nekatere druge storitve, kot je prodaja trgovskega blaga. “Občanom se opravičujemo, nekaj motenj zaradi stavke vseeno bo. Prosimo jih tudi, naj se odpravijo na poštna okenca samo za nujne poštne storitve,” pravi <b>Saša Gržinič.</b></p>
      <h3>Koliko jih bo stavkalo?</h3>
      <p>Včeraj še ni bilo znano, koliko zaposlenih bo stavkalo. Sindikat ima skoraj 1000 članov, v poštnem prometu pa dela več kot 5400 zaposlenih.</p>
      <p>V sindikatu ocenjujejo, da je podpora stavki - šlo naj bi za prvo v tej družbi - visoka, in pričakujejo, da se bodo poleg članov stavki pridružili še drugi zaposleni. Drugi reprezentativni sindikat - sindikat delavcev prometa in zvez - se stavki ne bo pridružil. Nov krog pogajanj s sindikatom je predviden za jutri.</p>
      <p>Generalni direktor Pošte Slovenije<b> Boris Novak</b> je po sobotnih pogajanjih poudaril, da so se s Sindikatom poštnih delavcev v pogajanjih sicer vsebinsko poenotili glede vseh stavkovnih zahtev, razen glede zahteve po desetodstotnem zvišanju plač. Poslovodstvo je na zadnjih pogajanjih predlagalo izplačilo poslovne uspešnosti za letos, kar je sicer načrtovano v primeru bistvenega preseganja načrtovanih rezultatov.</p>
      <h3>Ponudili so jim 1,5 milijona evrov</h3>
      <p>“Ponujenih 1,5 milijona evrov sindikatu ni zadoščalo,” je poudaril. Gržinič pa na ta predlog gleda drugače. “Kar so nam ponudili v zameno za preklic stavke, pomeni 100 evrov na zaposlenega. Mi pa zahtevamo dvig plač ... ”</p>
      <p>Po Novakovih besedah bi desetodstotni dvig plač pomenil približno 12 milijonov evrov dodatnih stroškov letno.</p>
      <p>V februarskem dogovoru se je Pošta zavezala do konca leta zaposliti 312 delavcev, do konca oktobra jih je 231 že zaposlila. Gržinič je spomnil še, da poštni delavci težko izkoristijo dopust v tekočem letu. Lanski dopust so tako delavci lahko izkoristili do konca avgusta, po zakonu pa bi ga praviloma morali do konca junija.</p>
    </article>
  </body>
</html>