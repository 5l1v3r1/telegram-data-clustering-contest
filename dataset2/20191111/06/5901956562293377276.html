<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/doncic-in-porzingis-potrebujeta-se-tretje-kolo-247165"/>
    <meta property="og:site_name" content="Slovenske novice"/>
    <meta property="article:published_time" content="2019-11-11T06:20:00+00:00"/>
    <meta property="og:title" content="Dončić in Porzingis potrebujeta še tretje kolo"/>
    <meta property="og:description" content="LJUBLJANA – Prvič v sezoni so košarkarji Dallasa odigrali dve tekmi v dveh zaporednih večerih, vendar so si obetali najlažje delo doslej. Pomerili so se z moštvoma, ki tavata na dnu obeh konfe..."/>
  </head>
  <body>
    <article>
      <h1>Dončić in Porzingis potrebujeta še tretje kolo</h1>
      <h2>Mladi Ljubljančan po rekordu dobil več počitka. Dva obraza proti tekmecema z dna v ligi NBA.</h2>
      <address><time datetime="2019-11-11T06:20:00+00:00">11 Nov 2019, 06:20</time> by <a rel="author">Eduardo Brozovič</a></address>
      <p>LJUBLJANA – Prvič v sezoni so košarkarji Dallasa odigrali dve tekmi v dveh zaporednih večerih, vendar so si obetali najlažje delo doslej. Pomerili so se z moštvoma, ki tavata na dnu obeh konferenc lige NBA, a priložnosti niso izkoristili tako, kot so si želeli. Na domačem parketu so klonili proti zadnjemu na vzhodu New Yorku (102:106), 24 ur pozneje pa nadomestili del zapravljenega z zmago nad predzadnjim na zahodu Memphisom (138:122). Ob imenitnem izkupičku <b>Luke Dončića</b> (v dveh dvobojih 62 točk, 28 skokov in 18 asistenc) vsekakor premalo.<br/><br/>V nasprotju s prejšnjim prvenstvom, v katerem je dobil le devet od 41 tekem v gosteh (doma 24 zmag in 17 porazov), se Dallas za zdaj celo bolje znajde na gostovanjih, na katerih je še neporažen (4:0). S takšno začetno bero v dvoranah tekmecev se v 40 letih obstoja kluba ponaša šele drugič, prvič mu je uspelo v sezoni 2002/03, v katero je krenil s 14 zaporednimi uspehi (sedmimi v gosteh) in se ustavil šele v konferenčnem finalu proti poznejšemu prvaku San Antoniu. Tokrat si je lahko v Memphisu privoščil celo tolikšno razkošje, da je namenil popoln počitek latvijskemu zvezdniku <b>Kristapsu Porzingisu</b>, ki po 21 mesecih okrevanja po operaciji kolena še ni nared za obremenitve dveh zaporednih dvobojev.</p>
      <blockquote>Luka Dončić je v drugi polovici prejšnje sezone postal tarča vse ostrejših obramb, zdaj pa plačuje davek v odločilnih minutah tekem, tako zaradi utrujenosti kot zaradi kalnih misli.</blockquote>
      <p>V začetni peterki ga je prvič nadomestil srbski center <b>Boban Marjanović</b>, Dončić pa je poskrbel, da je igra Teksašanov ubrala pravšnji ritem. Izkazal se je 24 točkami, 14 skoki in 8 asistencami v pičlih 29 minutah igre ter le za malo zaostal za novim trojnim dvojčkom, petim v devetih tekmah novega prvenstva in četrtim v zadnjih petih nastopih. In nedvomno bi ga tudi dosegel, če bi igral tudi v zadnji četrtini, toda trener <b>Rick Carlisle</b> je ocenil, da si je njegovo moštvo že zagotovilo zadostno prednost.</p>
      <h3>Nezadovoljen po 38 točkah</h3>
      <p>Dallasov strateg bržkone ni imel v mislih zgolj počitka za Dončića pred preostalimi 23 tekmami do konca koledarskega leta. Želel je, da bi se drugi člani moštva počasi otresli prevelike odvisnosti od glavnih asov moštva. To mu je precej dobro uspelo, saj jih je sedem doseglo dvomestno število točk; največ branilec<b> Tim Hardaway </b>(20) in krilo <b>Justin Jackson</b> (17). Toda večer prej je bilo marsikaj drugače, čeprav je New York pripotoval v Teksas z eno samo zmago pod klubsko streho. Dončić je zablestel z 38 točkami, za tri točke izboljšal svoj osebni strelski rekord, ter dodal 14 skokov in 8 asistenc (resda tudi 8 izgubljenih žog), Porzingis pa se je proti nekdanjim soigralcem izkazal z 28 točkami in 9 skoki. Njunih 66 točk je bilo kljub vsemu premalo, saj so jih drugi člani moštva družno prispevali le 36; od teh 14 Hardaway, a z metom iz igre 5:15.<br/><br/>Da bi lahko Dallas zmogel vse napore dolge sezone in se resno potegoval za uvrstitev v končnico prvenstva, bo torej potreboval vsaj še eno kolo, kot bicikel bo težko zdržal. To velja tudi za Dončića. V drugi polovici prejšnje sezone je postal tarča vse ostrejših obramb, zdaj pa plačuje davek v odločilnih minutah tekem, tako zaradi utrujenosti kot zaradi kalnih misli. »Spet sem vlekel slabe poteze in pustil moštvo na cedilu,« je 20-letni Ljubljančan ponovil tudi po porazu z New Yorkom. </p>
      <blockquote>38<br/>točk je novi strelski rekord Luke Dončića.</blockquote>
    </article>
  </body>
</html>