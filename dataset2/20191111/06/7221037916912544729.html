<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/fetonun-fuhus-cetesi-yapilanmasina-iliskin-suc-duyurusu-basindaki-isim-halen-akpde/926674"/>
    <meta property="og:site_name" content="medya faresi"/>
    <meta property="article:published_time" content="2019-11-11T06:11:00+00:00"/>
    <meta property="og:title" content="FETÖ’nün fuhuş çetesi yapılanmasına ilişkin suç duyurusu: Başındaki isim halen AKP’de"/>
    <meta property="og:description" content="2018 genel seçimlerinde AKP’den Ankara 3. bölge milletvekili adayı ve 31 Mart seçimlerinde Beypazarı Belediyesi başkan aday adayı olan Ali H. hakkında FETÖ’nün fuhuş yapılanmasında yer aldığı gerekçesiyle soruşturma açıldı."/>
  </head>
  <body>
    <article>
      <h1>FETÖ’nün fuhuş çetesi yapılanmasına ilişkin suç duyurusu: Başındaki isim halen AKP’de</h1>
      <h2>2018 genel seçimlerinde AKP’den Ankara 3. bölge milletvekili adayı ve 31 Mart seçimlerinde Beypazarı Belediyesi başkan aday adayı olan Ali H. hakkında FETÖ’nün fuhuş yapılanmasında yer aldığı gerekçesiyle soruşturma açıldı.</h2>
      <address>
        <time datetime="2019-11-11T06:11:00+00:00">11 Nov 2019, 06:11</time>
      </address>
      <p><i><b><a href="http://www.cumhuriyet.com.tr/haber/turkiye/1701288/fetonun-fuhus--cetesi-yapilanmasina-iliskin-suc-duyurusu-basindaki-isim-halen-akpde.html">Cumhuriyet'te yer alan habere göre,</a></b></i> ceza hukukçusu avukat D.E. tarafından da hakkında suç duyurusunda bulunulan Ali H’nin özellikle siyaset ve yargı mensuplarına “eskort” diye tabir edilen kadınlarla kumpas kurduğu iddia edildi.</p>
      <p>FETÖ’nün 15 Temmuz darbe girişimi sonrasında en az 3 bin kişilik fuhuş çetesi olduğu iddiaları ortaya atılırken, Ankara Büyükşehir Belediyesi’nde (ABB) çalışan Ali H. isimli şahsın FETÖ’nün fuhuş yapılanmasının başındaki isimlerden olduğu iddia edildi.</p>
      <p>Ceza hukukçusu avukat D.E., FETÖ’nün Ankara’da bulunan fuhuş yapılanmasına ilişkin CİMER’e bilgi vererek savcılığa suç duyurusunda bulundu.</p>
      <p>Suç duyurusunda, AKP Beypazarı ilçe teşkilatı üyesi aynı zamanda 31 Mart yerel seçimlerinde AKP’den Beypazarı Belediyesi başkanlığı için aday adayı olan Ali H’nin bu yapılanmanın başını çektiği ifade edilirken, maklube sofralarına ve 17-25 Aralık sürecinin hemen ardından 15 Ocak 2014 tarihli Pensilvanya seyahatine katıldığını ilan eden sosyal medya paylaşımlarının ekran görüntülerine yer verildi.</p>
      <p>Suç duyurusunun yanı sıra Ali H. hakkında FETÖ’nün fuhuş yapılanmasına yönelik soruşturmanın açıldığı da öğrenilirken, D.E. tarafından sunulan delillerle hakkında FETÖ soruşturması yürütülen Ali H’nin, yetiştirme yurdunda yetişen ve devlet desteği ile memur olan kadınları, kumpas kurmak için kullandığı belirtildi.</p>
      <p>Soruşturma dosyasında, Ali H’nin, “eskort” diye tabir edilen kadınları özellikle siyasilere ve hukukçulara yönlendirdiği, hatta eski bir ağır ceza reisi olan O.K., halen görevde olan hakim H.K. ve savcı M.K’nin de aralarında bulunduğu bir gruba Antalya’da bulunan bir teknede “eskort” gönderildiği iddialarına yer verildi. </p>
      <h3>‘MİLLİ DAMAR’ BAĞLANTISI</h3>
      <p>2015 yılında Osmanlı Ocakları ilçe başkanlığı da yapan Ali H’nin eski ABB Başkanı Melih Gökçek’in “siyah yelekliler” olarak bilinen adamlarından olduğu, aynı gruptan olan ve belediyede çalışan mesai arkadaşı M.Ö’nün de yapılanmada başı çektiği dilekçede yer aldı.</p>
      <p>M.Ö’nün Hanefi Avcı’nın ortaya attığı “Milli Damar” adlı yapılanmaya dahil olduğu söylenen ve eski Emniyet İstihbarat Dairesi Şube Müdürü olan ağabeyi K.Ö’nün ismi de suç duyurusunda belirtildi.</p>
      <p>
        <i>
          <b>
            <a href="http://www.cumhuriyet.com.tr/haber/turkiye/1701288/fetonun-fuhus--cetesi-yapilanmasina-iliskin-suc-duyurusu-basindaki-isim-halen-akpde.html">(CUMHURİYET - Leyla Kılıç)</a>
          </b>
        </i>
      </p>
    </article>
  </body>
</html>