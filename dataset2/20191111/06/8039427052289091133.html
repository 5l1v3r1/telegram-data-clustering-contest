<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=952053"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T06:53:52+00:00"/>
    <meta property="og:title" content="కలెక్టర్‌పై ఉద్యోగుల తిరుగుబాటు"/>
    <meta property="og:description" content="ADVT"/>
  </head>
  <body>
    <article>
      <h1>కలెక్టర్‌పై ఉద్యోగుల తిరుగుబాటు</h1>
      <address>
        <time datetime="2019-11-11T06:53:52+00:00">11 Nov 2019, 06:53</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>(శ్రీకాకుళం,ఆంధ్రజ్యోతి)</b>
      </p>
      <p>జిల్లాలో పలు ప్రభుత్వ శాఖల ఉద్యోగ సంఘాలు కలెక్టర్‌ నివాస్‌ తీరుపై తిరుగుబాటు ప్రకటించాయి. రాత్రివరకూ సమావేశాలు నిర్వహించి.. తమపై ఒత్తిడి పెంచుతున్నారని.. పైగా అమానుషంగా తిడుతున్నారని ఆగ్రహం వ్యక్తం చేశాయి. ఈ మేరకు ఆదివారం శ్రీకాకుళం రెవెన్యూ అసోసియేషన్‌ భవనంలో రెవెన్యూ, ఏపీఎన్జీఓ, పంచాయతీరాజ్‌, పశుసంవర్థకశాఖ, డ్వామా, వీఆర్‌ఏ, పంచాయతీ కార్యదర్శుల, ఎంపీడీవోల అసోసియేషన్‌ల ఆధ్వర్యంలో పెద్దఎత్తున ఉద్యోగులు సమావేశం నిర్వహించారు. కలెక్టర్‌ వ్యవహారశైలిపై భగ్గుమన్నారు.</p>
      <p> రెవెన్యూ అసోసియేషన్‌ రాష్ట్ర ఉపాధ్యక్షులు జల్లేపల్లి రామారావు మాట్లాడుతూ.. ‘ప్రతిపనిని తహసీల్దార్‌లే పర్యవేక్షిస్తున్నారు. చివరకు సినిమా బ్లాక్‌ టిక్కెట్లు అరికట్టడం కూడా రెవెన్యూ ఉద్యోగులే చేయాల్సి వస్తోంది.రాత్రి వరకూ సమావేశాలు నిర్వహిస్తుండడంతో ఉద్యోగులంతా బాధపడుతున్నారు. కొందరు కన్నీరు కూడా పెట్టుకుంటున్నారు. ఇటువంటి పరిస్థితి ఎప్పుడూ చూడలేదు. ఇటు రేషన్‌, అటు రైతుభరోసా, ఇతరత్రా అంశాలను నెట్టుకుని మారుమూల ఉన్న జిల్లాను ముందుకు తీసుకువెళ్తుంటే.. మమ్మల్ని ఇబ్బందులకు గురిచేస్తున్నారు. కనీసం ఉద్యోగులకు ఉండాల్సిన నిధులు, మాన్‌పవర్‌ కూడా లేకుండా విధులు నిర్వహిస్తున్నాం.  ఉద్యోగులను రాచిరంపాన పెడితే ఇంకా పనిచేస్తారనేది సరికాదు. సోమవారం నుంచి ప్రభుత్వ యంత్రాంగంలో మార్పు రావాల్సిందే. ఇకపై సాయంత్రం ఆరు దాటాక వీడియోకాన్ఫరెన్స్‌లు, టెలీకాన్ఫరెన్స్‌లను తామంతా బహిష్కరిస్తాం’ అని స్పష్టం చేశారు. అధికారులపై దాడులు జరగకుండా వారానికోసారి రివ్యూలు చేయాలన్నారు.</p>
      <p>జిల్లా ఏపీఎన్జీఓ సంఘఽం అధ్యక్షులు హనుమంతు సాయిరాం మాట్లాడుతూ.. ‘జిల్లాలో ఇదివరకు పనిచేసి ఉన్నతస్థానానికి వెళ్లిన హెచ్‌ఎస్‌ బ్రహ్మ, ధనంజయరెడ్డి, అనిల్‌చంద్రపునీఠా వంటివారు ఉద్యోగులను ఒక్కమాట కూడా అనలేదు. ప్రస్తుతం సహనం హద్దుమీరింది. ఇకపై ఉద్యోగులు కూడా మొహమాటాలు లేకుండా వ్యవహరిస్తారు. ఇప్పటికే కలెక్టర్‌ వ్యవహారశైలిపై స్పీకర్‌కు విన్నవించాం. ప్రతి మూడు నెలలకోసారి ఉద్యోగుల జేఏసీతో కలెక్టర్‌ చర్చలు సాగిస్తే సమస్యలు అర్థమవుతాయ’ని వెల్లడించారు. రాత్రిళ్లు వీడియో కాన్ఫరెన్స్‌ పెడితే మూకుమ్మడిగా సెలవు పెడతామని స్పష్టంచేశారు.</p>
      <p> </p>
      <p>రెవెన్యూ అసోసియేషన్‌ జిల్లా అధ్యక్షులు కాళీప్రసాద్‌, వీఆర్‌వో అసోసియేషన్‌</p>
      <p>అధ్యక్షులు వేణుగోపాల్‌ మాట్లాడుతూ.. ‘రాష్ట్రంలోని ఉద్యోగ సంఘాలన్నీ.. శ్రీకాకుళంలో ఏం జరుగుతుందోనని ఎదురుచూస్తున్నాయి. నాలుగు నెలలుగా ఉద్యోగులు పని ఒత్తిడితో వేధింపులకు గురవుతున్నారు. ప్రజలు కూడా అపార్థం చేసుకోవాల్సిన పరిస్థితికి ఉద్యోగులను తీసకువచ్చారు. ప్రభుత్వం వేరు.. అధికారులు వేరు.. వ్యవస్థలు వేరు అన్న స్థితిలో చేరుతున్నాం. ఉద్యోగులపై దుర్భాషలాడడం సరికాదు. కనీసం స్టేషనరీ ఛార్జి ఇవ్వరు. మా గోడు పట్టకుండా వ్యవహరిస్తున్నార’ని అన్నారు.</p>
      <p> </p>
      <p> అందుకే సంఘాలన్నీ కలిసి విజయవాడకు వెళ్లి కలెక్టర్‌పై సమస్యను వివరిస్తామని.. తమను(ఉద్యోగులనైనా) సైనైడ్‌ ఇచ్చి చంపేయాలని.. లేదా కలెక్టర్‌ వైఖరిలోనైనా మార్పురావాలని డిమాండ్‌ చేశారు. మూకుమ్మడిగా ఇకపై సాయంత్రం ఆరుదాటాక సమావేశాలను బహిష్కరిస్తున్నట్లు తీర్మానించాయి. </p>
    </article>
  </body>
</html>