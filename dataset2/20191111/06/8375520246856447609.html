<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/publications/shahtar-dinamo-chomu-v-harkivskiy-gri-brakuvalo-futbolu-639071.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T06:35:21+00:00"/>
    <meta property="og:title" content="«Шахтар» - «Динамо»: чому в харківській грі бракувало футболу"/>
    <meta property="og:description" content="У останньому за ліком українському футбольному «Класичному» власне класичного практично не було"/>
  </head>
  <body>
    <article>
      <h1>«Шахтар» - «Динамо»: чому в харківській грі бракувало футболу</h1>
      <address><time datetime="2019-11-11T06:35:21+00:00">11 Nov 2019, 06:35</time> by <a rel="author">Олександр Васильєв</a></address>
      <h4>У останньому за ліком українському футбольному «Класичному» власне класичного практично не було</h4>
      <p>Головний підсумок харківського матчу «Шахтар» - «Динамо» - рахунок на табло стадіону. Він виявився на користь номінальних господарів. Відтак «Шахтар» не лише переміг свого принципового суперника, а й відірвався від нього в турнірній таблиці на неймовірних 13 очок. Згадати з цього матчу ще щось із суто футбольного складно. Бо цього суто футбольного у виконанні суперників виявилося занадто мало.</p>
      <p>Так сталося не в останню чергу через суто об’єктивні причини, проте ситуацію це не рятує: десятого листопада нинішнього року ми переглянути один із найнепримітніших матчів між динамівцями та «гірниками». Обом командам бракувало винахідливості, часом майстерності, їх скутувала втома. Та основне в іншому – їм забракло емоцій. Такий емоцій, завдяки яким нівелюється посередня гра. Такої експресії, на жаль, не виявилося: надто багато сил футболісти залишили в недавніх єврокубкових поєдинках. Проте замість футболістів у цьому сенсі вдалося вирізнитися вболівальникам. Передовсім «Динамо». Вони мали серйозний вплив на гру. Проте й фани розбурхати її (та й команди) по-справжньому не зуміли, але наслідили не по-дитячому…</p>
      <blockquote>
        <b>Дивіться також: <a href="https://glavcom.ua/sport/news/shahtar-pomstivsya-dinamo-v-perervanomu-matchi-za-kubkovu-porazku-video-639013.html">«Шахтар» помстився «Динамо» в перерваному матчі за кубкову поразку (відео)</a></b>
      </blockquote>
      <p>…Не так давно, ще коли «гірників» очолював Паулу Фонсека, його «Шахтар» у чемпіонатах країни регулярно «скручувався» динамівцям, яких тоді тренував Олександр Хацкевич. Дійшло навіть до того, що португалець після чергової поразки від «біло-синіх» бовкнув у серцях, що не знає, як обігравати «Динамо». Схоже, цю проблему Фонсека передав у «спадок» Луїшеві Каштру, новоспеченому тренерові «помаранчево-чорних». Свій перший поєдинок проти динамівців – у Суперкубку-2019 – Каштру благополучно програв. Щоправда потім, на старті чемпіонату України, взяв реванш. Але в черговій спробі – в Кубку України – «Шахтар» Каштру знову нічого не зумів втяти проти «Динамо». Показово, що Каштру повністю програв свою тренерську дуель ще одному тренерові «Динамо» - зі столиці Хорватії. Тобто, черговий матч проти «біло-синіх» перетворювався для «Шахтаря» і найперше для його тренера в справжній тест на профпридатність.</p>
      <figure>
        <img src="https://glavcom.ua/img/forall/users/110/11013/2019-2020_sd-dk_kastro-mykhayluychenko.jpg"/>
        <figcaption>На цей раз Луїш Каштру переміг Олексія Михайличенка</figcaption>
      </figure>
      <p>Занадто гучна вивіска? Навряд чи. На тлі вильоту «гірників» із Кубка України, невиразних матчів проти заґребського «Динамо», в якому «Шахтар» не програв передовсім через шалений фарт, поповзли чутки, що тренерське крісло під 58-річним фахівцем захиталося. Так це чи ні – відповісти однозначно складно, однак те, що португалець наразі почувається некомфортно – поза всяким сумнівом. І щоб хоч якось розрядити ситуацію, сеу Луїшу конче необхідно було як мінімум не програти «Динамо».</p>
      <p>Тренер «гірників» старався, як міг. Каштру вирішив відмовитися від гри з позиції сили як єдино можливої. Він наситив по максимуму середину поля: до Степаненка й Маркоса Антоніо долучився Коваленко. Також наставник донеччан нарешті вирішив посадити на лаву Марлоса, який помітно розгубив свої кондиції, і випустив в основі Тете. «Шахтар» не збирався домінувати впродовж усього поєдинку, а діяв суворо по рахунку. В атаці чемпіон країни все так же покладався на прудкі ноги Тайсона, а ось у захисті – на колективний відбір. Себто на масовість.</p>
      <p>Цей матч, безумовно, мав велике значення й для тренера «Динамо» Олексія Михайличенка. Проте навряд чи таке вирішальне, як для його візаві. По-перше, своє головне на цьому етапі завдання динамівський тренер вирішив: він вибив «Шахтар» з Кубка країни. А по-друге, «вибити» донеччан із чемпіонської гонки «Динамо» зараз не може апріорі, оскільки відстає від своїх заклятих друзів одразу на десять очок (а після гри – на всі тринадцять). Тому, власне, спробувати скоротити цю величезну різницю Михайличенко міг. Проте, бачиться, головніше для нього – все ж таки вдало зіграти в Лізі Європи: туди саме має спрямовуватися головний акцент команди та тренера. Як і на боротьбу з «Зорею» та «Десною» за другу сходинку: давайте називати речі своїми іменами.</p>
      <figure>
        <img src="https://glavcom.ua/img/forall/users/110/11013/2019-2020_sd-dk_popov-tayson.jpg"/>
        <figcaption>Тайсон у цьому матчі запам'ятався сльозами, Денис Попов - жорсткістю</figcaption>
      </figure>
      <p>До речі, про участь наших повпредів на міжнародній арені. Цей матч можна сміливо назвати як «утомлені єврокубками». Що «Динамо», що «Шахтар» надто багато зусиль залишили в Копенгаґені і Заґребі. Особливо зусиль емоційних. Як на мене, в емоційному сенсі підготувати як слід своїх підопічних до «Класичного» не вдалося ні Каштру, ні Михайличенку. Так, їхнє протистояння все одно залишалося «класичним», проте якимось частково вихолощеним. І справа тут не стільки в кількості карток і їх кольорі, які показував рефері футболістам, скільки у відсутності внутрішнього нерву самої гри. Ось у недавньому кубковому поєдинку цей нерв був, а в цьому – даруйте, не розгледів: тихе сільське весілля, на якому, до всього, ще й нареченої не виявилося. Лише «свита» трохи побуянила.</p>
      <p>Що ж до гри як такої, то основною її характерною рисою була обережність. Каштру цей змагальний чинник у якості «сувеніру» запропонував Михайличенку, і той був не проти – відповів аналогічною монетою. Команди не збиралися привселюдно демонструвати свої претензії на ініціативу та територію. Відтак гра проходила за нехитрим сценарієм: спочатку атакують одні, потім суперники міняються ролями.</p>
      <blockquote>
        <b>Читайте також: <a href="https://glavcom.ua/sport/news/ne-stilki-travma-skilki-perelyak-stalo-vidomo-yak-zhorstoko-popov-travmuvav-morajesha-639029.html">Не стільки травма, скільки переляк. Стало відомо, як жорстоко Попов травмував Мораєша</a></b>
      </blockquote>
      <p>Складно сказати, скільки б тривали ці «рольові ігри», якби «Шахтарю» не вдалося відкрити рахунок ще в першій половині зустрічі. Банальний кутовий призвів до точного удару Кривцова, і динамівцям довелося перелаштовуватися. Точніше, вони б мали це зробити, виходячи зі здорового ґлузду. Проте явно не поспішали. Кияни діяли так, ніби нічого страшного не сталося: усе ті ж «рольові ігри». Не поспішав і «Шахтар». Хоча цього разу зрозуміти Каштру та його підопічних як мінімум можна.</p>
      <p>Власне, після забитого м’яча оборонцем «Шахтаря» чогось цікавого згадати нічого. Динамівці жодного разу не влучили в площину воріт «Шахтаря», «Шахтар» після забитого голу жодного разу не потривожив по справжньому Бущана.</p>
      <figure>
        <img src="https://glavcom.ua/img/forall/users/110/11013/2019-2020_sd-dk_tayson0.jpg"/>
        <figcaption>Віктор Циганков і Микола Шапаренко втішають бідолашного Тайсона</figcaption>
      </figure>
      <p>На цьому можна було б ставити крапку. Якби не неприємний епізод, що стався в середині другого тайму. Фанати «Динамо» почали провокувати бразильців «Шахтаря» - вигуками й жестами. Суддя матчу Балакін через диктора попередив вболівальників про неприпустимість расистських вигуків. Апофеозом цього став нервовий зрив капітана донеччан Тайсона, який відповів динамівським трибунам характерним жестом із середнім пальцем, тоді заплакав, і арбітр вивів команди з поля. За компанію з Тайсоном пустив сльозу й Дентіньо. За кілька хвилин команди повернулись на поле, проте футболу, якого й так було небагато, стало ще менше. Тайсон отримав червону картку за свій непристойний жест, «гірники» влаштували щось на кшталт Сталінграду, «Динамо» змінити перебіг матчу не вистачило ні сил, ні часу.</p>
      <p>Ось таким блідим на події на футбольному полі виявилося «Класичне». Його «розбавили» динамівські вболівальники, які однозначно підставили свою команду, а не допомогли їй. Можливо, цей інцидент і не був вартий того, щоб команди забирати з поля, щоб роздмухувати до вселенських масштабів, проте сталося те, що сталося. І київському клубу, як не так давно після гри з «Челсі», знову доведеться несолодко через нестриманість своїх фанів…  </p>
      <p>
        <b>Олександр Васильєв, для «Главкома»</b>
      </p>
      <blockquote>
        <b>Читайте також: <a href="https://glavcom.ua/sport/publications/grani-buttya-chomu-shahtar-graje-temoyu-rasizmu-ne-lishe-proti-dinamo-a-y-proti-sebe-639035.html">Грані буття. Чому «Шахтар» грає темою расизму не лише проти «Динамо», а й проти себе</a></b>
      </blockquote>
      <related>
        <a href="https://glavcom.ua/sport/news/liga-chempioniv-pristrasti-v-midani-rozgrom-u-madridi-ta-vsi-rezultati-6-listopada-638220.html"/>
      </related>
    </article>
  </body>
</html>