<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231582/"/>
    <meta property="og:site_name" content="Українська правда"/>
    <meta property="article:published_time" content="2019-11-11T06:00:49+00:00"/>
    <meta property="og:title" content="Головні новини неділі і ночі: з’їзд &quot;Слуги народу&quot; та соцопитування в ОРДЛО"/>
    <meta property="og:description" content="Партія “Слуга народу” провела з’їзд та обрала нового голову, на окупованих територіях Донецької та Луганської областей провели соцопитування – новини, які були актуальні 10 жовтня."/>
  </head>
  <body>
    <article>
      <h1>Головні новини неділі і ночі: з’їзд "Слуги народу" та соцопитування в ОРДЛО</h1>
      <address>
        <time datetime="2019-11-11T06:00:49+00:00">11 Nov 2019, 06:00</time>
      </address>
      <p>Партія "Слуга народу" провела з’їзд та обрала нового голову, на окупованих територіях Донецької та Луганської областей провели соцопитування – новини, які були актуальні 10 жовтня.</p>
      <p>
        <b>Про з’їзд "слуг"</b>
      </p>
      <p>В ході з'їзду лідер партії, голова  Верховної Ради Дмитро <a href="https://www.pravda.com.ua/news/2019/11/10/7231535/">Разумков склав повноваження</a> очільника "Слуги народу".  Новим очільником партії став народний депутат <a href="https://www.pravda.com.ua/news/2019/11/10/7231537/">Олександр Корнієнко</a>.</p>
      <p>Також позачерговий з'їзд партії "Слуга народу" ухвалив рішення розділити збори політичної сили на два етапи: друга частина з'їзду партії має відбутися до 15 лютого 2020 року.</p>
      <p>
        <b>Про соцопитування в ОРДЛО</b>
      </p>
      <p>Відповідно до даних опитування, найбільшою довірою у мешканців ОРДЛО користується президент РФ <a href="https://www.pravda.com.ua/news/2019/11/10/7231512/">Володимир Путін</a> - 11,2%.</p>
      <p>Відповідно до даних дослідження, 57,8% жителів тимчасово непідконтрольних Україні територій Донецької та Луганської областей <a href="https://www.pravda.com.ua/news/2019/11/9/7231458/">назвали себе громадянами України</a>, при цьому 41,6% мешканців ОРДЛО мають паспорти ДНР/ЛНР (34,8%) чи Росії (6,8%).</p>
      <p>50,9% мешканців окупованих територій Луганської та Донецької областей вважають, що нинішні території ОРДЛО <a href="https://www.pravda.com.ua/news/2019/11/10/7231553/">мають стати частиною Росії</a>.</p>
      <p>На думку мешканців окупованих території Луганської та Донецької областей, за конфлікт на Сході України більшою мірою <a href="https://www.pravda.com.ua/news/2019/11/9/7231472/">відповідальна українська влада</a> після Майдану та місцеві активісти,  а також США, 63,6% опитаних вважають, що відновлювати Донбас мають за кошти України. </p>
      <p>Дуже хорошої або хорошої думки про президента України<a href="https://www.pravda.com.ua/news/2019/11/10/7231556/"> Володимира Зеленського</a> - 19% мешканців окупованого Донбасу (1,9 і 17,2%  відповідно), швидше поганої або дуже поганої - 78,9% (49,6 і 29,3% відповідно).</p>
      <p>
        <b>Про телеграм-канал "Української правди"</b>
      </p>
      <p>А ми продовжуємо агітувати вас за те, щоб ви підписались на наш телеграм-канал "<a href="https://t.me/ukr_pravda">УП. Кляті питання</a>" 3-5 постів на день. Тільки важливі новини на актуальні теми. Пояснюємо складні речі простою мовою. І, найголовніше, з жартами на межі!</p>
      <p>
        <b>Про інші важливі новини</b>
      </p>
      <p>Затриманого у Польщі співробітника Секретаріату Уповноваженого ВРУ з прав людини, одного з лідерів "УНА-УНСО", ветерана війни на Донбасі Ігоря "Тополю" <a href="https://www.pravda.com.ua/news/2019/11/10/7231549/">Мазура передано на поруки</a> Генерального консула України у Любліні.</p>
      <p>Глава фракції "Слуга народу" Давид <a href="https://www.pravda.com.ua/news/2019/11/10/7231532/">Арахамія прогнозує</a> з вірогідністю 75%, що діюча Верховна Рада завершить свою каденцію достроково. </p>
      <p>На Житомирщині <a href="https://www.pravda.com.ua/news/2019/11/10/7231566/">вбили адвоката</a> Святослава Пархоменка, який захищав підозрюваного в організації вбивства депутата Держдуми РФ Дениса Вороненкова – Олександра Лося.</p>
      <p>У Києві в ніч на неділю було скоєно жорстокий <a href="https://www.pravda.com.ua/news/2019/11/10/7231565/">напад на ветерана АТО</a>, бійця 90-го батальйону Ігоря Панова з позивним "Хан" та його дружину, обоє перебувають у комі. За підозрою в побитті ветерана та його дружини <a href="https://www.pravda.com.ua/news/2019/11/10/7231571/">затримано сина потерпілої</a> та його товариша.</p>
      <footer>Українська правда</footer>
    </article>
  </body>
</html>