<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/harmonika-cez-vse-vrste-mej"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Harmonika čez vse vrste mej"/>
    <meta property="og:description" content="Nova Gorica z okolico bo od jutri do nedelje odeta v zvoke harmonike. Harmonikada, ki jo prireja KUD Krea, pa ni še en festival narodnozabavne glasbe. Nasprotno, na šestih koncertih bodo priznani glasbeniki in zasedbe ta instrument predstavili v vsej njegovi raznolikosti."/>
  </head>
  <body>
    <article>
      <h1>Harmonika čez vse vrste mej</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Mitja Marussig</a></address>
      <p>
        <b>Nova Gorica z okolico bo od jutri do nedelje odeta v zvoke harmonike. Harmonikada, ki jo prireja KUD Krea, pa ni še en festival narodnozabavne glasbe. Nasprotno, na šestih koncertih bodo priznani glasbeniki in zasedbe ta instrument predstavili v vsej njegovi raznolikosti.</b>
      </p>
      <figure>
        <img src="https://static.primorske.si/foto/highres/kultura/719118_259-kimmo.jpg"/>
        <figcaption>Avantgardni finski umetnik Kimmo Pohjonen bo v Kulturnem domu Nova Gorica nastopil v petek.  Foto: Markku Seppänen</figcaption>
      </figure>
      <p>Harmonikada je mednarodni glasbeni festival, ki nastaja pod okriljem KUD Krea, za zasnovo skrbita <b>Tomaž Belingar</b> (podpisan še pod produkcijo) in <b>Borut Čelik</b>, tudi umetniški vodja. V ospredje postavlja harmoniko kot koncertno glasbilo v vseh njegovih žanrskih razsežnostih, s čimer spreminja zakoreninjena prepričanja o vlogi harmonike kot zgolj “frajtonarce za ljudske viže”. Po Čelikovih besedah gre za svojevrsten “festival, ki smo ga postavili, da poskusi podreti stereotipe nekega instrumenta”, v tem primeru harmonike.</p>
      <h3>Čezmejni in tudi na podeželju</h3>
      <p>“V programu smo želeli izpostaviti paleto žanrov, da jo prikažemo v vsej njeni raznolikosti. Program ima res 'top' izvajalce. Poleg tega bomo v duhu EPK en koncert izvedli v sosednji Gorici, zajeti pa smo hoteli tudi periferijo in festival peljati izven urbanega območja,” pravi Belingar. Poleg kakovosti je prav čezmejnost in vključevanje podeželja eden od razlogov, da je mestna občina Harmonikado vključila v program Festivalskega leta. Osrednje dogajanje je v Novi Gorici, a so koncerti razpršeni na širše območje občin Nova Gorica, Gorica in Šempeter-Vrtojba.</p>
      <p>Program je duhu festivala primerno širok. Začel se bo jutri ob 19.30 v Coroninijevem dvorcu v Šempetru s prireditvijo <i>Leonardo da Vinci in njegova harmonika </i>ob 500-letnici smrti tega renesančnega genija. <b>Aleksander Ipavec</b> bo zaigral na da Vincijev portativ, to antično glasbilo bodo tudi predstavili, <b>Paola Chiabudini</b> pa na čembalo.</p>
      <h3>Tuji in domači mojstri</h3>
      <p>Dan kasneje bo v Glasbeni šoli Nova Gorica nastopil <b>Harmonikarski orkester GM Synthesis</b> z dirigentom <b>Fulvijom Jurinčičem</b>, z repertoarjem od izvirnih sodobnih skladb, transkripcij velikih klasikov do popularnih uspešnic. V četrtek ob 20. uri bo v Kulturnem domu Gorica nastopil <b>Simone Zanchini ZZ International 4tet</b>, ki ga odlikuje širok diapazon, od mirne intimnosti do strastne inventivnosti, združuje sodobno klasično, jazz in world glasbo ter prosto improvizacijo. Pred tem bodo nastopili učenci harmonike Glasbene šole Nova Gorica in Glasbene šole Tolmin.</p>
      <p>Velika so pričakovanja pred petkovim nastopom avantgardnega finskega ustvarjalca <b>Kimma Pohjonena</b>, ki bo ob 22. uri s svojo unikatno električno harmoniko in razpoloženjsko eksperimentalno glasbo nastopil v Kulturnem domu Nova Gorica s hčerama <b>Inko</b> (kitara, glas) in <b>Saano</b> (bobni, glas). Že ob 21. uri bo na Bevkovem trgu godel ansambel <b>Suho cvetje</b>.</p>
      <p>Koncertna poslastica bo na sporedu tudi v soboto, ko bo v Kulturnem domu Grgar ob 20. uri z energetsko mešanico, ki se sprehaja med funkom, popom in latinom ter se dotakne tudi balad rock velikanov, nastopil <b>Marko Hatlak Band</b>, za ogrevanje pa se bodo predstavili učenci harmonike Glasbene matice Furlanije - Julijske krajine.</p>
      <p>Festival se bo sklenil v nedeljo. Ob 17. uri bo v Kulturnem domu Šempas nastopil trio <b>Denisa Novata</b>, svetovnega prvaka na diatonični harmoniki leta 1998, ki bo občinstvo popeljal v narodnozabavne vode.</p>
    </article>
  </body>
</html>