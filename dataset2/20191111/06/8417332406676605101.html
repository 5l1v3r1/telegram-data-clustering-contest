<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/11/Sn%C3%B8v%C3%A6r-p%C3%A5-%C3%98stlandet-V%C3%A6r-forberedt-p%C3%A5-k%C3%B8kaos-20363517.ece"/>
    <meta property="og:site_name" content="adressa.no"/>
    <meta property="article:published_time" content="2019-11-11T06:05:17+00:00"/>
    <meta property="og:title" content="Snøvær på Østlandet: Vær forberedt på køkaos"/>
    <meta property="og:description" content="Det snør tett på Østlandet mandag morgen. Veitrafikksentralen brøyter, innfører lavere hastighet og varsler kø. Rådet er: Ta deg ekstra tid."/>
  </head>
  <body>
    <article>
      <h1>Snøvær på Østlandet: Vær forberedt på køkaos</h1>
      <address><time datetime="2019-11-11T06:05:17+00:00">11 Nov 2019, 06:05</time> by <a rel="author">(NTB) NTB-Anders R. Christensen</a></address>
      <p>Det snør tett på Østlandet mandag morgen. Veitrafikksentralen brøyter, innfører lavere hastighet og varsler kø. Rådet er: Ta deg ekstra tid.</p>
      <aside><a href="https://www.adressa.no/nyheter/innenriks/2019/11/11/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/11/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/11/javascript:void(0);">Del denne artikkelen på e-post</a></aside>
      <p>– I dag vil det sannsynligvis bli kaos på veiene, så det er viktig å ta seg bedre tid enn vanlig, og kjøre mer forsiktig når man skal kjøre til jobb, sier operasjonsleder Terje Marstad ved Øst politidistrikt til NTB i 6.30-tiden.</p>
      <p>Gjennom natten og i morgentimene har det vært flere biler på Østlandet som har kjørt av veien som følge av det tette snøværet. En person er lettere skadd etter å ha kjørt av veien og inn i et tre i Nes kommune i Akershus, men det er så langt ikke meldt om andre skader etter trafikkuhell mandag morgen.</p>
      <p>– Vi har hatt to hendelser her, det er en bil som har sklidd av veien og kjørt inn i et gjerde i Drammen, der er det glatt på stedet. Og så er det en bil som har kjørt ut av veien ved Stokke, sier operasjonsleder Anne Meyer i Sørøst politidistrikt til NTB klokka 5.10.</p>
      <p>Bilen som skled av veien traff en annen bil.</p>
      <h3>Varsler kø bak brøytebiler</h3>
      <p>– Det snør tett i området vårt i morgentimene. Dette medfører at veiene må brøytes. Dette gjøres i lavere hastighet enn fartsgrensen på stedet. Som en følge av dette, vil det bli kø også på uvante plasser. Beregn god tid til transport og kjøring og kjør etter forholdene, melder <a href="https://twitter.com/VTSost/status/1193745917926617088">Vegtrafikksentralen</a> på Østlandet mandag morgen.</p>
      <p>Trafikkoperatør Hans Are Dahl ved Vegtrafikksentralen på Østlandet sier i 6.30-tiden at det foreløpig går sakte på veiene.</p>
      <p>– Det virker som om folk tar det pent i snøværet. Man må kjøre etter forholdene. Har man sommerdekk nå er det best å la bilen stå i garasjen, sier Dahl.</p>
      <p>– Enkelte steder har det snødd såpass tett at veien er nedsnødd igjen mellom 5 og 10 minutter etter at brøytebilen har vært der. Det kan likevel hende at forholdene blir bedre ut over morgenen når vi får mer trafikk, og saltet som er strødd på veiene får bedre arbeidsvilkår, sier han.</p>
      <p>Også Oslo lufthavn melder om mye snø mandag morgen.</p>
      <p>– Det vil bli noen forsinkelser mens rullebanene brøytes, og litt ventetid for avising av fly. Vi ber alle passasjerer om å møte opp til vanlig tid og følge informasjonen fra sitt flyselskap, skriver Avinor på <a href="https://twitter.com/Oslolufthavn/status/1193769974218838017">Twitter</a>.</p>
      <h3>Kaospotensial</h3>
      <p>Snøværet har i natt beveget seg nordøstover fra Agder, og ved midnatt begynte det å snø i Oslo. <a href="https://twitter.com/Meteorologene/status/1193478482170466304">Meteorologisk institutt sendte søndag ut gult farevarsel</a> for både Agder, Telemark, Vestfold, Østfold, Oslo, Akershus og Buskerud. Ikke minst ble det sendt ut gult farevarsel og beskjed til bilister om å kjøre forsiktig.</p>
      <p>Farevarselet som ble utstedt gjelder ennå for alle fylkene, unntatt Agder, til mandag klokken 14. Det er ventet opp mot 12 centimeter snø fram til da.</p>
      <p>– Det er først utover natten som hovedtyngden av nedbøren kommer. Det er ikke store mengder egentlig, vi snakker om ti centimeter, men når hovedtyngden kommer på morgenen så bør man beregne ekstra tid på å komme seg på jobb, sa statsmeteorolog Bente Wahl til <a href="https://www.aftenposten.no/norge/i/6je0vO/her-kommer-snoeen-igjen-ikke-kjoer-med-sommerdekk-i-dag">Aftenposten</a>.</p>
      <p>(©NTB)</p>
    </article>
  </body>
</html>