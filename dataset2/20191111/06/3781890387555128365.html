<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741068"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T06:25:00+00:00"/>
    <meta property="og:title" content="ทีโอที มอบห้องเรียนดิจิทัล เป็นเครื่องมือเปิดโลกการศึกษา"/>
    <meta property="og:description" content="ทีโอที เดินหน้ากิจกรรม CSR กับโครงการ “มอบห้องเรียนดิจิทัล” ให้โรงเรียนปัว จ.น่าน เพิ่มโอกาส เสริมสร้างคุณภาพการศึกษาให้เยาวชนใช้ดิจิทัลเป็นเครื่องมือเปิดโลกการศึกษา"/>
  </head>
  <body>
    <article>
      <h1>ทีโอที มอบห้องเรียนดิจิทัล เป็นเครื่องมือเปิดโลกการศึกษา</h1>
      <address>
        <time datetime="2019-11-11T06:25:00+00:00">11 Nov 2019, 06:25</time>
      </address>
      <p>
        <b>ทีโอที เดินหน้ากิจกรรม CSR กับโครงการ “มอบห้องเรียนดิจิทัล” ให้โรงเรียนปัว จ.น่าน เพิ่มโอกาส เสริมสร้างคุณภาพการศึกษาให้เยาวชนใช้ดิจิทัลเป็นเครื่องมือเปิดโลกการศึกษา</b>
      </p>
      <p>วันนี้ (11 พ.ย.) ดร.มนต์ชัย หนูสง กรรมการผู้จัดการใหญ่ บมจ.ทีโอที กล่าวภายหลังเป็นประธานในพิธีมอบห้องเรียนดิจิทัล ให้กับโรงเรียนปัว อ.ปัว จ.น่าน เนื่องในโอกาสงานถวายผ้าพระกฐินพระราชทาน ประจำปี 2562 โดยมีนายประกวด พายัพสถาน ผู้อำนวยการโรงเรียน เป็นผู้รับมอบเพื่อใช้เป็นแหล่งเรียนรู้แก่คณะครูและนักเรียนของโรงเรียน สนับสนุนด้านการศึกษาให้เยาวชน เพื่อการพัฒนาไปสู่คุณภาพชีวิตที่ดี โดยเฉพาะอย่างยิ่งการขยายโอกาสด้านการศึกษาและการเรียนรู้ในด้านต่างๆ โดยใช้ประโยชน์จากเทคโนโลยีดิจิทัล <br/>  </p>
      <figure>
        <img src="https://www.dailynews.co.th/admin/upload/20191111/news_OlJqddFbhK133723_533.jpg?v=20191112132?v=2803"/>
      </figure>
      <p>ทั้งนี้ ทีโอที ได้จัดโครงการ “มอบห้องเรียนดิจิทัล” ประจำปี 2562 ให้กับโรงเรียนปัว จำนวน 300,000 บาท เพื่อสนับสนุนเสริมสร้างและพัฒนาองค์ความรู้ด้านการศึกษาให้กับเยาวชน สำหรับใช้ในการหาอุปกรณ์โดยมอบเครื่องคอมพิวเตอร์เครื่องใหม่ จำนวน 20 เครื่อง ให้กับโรงเรียนปัว อ.ปัว จ.น่าน พร้อมทำการปรับปรุงห้องเรียนดิจิทัลให้มีความพร้อมในการใช้งาน อาทิ ทาสีภายในและภายนอก ห้องเรียนดิจิทัล (ห้องคอมพิวเตอร์3) ติดตั้งรางไฟพร้อมหลอดไฟส่องสว่าง ภายในห้องเรียนเพิ่มเติม เปลี่ยนรางสายไฟ และจัดเก็บสายไฟ สายสื่อสาร ภายในและภายนอกห้องให้เป็นระเบียบ<br/>    <br/>สำหรับโครงการ “มอบห้องเรียนดิจิทัล” ประจำปี 2562 เป็นหนึ่งในโครงการความรับผิดชอบต่อสังคม (TOT CSR) ในด้านการศึกษาของ ทีโอที โดยที่ผ่านมา ทีโอที ได้ดำเนินการโครงการ TOT CSR เพื่อยกระดับคุณภาพการศึกษาของเยาวชนอย่างเท่าเทียมกัน มุ่งเน้นการสนับสนุนและพัฒนาด้านการศึกษาและเสริมสร้างให้เยาวชนได้ใช้เทคโนโลยีในการพัฒนาศักยภาพของเยาวชน เพื่อเติบโตเป็นกำลังสำคัญสร้างการพัฒนาให้กับประเทศ<br/> </p>
    </article>
  </body>
</html>