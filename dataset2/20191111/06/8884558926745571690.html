<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/bo-mestni-avtobus-brezplacen-za-upokojence"/>
    <meta property="og:site_name" content="Primorske novice"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Bo mestni avtobus brezplačen za upokojence?"/>
    <meta property="og:description" content="Ministrica za infrastrukturo Alenka Bratušek, ki je s 1. julijem prihodnje leto pripravila brezplačne prevoze za upokojence v javnem medkrajevnem prometu, je pozvala občine, naj upokojencem to omogočijo tudi na mestnih avtobusih. V Mestni občini Koper uradnega poziva Bratuškove nimajo, a pobudi ne nasprotujejo."/>
  </head>
  <body>
    <article>
      <h1>Bo mestni avtobus brezplačen za upokojence?</h1>
      <address><time datetime="2019-11-11T06:00:00+00:00">11 Nov 2019, 06:00</time> by <a rel="author">Katja Gleščič</a></address>
      <p>
        <b>Ministrica za infrastrukturo Alenka Bratušek, ki je s 1. julijem prihodnje leto pripravila brezplačne prevoze za upokojence v javnem medkrajevnem prometu, je pozvala občine, naj upokojencem to omogočijo tudi na mestnih avtobusih. V Mestni občini Koper uradnega poziva Bratuškove nimajo, a pobudi ne nasprotujejo.</b>
      </p>
      <figure>
        <img src="https://static.primorske.si/foto/highres/gnweb/719122_241-postaja.jpg"/>
        <figcaption>Državni zbor je nedavno soglasno sprejel novelo zakona o cestnem prometu, ki s 1. julijem prihodnje leto uvaja brezplačen medkrajevni javni prevoz za upokojence oziroma starejše od 65 let, gibalno ovirane študente in invalide, registrirane športnike in dijake ter vojne veterane.  Foto: Zdravko Primožič/FPA</figcaption>
      </figure>
      <p><b>KOPER</b> &gt; “S pobudo smo seznanjeni in jo pozdravljamo, vendar uradnega poziva ministrstva nismo prejeli. Preden sprejmemo dokončno odločitev, moramo seveda proučiti, kakšne bodo finančne posledice uvedbe brezplačnega mestnega potniškega prometa za starejše za občinski proračun,” za zdaj odgovarjajo v Mestni občini Koper. Mesečni abonma za mestni avtobusni promet sicer v Kopru stane deset evrov, enkratna vožnja pa 0,80 evra za vse uporabnike.</p>
      <p>“V Mestni občini Koper smo že pred leti, med prvimi v državi, določili zelo ugodne cene za vse uporabnike mestnega potniškega prometa, s ciljem omogočiti uporabo javnega potniškega prometa širokemu krogu uporabnikov, tudi socialno šibkim,” so še spomnili na občini.</p>
      <p>Državni zbor je nedavno soglasno sprejel novelo zakona o cestnem prometu, ki s 1. julijem prihodnje leto uvaja brezplačen medkrajevni javni prevoz za upokojence oziroma starejše od 65 let, gibalno ovirane študente in invalide, registrirane športnike in dijake ter vojne veterane.</p>
    </article>
  </body>
</html>