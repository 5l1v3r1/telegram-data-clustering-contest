<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tizhden-u-radi-rozpochnetsya-z-obgovorennya-demonopolizaciji-spirtovoji-galuzi-639069.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T06:15:00+00:00"/>
    <meta property="og:title" content="Тиждень у Раді розпочнеться з обговорення демонополізації спиртової галузі"/>
    <meta property="og:description" content="Законопроект Зеленського пропонує скасувати монополію державних заводів на виробництво спирту і дозволити цією діяльністю займатися усім охочим"/>
  </head>
  <body>
    <article>
      <h1>Тиждень у Раді розпочнеться з обговорення демонополізації спиртової галузі</h1>
      <address>
        <time datetime="2019-11-11T06:15:00+00:00">11 Nov 2019, 06:15</time>
      </address>
      <h4>Законопроект Зеленського пропонує скасувати монополію державних заводів на виробництво спирту і дозволити цією діяльністю займатися усім охочим</h4>
      <p>Сьогодні, 11 листопада, комітет Верховної Ради України з питань економічного розвитку розгляне законопроект Президента Володимира Зеленського про демонополізацію спиртової галузі (№2300). Про це свідчить <a href="http://komprompol.rada.gov.ua/documents/zasidkom9skl/porday9skl/73288.html">порядок денний</a> опублікований на сайті комітету.</p>
      <p>Законопроект Зеленського пропонує скасувати монополію державних заводів на виробництво спирту і дозволити цією діяльністю займатися, по суті, усім охочим при наявності відповідної ліцензії. Також пропонується скасувати норму, що зобов'язує використовувати український спирт для виробництва алкогольних напоїв, що реалізуються на території України.</p>
      <p>Законопроект був зареєстрований 23 жовтня і викликав бурхливу дискусію в експертному середовищі. Економісти попереджають: якщо галузь демонополізувати перед приватизацією ДП «Укрспирт» – вартість активів державного підприємства зрівняється з ціною металобрухту.</p>
      <p>І додають, що скасування держмонополії на виробництво спирту спровокує в Україні бум фальсифікату і створення приватних монополій.</p>
      <p>Загалом, більшість експертів схиляються до думки, що законопроект Зеленського про демонополізацію спирту вигідний лише великим горілчаним компаніям, які після отримання ліцензій побудують власні міні-заводи і будуть диктувати свої умови ринку, зокрема середнім і дрібним виробникам.</p>
      <p>Водночас, приватизація ДП «Укрспирт» опиниться під загрозою зриву, оскільки горілчані компанії після отримання ліцензій не будуть викупати у держави спиртзаводи і вкладати в них кошти.</p>
      <p>Тож, серед противників демонополізації і представники профспілки ДП Укрспирт, які вважають, що демонополізація спиртової галузі призведе до того, що 5 тисяч їх співробітників залишаться на вулиці, а заводи в регіоних перетворяться на металобрухт.</p>
      <p>Додамо, що профспілка ДП «Укрспирт» вже підтвердила свою участь в обговоренні законопроекту на сьогоднішньому комітеті.</p>
      <p>Раніше повідомлялося, що д<a href="https://glavcom.ua/news/do-zimi-v-ukrajini-provedut-audit-usih-spirtovih-zavodiv--637048.html">о 1 грудня в Україні проведуть аудит</a> усіх спиртових заводів.</p>
      <blockquote>
        <b> Читайте також: <a href="https://glavcom.ua/economics/finances/zelenskiy-i-spirt-navishcho-prezident-posyagnuv-na-derzhavnu-monopoliyu-635124.html">Зеленський і спирт. Навіщо президент посягнув на державну монополію</a></b>
      </blockquote>
      <related>
        <a href="https://glavcom.ua/country/criminal/u-dvoh-regionah-ukrajini-vikrito-virobnitstvo-optovih-partij-surogatnogo-alkogolju-637216.html"/>
        <a href="https://glavcom.ua/news/zelenskiy-pribuv-do-ternopolya-na-spirtovu-naradu-video-636969.html"/>
        <a href="https://glavcom.ua/economics/finances/zelenskiy-vnis-do-parlamentu-projekt-zakonu-pro-znyattya-derzhmonopoliji-na-virobnictvo-spirtu-634585.html"/>
      </related>
    </article>
  </body>
</html>