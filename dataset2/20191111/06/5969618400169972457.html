<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Charlie/aytos-me-to-xamhlo-tavani-ekane-th-diaforao-tsa.5637000.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-11T06:36:00+00:00"/>
    <meta property="og:title" content="Αυτός με το χαμηλό ταβάνι έκανε τη διαφορά"/>
    <meta property="og:description" content="Ο Τσάρλυ γράφει για τη νίκη του Παναθηναϊκού στο ντέρμπι με την ΑΕΚ και την τύχη, η οποία δεν μπορεί να σου γυρνά συνεχώς την πλάτη όταν δουλεύεις σωστά."/>
  </head>
  <body>
    <article>
      <h1>Αυτός με το χαμηλό ταβάνι έκανε τη διαφορά</h1>
      <h2>Ο Τσάρλυ γράφει για τη νίκη του Παναθηναϊκού στο ντέρμπι με την ΑΕΚ και την τύχη, η οποία δεν μπορεί να σου γυρνά συνεχώς την πλάτη όταν δουλεύεις σωστά.</h2>
      <address><time datetime="2019-11-11T06:36:00+00:00">11 Nov 2019, 06:36</time> by <a rel="author">O Τσάρλυ</a></address>
      <p>Όταν δουλεύεις σωστά, η τύχη δεν μπορεί να σου γυρνά συνεχώς την πλάτη. Ο <a href="https://www.sport24.gr/football/omades/Panathinaikos/">Παναθηναϊκός </a>εδώ και τρεις εβδομάδες δουλεύει σωστά.  </p>
      <p>Οι ευθύνες για τα αδικαιολόγητα λάθη του καλοκαιριού αποδόθηκαν εκεί που έπρεπε, η διοίκηση επέβαλε επιστροφή στο πλάνο, το οποίο είχε χαράξει η ομάδα στο ξεκίνημα της περσινής πλευράς και στο γήπεδο φαίνεται πως δεν υπήρχε κανένας λόγος η ομάδα να κάνει ένα βήμα πίσω.</p>
      <h3>ΟΙ ΑΠΟΣΤΑΣΕΙΣ ΔΕΝ ΕΙΝΑΙ ΜΕΓΑΛΕΣ</h3>
      <p>Από την στιγμή που αφαιρέθηκαν από το rotation της ομάδας τα άρρωστα στοιχεία, ο Παναθηναϊκός στο γήπεδο βρήκε τον δρόμο του. Αποβάλλοντας τις λανθασμένες επιλογές του καλοκαιριού και δημιουργώντας μία ομάδα με τον περσινό κορμό συν έναν αξιόπιστο κεντρικό αμυντικό, ένα δεκάρι με τις αδυναμίες και τα πλεονεκτήματα του Ζαχίντ που δεν υπήρχε την περασμένη σεζόν και μία φθηνή προσθήκη αποτελέσματος σκάουτινγκ στην επίθεση, η ομάδα βρίσκει τον δρόμο της.</p>
      <p>Την περασμένη <a href="https://www.sport24.gr/Columns/Charlie/magkikos-vathmos-gia-ton-panathhnaiko.5631923.html">Κυριακή το ποδόσφαιρο έκανε τον οπαδό του Παναθηναϊκού να  γεμίσει θυμό για τον σκληρό τρόπο που χάθηκε η νίκη στην Τούμπα. </a>Μία εβδομάδα αργότερα να θυμηθεί πως είναι να είσαι γεμάτος από χαρούμενα συναισθήματα μετά από μία μεγάλη νίκη της ομάδας σου. Αυτό όμως που γίνεται κατανοητό είναι πως η ομάδα του ζωντάνεψε ξανά.</p>
      <p>Ήταν παρών στις μάχες στο γήπεδο και έκανε τον οπαδό της να γεμίσει με συναισθήματα. Ο Παναθηναϊκός ασφαλώς και δεν έχει πλησιάσει το κανονικό του μέγεθος, όμως αυτά τα δύο κολλητά ντέρμπι απέδειξαν πάνω από όλα στον ίδιο του τον εαυτό πώς αν υπάρχει σωστό ποδοσφαιρικό σχέδιο, οι αποστάσεις δεν είναι μεγάλες.</p>
      <h3>ΑΥΤΟΣ ΜΕ ΤΟ ΧΑΜΗΛΟ ΤΑΒΑΝΙ ΚΑΝΕΙ ΤΗΝ ΔΙΑΦΟΡΑ</h3>
      <p>Μεγάλες τις κάνεις εσύ, όταν έχεις έναν ταλαντούχο ποδοσφαιριστή όπως τον Χατζηγιοβάνη και τον υποτιμάς. Όταν αποφασίζεις από μόνος σου πως ένα περιουσιακό στοιχείο σου που πρέπει να επενδύσεις, έχει χαμηλό ταβάνι.</p>
      <p>Έχω βαρεθεί να ακούω ειδικούς του ποδοσφαίρου να μιλάνε για το ταβάνι του Χατζηγιοβάνη, πρόσφατα το έκανε και ο Μαρίνος Ουζουνίδης σε συνέντευξη που έδωσε, όμως είναι από τους λίγους Έλληνες ποδοσφαιριστές που μπορούν να πάρουν την μπάλα, να απομονώσουν τον αντίπαλο και να δημιουργήσουν προϋποθέσεις στο ένας με ένας.</p>
      <p>Αυτή είναι και η μεγάλη διαφορά του Παναθηναϊκού, από την ημέρα που έφυγε ο άνθρωπος, που βάλθηκε να τον κατατάξει στην ίδια κατηγορία με τον Μαυρομάτη και έκανε ό,τι περνά από το χέρι του, για να τον χάσει τσάμπα ο Παναθηναϊκός.</p>
      <p>Ασφαλώς και ακόμα υπάρχει δρόμος. Ο φίλος του Παναθηναϊκού, δεν μπορεί να μείνει ικανοποιημένος όταν η ομάδα του δεν είναι σε θέση να διεκδικεί τίτλους. Όμως το να μην μπορείς να φθάσεις στο μέγεθος σου, δεν σε δικαιολογεί να λειτουργείς αρρωστημένα.</p>
      <p>Αυτήν την μεγάλη διαφορά εξηγούσα  όλο αυτό το μεγάλο διάστημα που βλέπαμε να λειτουργεί το αγωνιστικό τμήμα της ομάδας σε λανθασμένες βάσεις και να παίρνονται τρελές αποφάσεις. Εδώ και τρεις εβδομάδες έχουμε επιστροφή στο μοναδικό πλάνο που έχει νόημα να υπηρετεί ο σύλλογος και βλέπουμε τα αποτελέσματα.</p>
      <h3>ΧΑΡΙΣΕ ΚΑΘΑΡΟ ΠΡΟΒΑΔΙΣΜΑ ΣΤΟ ΠΡΩΤΟ ΗΜΙΧΡΟΝΟ</h3>
      <p>Πάμε όμως να πούμε <a href="https://www.sport24.gr/football/ellada/SuperLeague/panathhnaikos-aek-3-2-trifulli-apo-ta-palia-se-ntermpara-sto-oaka.5636800.html">κάποια πράγματα που έκριναν το ντέρμπι. </a>Ο Παναθηναϊκός, στο πρώτο ημίχρονο χάρισε ένα προβάδισμα δύο τερμάτων στην ΑΕΚ και πήγε να της χαρίσει και μία ευρεία νίκη. Εμφάνισε για μεγάλο διάστημα παθογένειες, που στα τελευταία παιχνίδια έμοιαζαν να έχουν ξεπεραστεί. Υπήρχε ένα τακτικό πλάνο, το οποίο επέτρεπε να βγαίνουν φάσεις και συνεργασίες σε οργανωμένη άμυνα.</p>
      <p>Είτε απομονώνοντας τον Χατζηγιοβάνη με τον Μπακάκη και φτιάχνοντας συνθήκες για ένας με έναν και γεμίζοντας την αντίπαλη περιοχή και από την απέναντι πλευρά, έχοντας σαν στόχο να φορτώσουν με παίκτες την πλευρά του αδύναμου αμυντικά Χουλτ.</p>
      <p>Η ΑΕΚ ήταν αρκετά σοφτ στον άξονα, άφηνε τον Παναθηναϊκό να έχει τον έλεγχο, να ανεβάζει τα χαφ και να κερδίζει μέτρα. Όμως για έναν περίεργο λόγο, σε στιγμές που υπήρχαν πολλές ελεύθερες πάσες οι ποδοσφαιριστές καθυστερούσαν και έμοιαζε σαν να κολλούσε η μπάλα πάνω τους. Όσο πέρναγε η ώρα η ΑΕΚ χωρίς να έχει καμία επιθετικότητα στον τρόπο που αμυνόταν, με τις γραμμές αρκετά χαμηλά και την πίεση σε χαμηλή ένταση, είχε πολλά λάθη για να εκμεταλλευτεί.</p>
      <p>Οι αντιδράσεις των παικτών του Παναθηναϊκού στο πρώτο μέρος, άρχισαν να θυμίζουν το μαύρο αρχικό ξεκίνημα. Τα λάθη στην κατοχή, δημιουργούσαν ένα άναρχο τακτικό παιχνίδι, οι χαφ και οι ακραίοι μπακ, έχαναν εύκολα κοντρόλ αλλά και τακτικά τις θέσεις τους. Έχοντας λοιπόν η ΑΕΚ, την ατομική ποιότητα των Μάνταλου, Λιβάγια, Ολιβέιρα, σε  καλή ημέρα στο πρώτο ημίχρονο του Βέρντε και αρκετά μέτρα προς εκμετάλλευση, έχτισε ένα εύκολο παιχνίδι στον χώρο.</p>
      <p>Έβλεπε τον Βέρντε να κάνει τα καλύτερο του παιχνίδι στην Ελλάδα και να περνά όποτε ήθελε τον Ινσούα και τους Λιβάγια, Ολιβέιρα, να έχουν κάθετους χώρους και πολλές φορές να συνεργάζονται χωρίς, να υπάρχει κάποιος χαφ του Παναθηναϊκού, να τους σταματήσει.</p>
      <h3>OΙ ΑΛΛΑΓΕΣ ΣΤΟ ΗΜΙΧΡΟΝΟ</h3>
      <p>Οι δύο προπονητές στο ημίχρονο, έδειξαν πως κατάλαβαν τι δεν πήγαινε καλά στις ομάδες τους, όμως ο Γιώργος Δώνης, ήταν αυτός που βρήκε τρόπο να γυρίσει την κατάσταση.</p>
      <p>Ο Κωστένογλου είχε διαπιστώσει, πως στον χώρο του κέντρου, ο Παναθηναϊκός έχει εύκολη κατοχή , φθάνει αρκετά ψηλά χωρίς να συναντά πίεση και έβγαλε τον Κρίστιτσιτς. Δυστυχώς για τον ίδιο, ο Σιμάο έπαιξε ακόμα χειρότερα. Αντίθετα ο Δώνης, έκανε πράγματα που βοήθησαν τον Παναθηναϊκό, του έδωσαν την δυνατότητα να λειτουργήσει καλύτερα ανασταλτικά και να βρει τρόπο να γυρίσει το παιχνίδι.</p>
      <h3>Ο ΧΑΤΖΗΘΕΟΔΩΡΙΔΗΣ ΣΤΑΜΑΤΗΣΕ ΤΟΝ ΒΕΡΝΤΕ</h3>
      <p>Ξεκίνησε με δύο αλλαγές, έβγαλε τον αδύναμο κρίκο Ινσούα και πέρασε στην θέση του, το αδικημένο πολύεργαλείο Χατζηθεοδωρίδη, που αφόπλισε το επιθετικό όπλο της ΑΕΚ. Το πρόβλημα Βέρντε, εξουδετερώθηκε πλήρως με την συγκεκριμένη αλλαγή. Πέρασε νωρίς, στην μάχη τον Περέα, στην θέση του ποδοσφαιριστή που υστέρησε.</p>
      <p>Η ισορροπία της ομάδας, είχε έτσι κι αλλιώς πρόβλημα, η ΑΕΚ είχε τέσσερις επιθετικογενείς ποδοσφαιριστές και αν έβγαινε κάποιος από την τριάδα του κέντρου τα πράγματα θα ήταν επικίνδυνα. Ήταν τέτοια η εικόνα του αγώνα, τα προβλήματα των δύο ομάδων, που είτε θα γινόταν στον χώρο το 0-3 και η ΑΕΚ, θα σκότωνε τον Παναθηναϊκό, είτε θα έμπαινε ένα γκολ που θα τα γυρνούσε όλα τούμπα.</p>
      <h3>Η ΦΑΣΗ ΤΟΥ ΑΓΩΝΑ</h3>
      <p>Σε αυτήν την λογική, αναμφισβήτητα η φάση του αγώνα, ήταν το δοκάρι του Ολιβέιρα στο 52 λεπτό. Ο Παναθηναϊκός, είχε πρόβλημα να βρει τρόπο, να διασπάσει την άμυνα της ΑΕΚ, στο πρώτο κομμάτι του δευτέρου ημιχρόνου. Η ΑΕΚ σε αυτό το διάστημα πράγματι μπορούσε να τον σκοτώσει, όπως δήλωσε ο Κωστένογλου, πράγματι δεν το έκανε. Όμως για δεύτερο συνεχόμενο ντέρμπι ο αντίπαλος πάγκος έβαλε δυσκολίες, που ο προπονητής της ΑΕΚ, δεν τις αντιμετώπισε.</p>
      <h3>Ο ΧΑΤΖΗΓΙΟΒΑΝΗΣ ΠΑΝΩ ΣΤΟΝ ΧΟΥΛΤ ΚΑΙ 4-4-2</h3>
      <p>Το τεχνικό επιτελείο του Παναθηναϊκού αποφάσισε να ρίξει τον Χατζηγιοβάνη, πάνω στον Χούλτ, δύο φορ πάνω στο βαρύ δίδυμο Τσιγκρίνσι, Σβάρνα. Το 4-4-2 του Δώνη, με τον Χατζηγιοβάνη στα δεξιά και τους Μακέντα, Περέα μέσα στην περιοχή, έφερε το παιχνίδι τούμπα.</p>
      <p>Ο Κωστένογλου, άφησε τον Χούλτ, έρμαιο στις ορέξεις του μοναδικού ποδοσφαιριστή στην Ελλάδα με χαμηλό ταβάνι, με αποτέλεσμα ο Χατζηγιοβάνης να οργιάσει. Ποδοσφαιριστή μπροστά του, έβαλε όταν ο Παναθηναϊκός είχε φθάσει στην ισοφάριση.</p>
      <p>Ο πάγκος του Παναθηναϊκού, είχε δύο στα δύο και είχε βρει ροή και όταν συμβαίνει αυτό, όλες οι ενέργειες είναι μαζί σου. Μετά το γκολ της ισοφάρισης αρχίζει να φαίνεται πως, οι παίκτες του Παναθηναϊκού, έχουν τρέξει πολύ για να επιστρέψουν στο παιχνίδι. Η ΑΕΚ, έχει φρεσκάρει την επίθεση της και κερδίζει μέτρα.</p>
      <p>Βάζει και τον Γιακουμάκη ο Κωστένογλου και η επιλογή, είναι να μπει ο Κολοβέτσιος τρίτος στόπερ, μην χαθεί από κανένα λάθος ο βαθμός. Σε ένα διάστημα που ο Παναθηναϊκός είχε χάσει μέτρα, ξαφνικά  κερδίζει κόντρα στην ροή που είχε πάρει ο αγώνας, συνεχόμενα κόρνερ και μία πίστη για την ολική ανατροπή. Πάνω στην ροή που λέγαμε, το παιχνίδι το έκρινε η απόφαση να προτιμηθεί τρίτος στόπερ, από το να χρησιμοποιηθεί κάποιος ξεκούραστος εξτρέμ, για το τελευταίο κομμάτι του αγώνα.</p>
      <h3>Ο.ΤΙ ΕΙΧΕ ΝΑ ΔΩΣΕΙ, ΤΟ ΕΔΩΣΕ</h3>
      <p>Ο τρόπος που ήρθε το τελικό 3-2, ήταν ονειρικός για τον Παναθηναϊκό και πολύ πικρός για την ΑΕΚ. Γίνεται φανερό, πως η ομάδα έχει ανάγκη να μπει σε μία καινούρια εποχή. Ο Κωστένογλου ότι είχε να δώσει το έδωσε. Η αλήθεια είναι πως προσέφερε, έδωσε το δικαίωμα στον νέο τεχνικό διευθυντή να κερδίσει χρόνο και να πάρει με ηρεμία και με γνώση τις αποφάσεις του. Ήταν όμως δεδομένο, πως η συνεργασία με τον Κωστένογλου στο συγκεκριμένο πόστο έχει ημερομηνία λήξης.</p>
      <p>Όσο περνά ο χρόνος είναι εις βάρος της ομάδας. Στο ντέρμπι με τον ΠΑΟΚ κατέβασε την ομάδα, με σύστημα που δεν ταίριαζε στα θέλω του συγκεκριμένου αγώνα. Στο Καραϊσκάκης, άφησε σε ολόκληρο το 90λεπτό την ομάδα του, με λιγότερο παίκτη στην μάχη του κέντρου και χώρους στον Καμαρά για να οργιάσει, με τον Παναθηναϊκό, δεν διάβασε  τις αλλαγές του Δώνη και του γύρισε το παιχνίδι από 2-0.</p>
      <p>Δεν το γράφω, για να το αναδείξω σαν υπεύθυνο, αλλά για να αναδείξω, την ανάγκη που υπάρχει, να γυρίσει σαν στρατιώτης του συλλόγου στο πόστο του αθλητικού διευθυντή στις ακαδημίες και η ΑΕΚ, να πάρει προπονητή που θα τις δώσει κατεύθυνση για την επόμενη της ημέρα και το δικαίωμα να προοδεύσει.</p>
      <p>Ο Παναθηναϊκός, κέρδισε πολλά από αυτήν την μεγάλη ανατροπή, που ήταν συνέχεια της εμφάνισης στην Τούμπα. Το γεγονός, πως έβγαλε τα τρία ντέρμπι με Ολυμπιακό,  ΠΑΟΚ, ΑΕΚ με δύο ισοπαλίες και μία νίκη είναι πολύ σημαντικό για την ψυχολογία της ομάδας. Σε αυτό το ρόστερ, υπάρχει ταλέντο, που με δουλειά και σωστή κατεύθυνση μπορεί να προσφέρει μία βάση ποδοσφαιριστών, που μαζί με κάποιες στοχευμένες μεταγραφές, θα φέρουν ξανά τον Παναθηναϊκό, στο κανονικό του αγωνιστικό επίπεδο. Οι τρέλες τελείωσαν στις 18 Οκτώβρη.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>