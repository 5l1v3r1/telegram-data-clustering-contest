<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pochesniy-azovec-pismennik-vasil-shklyar-ne-proti-abi-yogo-nazivali-teroristom-638296.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T06:00:00+00:00"/>
    <meta property="og:title" content="Почесний «азовець» письменник Василь Шкляр не проти, аби його називали терористом"/>
    <meta property="og:description" content="Відомий митець прокоментував ініціативу деяких американських конгресменів внести полк «Азов» до списку терористичних організацій"/>
  </head>
  <body>
    <article>
      <h1>Почесний «азовець» письменник Василь Шкляр не проти, аби його називали терористом</h1>
      <address>
        <time datetime="2019-11-11T06:00:00+00:00">11 Nov 2019, 06:00</time>
      </address>
      <h4>Відомий митець прокоментував ініціативу деяких американських конгресменів внести полк «Азов» до списку терористичних організацій</h4>
      <p>Письменник Василь Шкляр, який неодноразово бував на фронті, підтримує зв'язок з нашими військовими і є почесним «азовцем» з правом носіння шеврону розказав в <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">інтерв’ю «Главкому»</a>, як він сприйняв ініціативу деяких американських конгресменів внести полк «Азов» до списку терористичних організацій в США.</p>
      <p><b>«</b>Це – дике непорозуміння, інспіроване якимись проросійськими лобістами. Якщо Павлопіль-Широкинську операцію, одну з найуспішніших у цій війні, вважати терористичною, тоді й азовців можна назвати терористами. Якщо вісімнадцятирічний Герой України Андрій Снітко (Хома), котрий поліг в Іловайську, є терористом, тоді звичайно…», - говорить Шкляр.</p>
      <p>Письменник визнає, що декого, мабуть, дратує символіка полку «Азов», шеврони, сварги, сакральний знак Чорного Сонця, їхня молитва націоналіста, але усе це символи наших пращурів, і не вина «азовців», що хтось іще може ними скористатися.</p>
      <p>«Я також є почесним азовцем з правом носіння шеврону, тож вважайте, що ви зараз розмовляєте з терористом», - підсумував Шкляр.</p>
      <p>Як повідомлялось, чотири десятки членів Палати Представників США підписали звернення до держсекретаря США Майка Помпео з вимогою <a href="https://glavcom.ua/news/kongresmeni-vimagayut-vid-derzhdepu-viznati-azov-teroristichnoyu-organizacijeyu-633977.html">внести полк «Азов» та дві праворадикальні організації в Європі до списку іноземних терористичних організацій</a>. До списку іноземних теористичних організацій, куди вимагають включити «Азов», входять ІДІЛ, Аль-Каїда, Хамас, Хезболла, Боко Харам та інші. З європейських організацій у списку є ІРА (Ірландська республіканська армія) та ЕТА (терористична організація, що виступає за незалежність Країни Басків).</p>
      <blockquote>
        <b>Читайте також: </b>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">
          <b>Василь Шкляр: Вважайте, що зараз ви розмовляєте з терористом</b>
        </a>
      </blockquote>
      <related>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html"/>
        <a href="https://glavcom.ua/news/vasil-shklyar-maydan-v-ukrajini-treba-uzakoniti-638178.html"/>
        <a href="https://glavcom.ua/news/seksskandal-u-radi-vidomiy-mitec-porivnyav-deputata-yaremenka-z-ernestom-gemingvejem-i-oskarom-vayldom-638176.html"/>
      </related>
    </article>
  </body>
</html>