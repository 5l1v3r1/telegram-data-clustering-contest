<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ccr-discuta-marti-conflictul-intre-csm-si-fostul-ministru-al-justitiei-ana-birchall-18569482"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T17:02:18+00:00"/>
    <meta property="og:title" content="CCR discută, marţi, conflictul între CSM şi fostul ministru al Justiţiei, Ana Birchall"/>
    <meta property="og:description" content="Curtea Constituţională a României (CCR) va dezbate, marţi, conflictul juridic între Consiliul Superior al Magistraturii (CSM) şi Ana Birchall. Fostul ministru al Justiţiei a anunţat că va participa la şedinţa pentru a susţine punctul de vedere."/>
  </head>
  <body>
    <article>
      <h1>CCR discută, marţi, conflictul între CSM şi fostul ministru al Justiţiei, Ana Birchall</h1>
      <address>
        <time datetime="2019-11-11T17:02:18+00:00">11 Nov 2019, 17:02</time>
      </address>
      <p>Curtea Constituţională a României (CCR) va dezbate, marţi, conflictul juridic între Consiliul Superior al Magistraturii (CSM) şi Ana Birchall. Fostul ministru al Justiţiei a anunţat că va participa la şedinţa pentru a susţine punctul de vedere.</p>
      <p>„Cerere de soluţionare a conflictului juridic de natură constituţională dintre ministrul justiţiei, respectiv Ministerul Justiţiei, ca parte a autorităţii executive, şi autoritatea judecătorească, reprezentată de Consiliul Superior al Magistraturii, cerere formulată de preşedintele Consiliului Superior al Magistraturii”, potrivit ordinii de zi a şedinţei de marţi afişată pe site-ul instituţiei.</p>
      <p>Fostul ministru al Justiţiei, Ana Birchall, a precizat, pentru MEDIAFAX, că va fi prezentă, marţi, la Curtea Constituţională unde va fi dezbătut conflictul CSM - Ministerul Justiţiei. Birchall a mai subliniat că îşi va susţine punctul de vedere în cadrul dezbaterii.</p>
      <p>Dezbaterea are loc după ce Lia Savonea, preşedintele CSM, a sesizat CCR cu un conflict între Consiliu şi acţiunile Anei Birchal - la acea vreme ministrul al Justiţiei.</p>
      <p>Cererea transmisă de Lia Savonea către CCR este motivată de următoarele chestiuni:</p>
      <p>1. „Ingerinţă gravă a ministrului Justiţiei, Ana Birchall, în activitatea de urmărire penală desfăşurată de procurori.<br/>2. Acte de subminare a independenţei justiţiei din România prin negocierea unei „foi de parcurs” privind statul de drept cu reprezentantul unui stat străin, conturând percepţia că problemele justiţiei din România nu sunt gestionate de organismele constituţionale abilitate ci de anumiţi factori externi.<br/>3. Acţiuni repetate de decredibilizare şi blocare a activităţii CCR, autoritate de rang constituţional, cu rol bine configurat în arhitectura statului de drept din România.</p>
    </article>
  </body>
</html>