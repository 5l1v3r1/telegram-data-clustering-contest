<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188393/ABN-Amro-automaten-in-Spijkenisse-en-Vlaardingen-keren-niet-terug-na-plofkraken"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-11T17:53:21+00:00"/>
    <meta property="og:title" content="ABN Amro-automaten in Spijkenisse en Vlaardingen keren niet terug na plofkraken"/>
    <meta property="og:description" content="De geldautomaten van ABN Amro in Vlaardingen en Spijkenisse, keren niet terug na de plofkraken van afgelopen weken. Dat laat een woordvoerder van de bank maandagmiddag weten."/>
  </head>
  <body>
    <article>
      <h1>ABN Amro-automaten in Spijkenisse en Vlaardingen keren niet terug na plofkraken</h1>
      <address>
        <time datetime="2019-11-11T17:53:21+00:00">11 Nov 2019, 17:53</time>
      </address>
      <figure>
        <img src="https://imgr.rgcdn.nl/6055f7ccec5b4f59aa472c0a2288827c/opener/De-plofkraak-op-een-geldautomaat-aan-de-Akkerdonk-in-Spijkenisse-Foto-MediaTV.jpg?v=uGOdhoITOTtDCLygjdGuyQ2"/>
        <figcaption>De plofkraak op een geldautomaat aan de Akkerdonk in Spijkenisse. Foto: MediaTV</figcaption>
      </figure>
      <figure>
        <audio src="https://rijnmond.bbvms.com/custom/getDownload?sourceid=7EED7F2C21A4532DC12584AF005C6058"/>
        <figcaption>ABN Amro-automaten in Spijkenisse en Vlaardingen keren niet terug na plofkraken</figcaption>
      </figure>
      <h4>De geldautomaten van ABN Amro in Vlaardingen en Spijkenisse, keren niet terug na de plofkraken van afgelopen weken. Dat laat een woordvoerder van de bank maandagmiddag weten.</h4>
      <p>Het is de laatste weken schering en inslag met plofkraken in de regio. Zo was het raak in Vlaardingen, Dordrecht en twee keer in Spijkenisse. Zowel de geldautomaat in Vlaardingen (Dr. Wiardi Beckmansingel), de pinautomaat in Dordrecht (winkelcentrum De Bieshof) en één van de automaten in Spijkenisse (Akkerdonk) zijn van ABN.</p>
      <related>
        <a href="http://www.rijnmond.nl/nieuws/187640/Drie-donderdagen-drie-plofkraken"/>
      </related>
      <p>Het besluit is genomen in overleg met de buurt. De bank heeft na de plofkraak contact gezocht met omwonenden en ondernemers. "Daarna kijken we hoe vaak zo'n automaat wordt gebruikt. Op basis daarvan hebben we onder meer besloten dat de geldautomaat in Spijkenisse niet terugkomt", zegt de woordvoerder.</p>
      <p>"Het is altijd een afweging tussen de veiligheid en de beschikbaarheid van contant geld. In het geval van Spijkenisse hebben we besloten deze automaat niet terug te laten komen. Er is in Spijkenisse nóg een automaat en we zijn aan het kijken of er nog een geldautomaat kan worden teruggezet ín een onderneming."</p>
      <p>Of de pinautomaat bij de Primera in winkelcentrum 't Plateau terugkeert, kan de woordvoerder niet zeggen. Dat is namelijk geen ABN-apparaat, maar van de onafhankelijke retailer In2Retail.</p>
      <p>Over Dordrecht zegt de woordvoerder nog geen besluit te hebben genomen. "Dat zijn we nog aan het bekijken."</p>
      <related>
        <a href="http://www.rijnmond.nl/nieuws/187933/Bewoner-na-plofkraak-quot-We-dachten-dat-DuPont-ontplofte-zo-hard-was-die-knal-quot"/>
      </related>
    </article>
  </body>
</html>