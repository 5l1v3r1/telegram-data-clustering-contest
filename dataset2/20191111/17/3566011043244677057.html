<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546562.html/%D8%AA%D8%B5%D9%88%DB%8C%D8%A8-----%D8%B7%D8%B1%D8%AD-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%88%D8%B2%DB%8C%D8%B9-%D9%88-%D8%B9%D8%B1%D8%B6%D9%87-%D9%85%D9%88%D8%A7%D8%AF-%D9%85%D8%AE%D8%AF%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T17:04:00+00:00"/>
    <meta property="og:title" content="تصویب ‌۴۱ طرح برای مقابله با توزیع و عرضه مواد مخدر"/>
    <meta property="og:description" content="دبیرکل ستاد مبارزه با موادمخدر کشور گفت: ۴۱ طرح برای مقابله ‌با توزیع و عرضه موادمخدر ‌به تصویب رسید."/>
  </head>
  <body>
    <article>
      <h1>تصویب ‌۴۱ طرح برای مقابله با توزیع و عرضه مواد مخدر</h1>
      <address>
        <time datetime="2019-11-11T17:04:00+00:00">11 Nov 2019, 17:04</time>
      </address>
      <p>دبیرکل ستاد مبارزه با موادمخدر کشور گفت: ۴۱ طرح برای مقابله ‌با توزیع و عرضه موادمخدر ‌به تصویب رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اسکندر مومنی ظهر امروز در نشست خبری با اصحاب رسانه که در دانشگاه سیستان و بلوچستان برگزار شد اظهار داشت: در این سفر بازدیدهایی از منطقه عمومی میرجاوه و سراوان و مراکز نگهداری کودکان و زنان معتاد انجام شد که خوشبختانه سطح خدمات و آمادگی ها در حد قابل قبولی بود.</p>
      <p>دبیرکل ستاد مبارزه با مواد مخدر با اشاره به برگزاری همایش یاریگران زندگی که در زاهدان برگزار شده گفت: ایران با تمام توان در حال مبارزه است که در این مبارزه سیستان وبلوچستان در خط مقدم جامعه جهانی قرار دارد.   وی گفت: از ابتدای سال تاکنون نزدیک به 600 تن انواع مواد مخدر در کشور کشف شده که مقصد اکثر این مواد اروپا بوده است در واقع به طور میانگین کشفیات مواد مخدر کشور نسبت به مدت مشابه سال گذشته بیش از 15 درصد افزایش داشته است.   وی ادامه داد: سهم ایران اسلامی در سطح جهانی در رابطه با کشفیات تریاک بیش از 90 درصد بوده ‌که این رقم در سال گذشته 76 درصد بوده است.   وی با بیان اینکه 67 درصد مرفین جهان در ایران کشف می‌شود عنوان کرد: این آمارها بیانگر دفاع جانانه ایران از بشریت و مبارزه صادقانه آن با مواد مخدر است خوشبختانه در استان سیستان و بلوچستان نیز افزایش 25 درصدی کشفیات مواد مخدر  نسبت به ماینگین سال گذشته جای تقدیر دارد.   وی بیان کرد: سپاه پاسداران دستگاه‌های قضایی و امنیتی نهایت مراقبت از کشور را در این زمینه انجام می‌دهند  و در حوزه مقابله ای وضعیت بسیار مناسبی در کشور داریم.   مومنی تصریح کرد: براساس نظرسنجی انجام شده در سطح کشور، مردم سیستان وبلوچستان طی دو مرحله متوالی آمادگی بیش از 80درصدی خود برای مبارزه با مواد مخدر و اعتیاد را اعلام کرده اند.   دبیرکل ستاد مبارزه با مواد مخدر کشور افزد: در سال گذشته در کشور 2 هزار و 410 سازمان مردم نهاد وجود داشته که امسال این رقم به حدود 3 هزار سازمان رسیده و قرار است هر طرحی که از این استان در حوزه مقابله و مبارزه با مواد مخدر و مسائل مربوط به آن دارای شرایط و ویژگی‌های لازم باشد مورد حمایت مالی قرار بگیرد.   وی با اشاره به تصویب 41 طرح در حوزه مقابله با توزیع و عرضه مواد مخدر در سیستان و بلوچستان گفت: برای این طرح‌ها اعتباری بیش از 200 میلیارد ریال در نظر گرفته شده است.   منبع: تسنیم</p>
    </article>
  </body>
</html>