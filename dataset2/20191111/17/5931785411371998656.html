<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/11/okrsaj-debitanata-pripao-grku-cicipas-prvi-put-slavio-protiv-medvedeva/"/>
    <meta property="og:site_name" content="Sportska centrala"/>
    <meta property="article:published_time" content="2019-11-11T17:07:37+00:00"/>
    <meta property="og:title" content="Okršaj debitanata pripao Grku, Cicipas prvi put slavio protiv Medvedeva"/>
    <meta property="og:description" content="Stefanos Cicipas – Danil Medvedev 2:0 (7:6(5), 6:4) U duelu debitanata na Završnom Mastersu u Londonu, pobedu je odneo Stefanos Cicipas i došao do prve pobede u grupi “Andre Agasi“. Grčki teniser je bio bolji od četvrtog tenisera sveta, Rusa Danila Medvedeva, u dva seta 7:6(5), 6:4, posle sat i 43 minuta igre. Ovo je […]"/>
  </head>
  <body>
    <article>
      <h1>Okršaj debitanata pripao Grku, Cicipas prvi put slavio protiv Medvedeva</h1>
      <address><time datetime="2019-11-11T17:07:37+00:00">11 Nov 2019, 17:07</time> by <a rel="author">Nemanja</a></address>
      <p>
        <b>Stefanos Cicipas – Danil Medvedev 2:0</b>
        <br/>
        <i>(7:6(5), 6:4)</i>
      </p>
      <p>U duelu debitanata na Završnom Mastersu u Londonu, pobedu je odneo Stefanos Cicipas i došao do prve pobede u grupi “Andre Agasi“.</p>
      <p>Grčki teniser je bio bolji od četvrtog tenisera sveta, Rusa Danila Medvedeva, u dva seta 7:6(5), 6:4, posle sat i 43 minuta igre. Ovo je bio njihov šesti međusobni duel, a tek prva pobeda Cicipasa.</p>
      <p>U prvom setu viđena je samo jedna brejk lopta, i to za Cicipasa u prvom servis gemu Medvedeva, ali nije iskorišćena. Pre i posle toga, teniseri su ljubomorno čuvali svoj servis, pa je očekivano set ušao u taj brejk. Većina dužih razmena pripala je ruskom teniseru, dok su Grku uglavnom pripadali kraći poeni.Cicipas je bolje otvorio taj brejk, došao do dva poena prednosti, ali je Medvedev izjednačio na 5:5. Ipak, dva naredna poena pripala su Grku, a samim tim i prvi set.</p>
      <p>Drugi set umnogome je ličio na prvi. Do rezultata 3:3 nije bilo pretnji po servere, a onda je Grk došao do brejk šanse, i to dva puta. Prvu je Medvedev spasio servis vinerom, a drugu snažnim forhendom. Bio je to dug gem, koji je Rus okončao as servisom. Tada nije uspeo Cicipas, ali jeste dva gema kasnije. Kod rezultata 4:4 Medvedev je odlučio da pusti lopticu koja mu je išla na volej, smatrajući da će ona završiti u autu, ali mu je procena bila loša i ona se prizemljila na liniji. Bila je to nova brejk lopta za Grka, koja se pretvorila u prvi brejk na meču, nakon izbačenog bekhenda Medvedeva iza osnovne linije.</p>
      <p>U narednom gemu Cicipas je servirao za meč, Rus je stigao do 15:30, ali je to bilo sve, Grk je smeč udarcem došao do svoje prve pobede na Završnom Mastersu, ali i do prve pobede, nakon pet poraza, nad ruskim teniserom.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/09/djokovic-rafa-je-u-boljoj-poziciji-od-mene/"/>
        <a href="https://www.sportskacentrala.com/2019/11/08/nadal-spreman-ceka-se-ozvanicenje/"/>
        <a href="https://www.sportskacentrala.com/2019/10/25/cicipas-zaustavio-krajinovica/"/>
        <a href="https://www.sportskacentrala.com/2019/10/13/medvedev-kao-na-treningu-rus-furiozno-do-titule-u-sangaju/"/>
        <a href="https://www.sportskacentrala.com/2019/10/12/neverovatni-medvedev-rus-ostvario-28-pobedu-od-vimbldona/"/>
        <a href="https://www.sportskacentrala.com/2019/10/11/cicipas-zaustavio-novaka/"/>
        <a href="https://www.sportskacentrala.com/2019/10/10/poznat-je-novakov-naredni-rival-u-sangaju/"/>
        <a href="https://www.sportskacentrala.com/2019/10/01/lajovic-propustio-priliku/"/>
        <a href="https://www.sportskacentrala.com/2019/09/09/spektakularno-finale-i-cetvrti-trofej-za-nadala-na-us-openu/"/>
      </related>
    </article>
  </body>
</html>