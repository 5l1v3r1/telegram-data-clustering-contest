<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/resignation-or-coup-against-morales-reactions-to-the-government-collapse-in-bolivia"/>
    <meta property="og:site_name" content="euronews"/>
    <meta property="article:published_time" content="2019-11-11T17:43:52+00:00"/>
    <meta property="og:title" content="استعفای خودخواسته یا کودتا علیه مورالس؟ واکنش‌ها به سقوط دولت در بولیوی"/>
    <meta property="og:description" content="اتحادیه اروپا نیز در واکنش به تحولات بولیوی، تمامی طرف‌های درگیر در تنش سیاسی جاری در این کشور را به «خویشتن‌داری» و «مسئولیت‌پذیری» فرا خواند."/>
  </head>
  <body>
    <article>
      <h1>استعفای خودخواسته یا کودتا علیه مورالس؟ واکنش‌ها به سقوط دولت در بولیوی</h1>
      <address><time datetime="2019-11-11T17:43:52+00:00">11 Nov 2019, 17:43</time> by <a rel="author">یورونیوز فارسی </a></address>
      <p>به دنبال استعفای اوو مورالس، رئیس جمهوری بولیوی و سقوط دولت چپ‌گرای او در روز یکشنبه ۱۹ آبان، روسیه، آمریکا و چند کشور دیگر به این رویداد سیاسی بزرگ در این کشور آمریکای لاتین واکنش نشان دادند.</p>
      <p>استعفای اوو مورالس پس از آن عملی شد که ارتش و پلیس بولیوی بعد از ظهر یکشنبه از او سلب حمایت کردند و از او خواستند تا «به خاطر بولیوی» استعفا دهد. او نیز بعد از چند روز ناآرامی در کشور، اعلام کرد که برای جلوگیری از خشونت‌های بیشتر از سمت خود کناره‌گیری می‌کند.</p>
      <p>اوو مورالس در آخرین انتخابات ریاست جمهوری بولیوی در روز دوم آبان برای بار دوم برگزیده شد، اما از همان زمان اعتراض‌های گسترده علیه او در پایتخت، لاپاز و دیگر شهرهای این کشور آغاز گردید.</p>
      <h3>روسیه</h3>
      <p>روسیه مخالفان دولت اوو مورالس، رئیس جمهوری پیشین بولیوی را به انجام «کودتا» متهم کرد. دولت روسیه ضمن متهم کردن مخالفان بولیوی به اعمال «خشونت‌های گسترده»، درگیری‌ها و فشارهای منجر به سقوط دولت مورالس را «کودتایی هماهنگ شده برای مأیوس کردن دولت از گفتگو» نامید.</p>
      <p>آقای مورالس نیز در هنگام استعفا، فشار مخالفان برای استعفای خودش را «کودتا» خوانده و نسبت به تشدید خشونت‌ها و بازداشت خودش هشداد داده بود.</p>
      <p>وزارت امور خارجه روسیه روز دوشنبه ۲۰ آبان با انتشار بیانیه‌ای اعلام کرد: «ما از بروز حوادث غمبار در بولیوی باخبر شدیم. در آنجا موجی از خشونت‌ها به دست مخالفان آغاز شد تا مورالس نتواند دوره ریاست جمهوری خود را به پایان برساند. این موضوع بسیار نگران‌کننده است که در طول بحران سیاسی در این کشور رویدادهایی پدید آمده در قالب یک کودتای از پیش برنامه ریزی شده، امید دولت برای یافتن راه‌ حلی سازنده از راه گفتگو را نابود کرد.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/25/final-vote-count-in-bolivia-election-gives-evo-morales-win">اوو مورالس چپ‌گرا دوباره بر کرسی ریاست جمهوری بولیوی تکیه زد</a>
        </li>
        <li>
          <a href="https://farsi.euronews.com/2019/11/11/reaction-morales-resign-leftist-governments-condemn-internal-arrests-jeanine-anez-interim">استعفای مورالس؛ انتقاد دولت‌های چپ‌گرا، شادی مردم و آغاز موج دستگیری‌های داخلی</a>
        </li>
        <li>
          <a href="https://farsi.euronews.com/2019/11/10/bolivian-military-asks-morales-to-resign-to-ensure-stability">اوو مورالس از ریاست جمهوری بولیوی استعفاء داد</a>
        </li>
        <li>
          <a href="https://farsi.euronews.com/2019/11/10/bolivia-s-morales-agrees-to-new-elections-after-damning-oas-audit">بولیوی با دستور اوو مورالس بار دیگر انتخابات برگزار می‌کند</a>
        </li>
      </ul>
      <p>روسیه در بولیوی منافع اقتصادی دارد و آژانس دولتی انرژی اتمی این کشور مشغول ساختن یک نیروگاه هسته‌ای در این منطقه از آمریکای جنوبی است. اوو مورالس در ماه ژوئن گذشته با سفر به مسکو، با ولادیمیر پوتین، رئیس جمهوری روسیه دیدار و از جمله درباره بهره‌برداری از منابع گاز و لیتیوم در کشورش نیز با وی گفتگو کرده بود.</p>
      <p>کاخ کرملین در بخش دیگری از موضع خود در برابر رویدادهای بولیوی خواستار برقراری آرامش در این کشور شد و ابراز میدواری کرد که قدرت‌های خارجی در مناقشه داخلی جاری مداخله نکنند.</p>
      <p>از سوی دیگر دمیتری پسکوف، سخنگوی کاخ کرملین به خبرنگاران گفت که آقای اوو مورالس از دولت روسیه تقاضای پناهندگی نکرده است.</p>
      <p>ساعاتی پس از اعلام استعفای مورالس، مارگریتا سیمونیان، سردبیر شبکه تلویزیونی «راشا تودی» در توییتر خود نوشت که اوو مورالس می‌تواند به عنوان مجری در بخش اسپانیایی زبان این شبکه استخدام شود.</p>
      <h3>آمریکا</h3>
      <p>ایالات متحده آمریکا به دقت در حال پایش اوضاع سیاسی در بولیوی است و «رهبران غیرنظامی» این کشور را به کنترل شرایط پس از استعفای اوو مورالس خوانده است.</p>
      <p>موضع رسمی آمریکا در مورد آخرین تحولات بولیوی هنوز اعلام نشده، اما خبرگزاری رویترز به نقل از یک مقام رسمی وزارت امور خارجه این کشور که نامش فاش نشده نوشت: «این موضوع اهمیت بسیاری دارد که رهبران غیرنظامی [بولیوی] که قانون اساسی آنها را مشخص کرده در دوران گذار قدرت، کنترل اوضاع را در دست داشته باشند.»</p>
      <p>وی همچنین افزوده است: «ما همه طرف‌ها را به خویشتن‌داری و پرهیز از خشونت در طول این مدت پر تنش دعوت می‌کنیم. ما همچنان به همکاری با متحدان بین‌امللی خود ادامه می‌دهیم تا دموکراسی و قانون اساسی بولیوی پایدار بماند.»</p>
      <h3>اتحادیه اروپا</h3>
      <p>اتحادیه اروپا نیز در واکنش به تحولات بولیوی، تمامی طرف‌های درگیر در تنش سیاسی جاری در این کشور را به «خویشتن‌داری» و «مسئولیت‌پذیری» را خواند.</p>
      <p>فدریکا موگرینی، کمیسر روابط خارجی اتحادیه اروپا روز دوشنبه گفت: «مایلم با صراحت اعلام کنم ما خواهان آن هستیم که همه طرف‌های درگیر در کشور [بولیوی] ضمن خویشتن‌داری و پذیرفتن مسئولیت خود، کشور را به آرامی به سوی انتخابات پیش ببرند؛ انتخاباتی سالم که مردم بولیوی از طریق آن خواسته دموکراتیک خود را ابراز کنند.»</p>
      <p>وی پس از آن در جریان یک نشست مطبوعاتی در جمع وزاری خارجه کشورهای عضو اتحادیه اروپا گفت: «اگر بولیوی از ما بخواهد و شرایط فراهم باشد، اتحادیه اروپا هیئتی را برای نظارت بر انتخابات آتی به این کشور خواهد فرستاد.»</p>
      <figure>
        <img src="https://static.euronews.com/articles/stories/04/29/36/72/808x539_cmsv2_aa95d113-425f-52d3-a3be-28dac1a956dd-4293672.jpg"/>
        <figcaption>نیکلاس مادورو، رئیس جمهوری ونزوئلا (راست) و اوو موارلس، رئیس جمهوری مستعفی بولیویرویترز</figcaption>
      </figure>
      <h3>کشورهای آمریکای جنوبی</h3>
      <p>در اولین واکنش‌ها میگل دیاز‌کانل و نیکلاس مادورو، رؤسای جمهور کوبا و ونزوئلا آنچه را که در بولیوی روی داده است «کودتا» خواندند و حمایت خود را از آقای مورالس اعلام کردند. آنها در بیانیه‌های خود اوو مورالس را «رئیس جمهور برادر» توصیف کردند.</p>
      <p>روز یکشنبه پیش از انتشار بیانیۀ دولت ونزوئلا، سفارت این کشور در شهر لاپاز به اشغال معترضانی که نقاب بر چهره داشتند، درآمده بود.</p>
      <p>آلبرتو فرناندز، رئیس‌جمهور آرژانتین نیز وقوع «کودتا» در بولیوی را محکوم کرد.</p>
      <p>دولت مکزیک اعلام کرد که آماده است به آقای مورالس پناهندگی اعطا کند. سفارت این کشور در لاپاز نیز بسیاری از مقامات دولت مورالس و نمایندگان طرفدار او در پارلمان را پذیرفت.</p>
      <p>دانیل اورتگا، رئیس جمهوری نیکاراگوئه با صدور بیانیه‌ای تحولات جاری در بولیوی را «کودتا» خواند آن را «به شدت» محکوم کرد. وی در این بیانیه اعتراض و فشار مخالفان دولت بولیوی را «اقدام فاشیستی» توصیف کرده است.</p>
      <p>وزارت خارجه شیلی نیز روز یکشنبه با صدور بیانیه‌ای خواستار حل سریع و آرام بحران در بولیوی شد.</p>
      <p>برخلاف واکنش دولت‌های چپ آمریکای لاتین، ژائیر بولسونارو رئیس جمهور راست افراطی برزیل اعلام کرد که «تقلب» باعث استعفای آقای مورالس شده است.</p>
      <p>سازمان كشورهای آمریكایی (OAS) که پیش از این در صبح یکشنبه خواستار لغو نتایج انتخابات بولیوی شده بود، هنوز به خبر استعفای آقای مورالس واکنشی نشان نداده است.</p>
      <h3>سایر کشورها</h3>
      <p>دولت ترکیه بدون اعلام موضع خاصی در حمایت یا عدم حمایت از برکناری رئیس جمهوری پیشین بولیوی اعلام کرد تحولاتی را که منجر به استعفای اوو مورالس شد با «نگرانی» پیگیری می‌کند.</p>
      <p>وزارت امور خارجه ترکیه ضمن اعلام این موضوع در بیانیه‌ای که در این زمینه منتشر کرد نوشته است: «اصل بر سر کار آمدن دولت‌ها از راه دموکراتیک برای ترکیه حائز اهمیت است.»</p>
      <p>دولت ایران که روابط خوبی با دولت چپگرای بولیوی داشته، هنوز واکنش رسمی به این رویداد نشان نداده است.</p>
      <h3>شخصیت‌های سیاسی چپ‌گرا در اروپا</h3>
      <p>در اروپا نیز ژان لوک ملانشون رهبر چپ‌گرای حزب «فرانسه تسلیم ناپذیر» با انتشار پیامی توییتری، تحولات روی داده در بولیوی را «کودتا» خواند و محکوم کرد.</p>
      <figure>
        <iframe data-src="https://twitter.com/euronewses/status/1193669058098552832" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>آقای ملانشون نوشت: «آنچه در بولیوی روی داده کودتایی علیه مورالس است. دوستان ایالات متحده آمریکا و اتحادیه اروپا "دموکراسی" خود را ایجاد کردند؛ یعنی برنامه‌ای ضد بومیان، برای ضرب و شتم روزنامه نگاران و مقامات منتخب و انجام یک کودتای نظامی. این دنیای ایده آل آنهاست.»</p>
      <p>جرمی کوربین، رئیس حزب کارگر بریتانیا نیز روز دوشنبه در توییتر خود، رویداد سیاسی اخیر در بولیوی را «کودتا علیه مردم» خواند و آن را محکوم کرد. وی در این زمینه نوشت: «دیدن این که اوو مورالس با کسب آن همه پیشرفت‌های اجتماعی مجبور به استعفا شده است، تاسف برانگیز است.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/24/bolivia-morales-takes-10-point-lead-in-election-count-would-hand-him-outright-win">انتخابات جنجال برانگیز بولیوی؛ از تظاهرات علیه مورالس تا اعتصاب عمومی</a>
        </li>
        <li>
          <a href="https://farsi.euronews.com/2019/10/23/bolivia-s-morales-claims-election-victory-blasts-opposition-coup">تاکید دوباره مورالس بر پیروزی در انتخابات بولیوی: کودتا در حال انجام است</a>
        </li>
      </ul>
    </article>
  </body>
</html>