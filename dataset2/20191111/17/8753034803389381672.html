<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/jdxj3A/keeperlegenden-rister-paa-hodet-av-hareides-avgang"/>
    <meta property="og:site_name" content="Aftenbladet"/>
    <meta property="article:published_time" content="2019-11-11T17:20:53+00:00"/>
    <meta property="og:title" content="Keeperlegenden rister på hodet av Hareides avgang"/>
    <meta property="og:description" content="Åge Hareide får avløsning som dansk landslagssjef i fotball etter EM-sluttspillet neste sommer. Det forstår Peter Schmeichel lite av."/>
  </head>
  <body>
    <article>
      <h1>Keeperlegenden rister på hodet av Hareides avgang</h1>
      <h2>Åge Hareide får avløsning som dansk landslagssjef i fotball etter EM-sluttspillet neste sommer. Det forstår Peter Schmeichel lite av.</h2>
      <address><time datetime="2019-11-11T17:20:53+00:00">11 Nov 2019, 17:20</time> by <a rel="author">NTB</a></address>
      <p>Hareide har levert solide resultater i sin nåværende jobb. I fjor ledet han Danmark til åttedelsfinalene under VM-sluttspillet i Russland, og det danske landslaget har ikke tapt en kamp på mer enn tre år.</p>
      <p>
        <b>Sjansene for at nordmannens mannskap blir å se under neste års EM-sluttspill er også gode. Foran de to siste kampene i kvalifiseringen tyder mye på at ett poeng er nok i bortekampen mot Irland, forutsatt at miniputten Gibraltar slås i forkant.</b>
      </p>
      <p>Den sportslige suksessen får legendariske Peter Schmeichel til å riste på hodet over Det danske fotballforbundets beslutning om å avslutte samarbeidet med Hareide og hans assistent Jon Dahl Tomasson.</p>
      <aside>
        <a href="https://www.aftenbladet.no/article/sa-9vn0Qw.html">Hareide tilbake etter sykdom: – Det har vært skikkelig tøft</a>
      </aside>
      <aside>
        <a href="https://www.aftenbladet.no/article/sa-Vbkre3.html">Hegerberg fikk ingen norske stemmer. Slik begrunner landslagssjefen valget.</a>
      </aside>
      <p>– Vi spilte fantastisk i Russland, og Åge og Jon kan mobilisere en atmosfære og effektivitet som gjør at vi kommer til EM. Kan du forestille deg at Danmark blir europamester og treneren sparkes – for sånn kan man vel si at det er? sier den tidligere Manchester United-stjernen i et stort intervju med storavisen <a href="https://politiken.dk/sport/art7484369/%C2%BBJeg-kan-love-dig-at-folk-ude-omkring-undrer-sig%C2%AB">Politiken</a>.</p>
      <p>Intervjuet er gjengitt av blant andre nyhetsbyrået Ritzau.</p>
      <h3>Burde forlenget</h3>
      <p>Beslutningen om at Hareide er ferdig som dansk landslagssjef er for lengst tatt. Nordmannen erstattes av Kasper Hjulmand etter neste års EM-sluttspill.</p>
      <p>
        <b>Peter Schmeichel legger ikke det minste skjul på at han helst ville sett at Hareide fikk forlenget sin avtale.</b>
      </p>
      <p>– Neste år blir landslaget kastet ut i noe vi ikke vet hva er, sier han – og fortsetter:</p>
      <p>– Overordnet har jeg vanskelig med å forstå at man ønsker seg noe nytt, slik det er blitt sagt. Resultatene er det viktigste i fotball, og de er gode.</p>
      <p>Schmeichel er tydelig på at Hareides arvtaker er et ubeskrevet blad i landslagssammenheng.</p>
      <p>– Hvilken retning er det vi skal i etter Åge? Jeg vet ikke. Og Hjulmand er overhodet ikke internasjonalt erfaren, sier keeperlegenden.</p>
      <aside>
        <a href="https://www.aftenbladet.no/article/sa-4qGXyo.html">Hareides elleville rekke fortsetter</a>
      </aside>
      <aside>
        <a href="https://www.aftenbladet.no/article/sa-awkLQd.html">Den merkelige situasjonen etter den viktige seieren vekker oppsikt. Slik forklarer Åge Hareide opptrinnet.</a>
      </aside>
      <h3>Press</h3>
      <p>Kasper Hjulmand har tidligere trent FC Nordsjælland, Lyngby og tyske Mainz. I 2012 ledet han Nordsjælland til et historisk seriemesterskap.</p>
      <p>Schmeichel mener 47-åringen tar over landslagssjefjobben med et blytungt press på sine skuldrer.</p>
      <p>– Hjulmand må vinne, vinne, og hvis du har begrenset med erfaring fra internasjonal fotball og en fast fotballfilosofi, kan det bli vanskelig å kombinere det med å produsere gode resultater, sier han.</p>
      <p>Deretter kommer han med en ny klar støtteerklæring til Åge Hareide.</p>
      <p>– Jeg synes ikke det er grunn til å endre på noe som ikke har gått i stykker, sier keeperlegenden som selv ble europamester med Danmark i 1992.</p>
    </article>
  </body>
</html>