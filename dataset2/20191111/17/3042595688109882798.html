<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/funnet-avmagret-i-lastebil/71804283"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T17:54:42+00:00"/>
    <meta property="og:title" content="Funnet avmagret i lastebil"/>
    <meta property="og:description" content="Fraktet over tre landegrenser."/>
  </head>
  <body>
    <article>
      <h1>Funnet avmagret i lastebil</h1>
      <h2>Fraktet over tre landegrenser.</h2>
      <address><time datetime="2019-11-11T17:54:42+00:00">11 Nov 2019, 17:54</time> by <a rel="author">Trine Høklie Jonassen</a></address>
      <p>Ni av ti underernærte og forsømte tigere som ble sendt fra Italia, på vei mot Russland, er på bedringens vei.</p>
      <p>Bare dager etter at lastebilen de ble fraktet i ble stoppet på grensa til Hviterussland, tok den polske dyrehagen Poznan Zoo, og et dyrereservat i Człuchów, imot de utmattede, sultne dyrene. Ifølge <a href="https://www.themoscowtimes.com/2019/11/05/starving-exhausted-russia-bound-tigers-recovering-in-poland-a68036">Moscow Times</a>, var flere av dem dekket i egen avføring da de ble funnet og var tydelig i dårlig forfatning.</p>
      <p>
        <b>Hviterussiske myndigheter tillot ikke lastebilen å komme inn i landet på grunn av sjåførenes mangel på visum og skikkelige sertifikater utstedt i Italia, ifølge Poland In.</b>
      </p>
      <p>Blant de ti dyrene er det rapportert at en av dem er død.</p>
      <p>Polske påtalemyndigheter har siktet to italienske lastebilsjåfører for mishandling av dyr, melder Agence France mandag.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpanstwowpanstwie%2Fvideos%2F519342748909614%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Arrangøren av transporten, en russisk statsborger, ble siktet for dyremishandling forrige uke, melder AFP.</p>
      <p>Mistenkte forlot Roma med tigrene 22. oktober og krysset minst tre internasjonale grenser før reisen ble avsluttet på den polsk-hviterussiske grensen noen dager seinere.</p>
      <p>
        <b>Ifølge Moscow Times hadde sjåføren angivelig meldt seg frivillig til å frakte tigrene fra eieren deres i Italia og ta dem med til Dagestan i Kaukasus.</b>
      </p>
      <p>Poznan Zoo har publisert flere videoer og bilder av tigrene den siste tiden, som dokumenterer at de er på bedringens vei.</p>
      <p>Dyrehagen oppgir at to unge hanner nå er stabile og tilstanden deres er bedre.</p>
      <p>Tigrene blir i dyrehagen i Poznań til de kommer seg til hektene igjen. Når de er friske nok, vil de bli sendt til et dyrereservat i Spania.</p>
    </article>
  </body>
</html>