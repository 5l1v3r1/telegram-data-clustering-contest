<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621018/%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA-%D8%AF%D8%B1-%D8%AD%D8%A7%D9%84-%D8%AA%D8%B1%D8%A8%DB%8C%D8%AA-%DA%98%D9%86%D8%B1%D8%A7%D9%84-%D9%87%D8%B3%D8%AA%DB%8C%D9%85-%D9%86%D9%87-%D8%B3%D8%B1%D8%A8%D8%A7%D8%B2%D9%85%D8%B4%DA%A9%D9%84-%D9%85%D9%85%D9%84%DA%A9%D8%AA-%D8%B1%D8%A7-%D9%85%D9%82%D8%A7%D9%84%D9%87-%D8%A8%D8%B1%D8%B7%D8%B1%D9%81-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T17:24:00+00:00"/>
    <meta property="og:title" content="وزیر بهداشت: در حال تربیت ژنرال هستیم نه سرباز!/مشکل مملکت را مقاله برطرف نمی‌کند"/>
    <meta property="og:description" content="وزیر بهداشت گفت: دانشجوی ما هنوز امضای پزشکی عمومی خشک نشده به فکر تخصص است و هنوز تخصص نگرفته به فکر فوق‌تخصص است ما در حال تربیت ژنرال هستیم و سرباز تربیت نکردیم که این آفت است. البته فوق‌تخصص لازم داریم اما توزیع هرم آموزشی کشور باید منطقی باشد."/>
  </head>
  <body>
    <article>
      <h1>وزیر بهداشت: در حال تربیت ژنرال هستیم نه سرباز!/مشکل مملکت را مقاله برطرف نمی‌کند</h1>
      <address>
        <time datetime="2019-11-11T17:24:00+00:00">11 Nov 2019, 17:24</time>
      </address>
      <p>
        <i>وزیر بهداشت گفت: دانشجوی ما هنوز امضای پزشکی عمومی خشک نشده به فکر تخصص است و هنوز تخصص نگرفته به فکر فوق‌تخصص است ما در حال تربیت ژنرال هستیم و سرباز تربیت نکردیم که این آفت است. البته فوق‌تخصص لازم داریم اما توزیع هرم آموزشی کشور باید منطقی باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید نمکی امروز در حاشیه بازدید از بیمارستان علی‌بن ابیطالب(ع) رفسنجان اظهار کرد: تقریبا بالای 95 درصد طرح بسیج ملی کنترل فشارخون اجرا شده در این منطقه که قابل تقدیر است.</p>
      <p>وی افزود: در طول این چند سال گذشته زیرساخت‌های زیادی برای درمان در نظام سلامت مهیا شده، باید ذهن مدیران به سمت پیشگیری برود چرا که تقدم پیشگیری بر درمان و تقدم درمان سرپایی بر بستری است.</p>
      <figure>
        <img src="https://aftabnews.ir/files/fa/news/1398/8/20/357978_700.jpg"/>
      </figure>
      <p>وی با طرح این سوال که بهداشت روان پریشان مردم را چگونه مدیریت کرد که به سمت اعتیاد نروند، افزود: اعتیاد یک نشانه است و عامل اصلی نیست. در کشور امید به زندگی بالا رفته اما کیفیت زندگی مطلوب نیست باید به سمت ورزش منظم، حفظ بهداشت و روان مردم برویم.</p>
      <p>نمکی خاطرنشان کرد: معاونت‌ها نباید موازی‌کاری و جزیره‌ای کار کنند که نتیجه‌ای نخواهد داشت، با آموزش می‌توان خیلی از مسائل مردم را برطرف کرد، معاونت‌های آموزش، پژوهش، درمان و پشتیبانی برنامه مدون توسعه پنج‌ساله تدوین کنند تا زیرساخت‌ها برای این مدت فراهم شود.</p>
      <p>وزیر بهداشت، درمان و آموزش پزشکی عنوان کرد: استان کرمان پراکندگی جمعیت 10 تا 15 در یک کیلومتر مربع دارد مردم باید حداقل دسترسی‌ها را داشته باشند برنامه توسعه بر مبنای پراکندگی جمعیت نوشته شود.</p>
      <p>
        <b>سالمندان ما افسرده هستند</b>
      </p>
      <p>نمکی در ادامه با اشاره به افزایش سالمندان، اظهار کرد: بحث سالمندان بسیار پرمسأله است سالمندان ما افسرده هستند که از مشکلات آینده است و نیز بحث سلامت مردان موضوع مغفول‌مانده از پیشگیری است. مردی که نان‌آور خانواده است هیچوقت برای چکاب نرفته، همچنین حاشیه شهرها بحث بسیار جدی است برای این جمعیت چه برنامه‌ای داریم مهم است.</p>
      <p>وی ادامه داد: جاذبه‌های شاد در مسائل اعتقادی ما وجود دارد که باید پررنگ‌تر شود تا جامعه شادی داشته باشیم.</p>
      <p>وزیر بهداشت جامعه‌محور نبودن آموزش را یک اشکال دانست و بیان کرد: دانشجوی ما هنوز امضای پزشکی عمومی خشک نشده به فکر تخصص است و هنوز تخصص نگرفته به فکر فوق‌تخصص است ما در حال تربیت ژنرال هستیم و سرباز تربیت نکردیم که این آفت است. البته فوق‌تخصص لازم داریم اما توزیع هرم آموزشی کشور باید منطقی باشد.</p>
      <p>
        <b>با مقاله نمی‌شود مملکت را اداره کرد</b>
      </p>
      <p>نمکی خاطرنشان کرد: در آموزش پزشکی باید پزشک خانواده جزء لاینفک آن باشد، باید این کارها در بحث آموزش شروع شود و در بحث پژوهش هم باید راهکار جدیدی برای حل مشکلات نظام ارائه خدمت پیدا کنیم.</p>
      <p>وزیر بهداشت تصریح کرد: مشکل مملکت را مقاله برطرف نمی‌کند بلکه مقاله یک راهکاری است که به نتیجه عملی برسد اگرچه مقاله رتبه را در رنکینگ جهانی ارتقا می‌دهد اما با مقاله نمی‌شود مملکت را اداره کرد.</p>
      <p>نمکی ادامه داد: ما خدمات را به رسمیت شناختیم اما گاهی یک پتو به همراه بیمار ندادیم این همه زحمت با یک عدم نظارت موجب می‌شود مردم ناراضی بروند که یک جا پیش خدا ما را شرمسار می‌کند یک جا عملکرد ما را زیر سوال می‌برد بنابراین سیستم پویای نظارت باید انجام شود.</p>
      <p>وی گفت: سرکشی‌های شبانه و سرزده هم موجب دلگرمی پرسنل می‌شود هم نارسایی را از نزدیک مشاهده می‌کنید و رسیدگی می‌کنید.</p>
      <p>نمکی یادآور شد: در بخش درمان برنامه‌هایی در حوزه سطح‌بندی داریم، توسعه بخش دولتی نباید بخش خصوصی را به حاشیه ببرد ما هم کاری می‌کنیم گروه‌های آسیب‌پذیر با حمایت دولت کمترین آسیب را ببینند.</p>
      <p>وزیر بهداشت در ادامه افزود: به دنبال تسویه حساب‌های تأمین‌اجتماعی هستیم و اعتباری به دانشگاه‌ها توزیع می‌شود که بتوانند هزینه کنند، در بیمه سلامت امسال جلوی هزینه‌ها را گرفتیم معتقدیم امسال 20 درصد هزینه‌های بیمه سلامت کاهش پیدا خواهد کرد از طرفی پراخت‌ها بیش از سه ماه طول نخواهد کشید.</p>
      <p>نمکی تصریح کرد: امسال یکی از سخت‌ترین سال‌های اقتصادی بعد از انقلاب بود کاهش قیمت نفت موجب شد بدهی‌های نفت 120 دلاری را هم بپردازیم لذا راهی جز مدیریت منابع و صرفه‌جویی نداریم.</p>
      <p>وزیر بهداشت، درمان و آموزش پزشکی خاطرنشان کرد: الان دو راه داریم یکی تسلیم‌شدن در برابر یک آدم بی‌منطق مانند ترامپ و یک راه ایستادگی است که تا به‌حال جواب داده و مردم اگرچه سختی را تحمل کردند اما کشور اداره می‌شود.</p>
      <p>نمکی یادآور شد: بحث خوابگاه و مسائل رفاهی دانشجویان اولین اولویت باشد اگر کمبودی باشد وزارتخانه کمک می‌کند و مشکلات تخت‌های بیمارستانی را مطرح کنید تا از منابع ملی و استانی و خیران تأمین شود.</p>
    </article>
  </body>
</html>