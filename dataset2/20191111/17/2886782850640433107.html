<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/szijjarto-magyarorszagon-nincs-rendszerszintu-korrupcio"/>
    <meta property="og:site_name" content="euronews"/>
    <meta property="article:published_time" content="2019-11-11T17:12:03+00:00"/>
    <meta property="og:title" content="Szijjártó: &quot;Magyarországon nincs rendszerszintű korrupció&quot;"/>
    <meta property="og:description" content="Interjút adott a magyar külügyminiszter csatornánknak."/>
  </head>
  <body>
    <article>
      <h1>Szijjártó: "Magyarországon nincs rendszerszintű korrupció"</h1>
      <address><time datetime="2019-11-11T17:12:03+00:00">11 Nov 2019, 17:12</time> by <a rel="author">Sándor Zsíros </a></address>
      <p>Visszautasította a Magyarországot érő korrupciós vádakat a magyar külügyminiszter. Szijjártó Péter az Euronewsnak adott interjúban ugyanakkor megismételte, Magyarország nem lesz az Európai Ügyészség tagja, és több tiszteletet vár az új Európai Bizottságtól.</p>
      <p>- Reményeink szerint a Bizottság új elnöke jobban tiszteli majd az Európai Unió tagállamait, mint korábban Frans Timmermans vagy Jean-Claude Juncker. Az európai intézményeknek meg kell érteniük, hogy nem lehetnek függetlenek a tagállamoktól - mondta Szijjártó Péter.</p>
      <p>Az Euronews riportere, Zsíros Sándor felvetette, hogy egyes állítások szerint Magyarországon a leggazdagabbak jutnak a legtöbb uniós pénzhez.</p>
      <p>- Ahol rendszerszintű korrupció van, ott eltűnik a pénz. Ahol nincs, ott nem tűnik el, hanem jó célokra fordítják, mint a gazdaság fejlesztése, a munkanélküliség elleni harc vagy az államadósság csökkentése. Magyarországon teljes a foglalkoztatottság, 9 éve folyamatosan csökken az államadósság. Amikor kormányra kerültünk, 7 százalékos volt a költségvetés hiánya, most 1 százalék. Eközben a GDP 5,2 százalékkal nő. Ezek az adatok bizonyítják, hogy Magyarországon nem lehet rendszerszintű korrupció - mondta a külügyminiszter.</p>
      <p>Akkor miért nevezte az Európai Unió Csalás Elleni Hivatala az országba érkező kohéziós pénzek 4 százalékának felhasználását problematikusnak? - vetette fel az Euronews riportere.</p>
      <p>- Kérdezze őket, nem tudom - hangzott a válasz.</p>
      <p>Megkérdeztük azt is, miért nem csatlakozik Magyarország az Európai Ügyészséghez.</p>
      <p>- Számunkra mindig is rendkívül fontos volt a szuverenitás. Régóta harcoltunk a függetlenségért történelmünk során. Senkinek nem engedjük meg, hogy befolyásolja vagy hatással legyen az országunkra, annak belső fejlődésére - fogalmazott Szijjártó Péter.</p>
    </article>
  </body>
</html>