<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/11/a-cseheknel-mar-csomagolas-nelkul-aruljak-a-sampont-es-a-tusfurdot"/>
    <meta property="og:site_name" content="euronews"/>
    <meta property="article:published_time" content="2019-11-11T17:15:55+00:00"/>
    <meta property="og:title" content="A cseheknél már csomagolás nélkül árulják a sampont és a tusfürdőt"/>
    <meta property="og:description" content="A rengeteg műanyagflakon megspórolálásával számításaik szerint 5 ezer tonna műanyaggal kevesebbet gyártanak évente."/>
  </head>
  <body>
    <article>
      <h1>A cseheknél már csomagolás nélkül árulják a sampont és a tusfürdőt</h1>
      <address><time datetime="2019-11-11T17:15:55+00:00">11 Nov 2019, 17:15</time> by <a rel="author">Euronews </a></address>
      <p>A DM és a Rossman is elkezdte a csomagolás nélkül sampon és tusfürdő árusítását - <a href="https://g7.hu/vallalat/20191110/a-nagy-drogeriak-is-elkezdtek-csomagolas-nelkuli-arulni-a-sampont-es-a-tusfurdot-csehorszagban/">számolt be róla a G7</a>.</p>
      <p>A vevők 20 cseh koronáért vagyis kb. 260 forintért megvesznek egy üres flakont, amelynek vonalkódját a töltőautomata leolvassa, és a megfelelő termékkel tölti meg. A gép kinyomtatja a felhasználhatósági határidőt, amit a vásárló felragaszt a flakonra, a következő alkalomtól kezdve pedig már lehet a kiürült flakonnal menni a boltba, és újratölteni.</p>
      <p>Csehországban úgy számolnak, hogy ha a jelenleg működő 8 automatánál mindenki átállna az újratöltésre, akkor évente 5 ezer tonnával csökkenne a műanyag szemét mennyisége.</p>
      <p>Mivel a cseh népesség és a vásárlóerő hasonló a magyarhoz, durva közelítéssel nálunk is hasonló eredményt lehetne elérni.</p>
      <p>A samponos, tusfürdős, öblítős és mosószeres vagy mosogatószeres flakonok komoly környezeti terhelést okoznak, sokszor komolyabbat, mint a PET-palackok, mert szelektív gyűjtésük és újrahasznosításuk kevésbé megoldott.</p>
      <p>A lap megkérdezte a magyaroroszági Rossmant, hogy terveznek-e hasonló újítást, mire a cég a következőt válaszolta: "Nagyon örülünk a cseh Rossmann kezdeményezésnek és kíváncsian várjuk az eredményét. Ugyan egyszerűnek tűnik a megvalósítása ennek a megoldásnak, azért alapos előkészületet igényel, melyhez a beszállítók nyitottsága és az üzletek átalakítása is szükséges. Amint nálunk is várható a csomagolásmentes vegyi áruk és kozmetikumok értékesítése, azonnal kommunikálni fogjuk." A DM-nél válaszuk szerint tesztfázisban van a kezdeményezés.</p>
    </article>
  </body>
</html>