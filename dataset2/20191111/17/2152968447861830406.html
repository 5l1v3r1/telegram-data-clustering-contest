<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/11/geshev-ne-se-pritesniava-ot-procedurata-vyv-vss-po-ukaza-na-radev.429274"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T17:15:00+00:00"/>
    <meta property="og:title" content="Гешев не се притеснява от процедурата във ВСС по указа на Радев"/>
    <meta property="og:description" content="&quot;Прецедент е, че изслушването ми беше излъчвано на живо&quot; | Dnes.bg"/>
  </head>
  <body>
    <article>
      <h1>Гешев не се притеснява от процедурата във ВСС по указа на Радев</h1>
      <h2>"Прецедент е, че изслушването ми беше излъчвано на живо"</h2>
      <address><time datetime="2019-11-11T17:15:00+00:00">11 Nov 2019, 17:15</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Зам.-главният прокурор Иван Гешев не се притеснява от предстоящата в четвъртък процедура, на която ВСС ще обсъди указа на президента Румен Радев.</p>
      <p>С него Радев върна предложението за назначаването на Гешев за главен прокурор.</p>
      <related>
        <a href="https://www.dnes.bg/temida/2019/11/11/vss-shte-glasuva-otnovo-kandidaturata-na-geshev-na-14-ti.429258"/>
      </related>
      <p>Той допълни в Благоевград, че на 10-часовото му изслушване не е имал причини да се притеснява, предаде "Фокус".</p>
      <p>"Всеки българин може да си създаде впечатление за мен и работата ми. Прецедент е, че изслушването ми беше излъчвано на живо, което не се прави в нито една европейска държава“, каза още Гешев.</p>
      <p>По отношение на това, защо се създаде напрежение около избора му, той заяви, че в резултат на работата му през последните години много хора се притесняват от това, че прокуратурата активно осъществява своите правомощия за противодействие на престъпността.</p>
      <p>"И това, че засегнахме много сериозни икономически интереси за милиарди. Бяха повдигнати обвинения на хора, които медиите и хората наричате олигарси, някои от тях още са в ареста. Комисията за противодействие на корупцията и отнемане на незаконно придобитото имущество (КПКОНПИ) замрази огромни финансови активи, логично е да се засегнат много финансови, политически и икономически интереси. Някои хора просто се страхуват от закона, за щастие това е малък кръг от хора, които нямат практиката да го спазват", допълни Гешев.</p>
      <p>Той отказа да коментира решението на президента Румен Радев.</p>
      <p>"Той спази Конституцията, произнесе се в обозрим срок с мотиви, обоснова се какви са причините за да върне указа, така че процедурата продължава. Аз му благодаря за това, че спази Конституцията. Дали тези аргументи ще бъдат приети, или не, ще видим", заяви Гешев.</p>
    </article>
  </body>
</html>