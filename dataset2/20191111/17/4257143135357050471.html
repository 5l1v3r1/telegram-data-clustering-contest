<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/11/az-alaptantervben-foglalkozna-a-szexualis-nevelessel-az-lmp"/>
    <meta property="og:site_name" content="infostart"/>
    <meta property="article:published_time" content="2019-11-11T17:48:42+00:00"/>
    <meta property="og:title" content="Az alaptantervben foglalkozna a szexuális neveléssel az LMP"/>
    <meta property="og:description" content="Az LMP-s Ungár Péter szorgalmazza, hogy a szexuális nevelést tegyék az alaptanterv részévé."/>
  </head>
  <body>
    <article>
      <h1>Az alaptantervben foglalkozna a szexuális neveléssel az LMP</h1>
      <address><time datetime="2019-11-11T17:48:42+00:00">11 Nov 2019, 17:48</time> by <a rel="author">Infostart / MTI</a></address>
      <h3>Az LMP-s Ungár Péter szorgalmazza, hogy a szexuális nevelést tegyék az alaptanterv részévé.</h3>
      <p>A szexuális nevelésnek is szerepelnie kell a formálódó Nemzeti alaptantervben - mondta az LMP országgyűlési képviselője. Ungár Péter úgy ítélte meg: ennek elmaradása esetén továbbra is magas lesz a szexuális úton terjedő betegségek, illetve az abortuszok száma.</p>
      <p>Az ellenzéki politikus szerint prüdéria, a kormány megosztó "fundamentalista konzervatív ideológiája" miatt nem lehet beszélni a szexuális nevelés kérdéséről. Amíg a szexuális oktatás abban merül ki, hogy a házasságig kell várni az első aktussal, addig nem csökkenthetők a betegségek és a magzatelhajtások - hangoztatta.</p>
      <p>Elismerte, hogy a szexuális nevelés alapvetően a család feladata, szerinte ugyanakkor van feladata az államnak is: nemzeti minimum lehetne annak elérése, hogy Európában ne Magyarországon legyen az egyik legnagyobb a magzatelhajtások aránya.</p>
      <p>Rámutatott:</p>
      <blockquote>a kutatások szerint hazánkban ismerik a legkevésbé az emberek a fogamzásgátlás módszereit.</blockquote>
      <p>A politikus kérdést kapott arról, hogy a büntetett előéletű Czeglédy Csaba ügyvédi irodája végezheti két, a DK által vezetett fővárosi kerület átvilágítását. Azt mondta: a választók már döntöttek arról, hogy Czeglédy Csaba közbizalmat érdemel-e, azt pedig az idő fogja eldönteni, hogy irodája alkalmas-e a rá bízott feladatra.</p>
      <p>Ungár Péter egy másik kérdésre gratulált Kelemen Hunornak, az RMDSZ jelöltjének a romániai elnökválasztáson elért eredményéhez. Fontos volt, hogy a választásban hallatszódjon a magyar hang - szögezte le.</p>
      <p>Azzal kapcsolatban, hogy a Momentum vezetője korábban nem a magyar jelölt mellett kampányolt, kijelentette: aki az elmúlt hét év Erdély-politikája után "Fidesz-bérencnek" minősíti az RMDSZ-t, az nem feltétlenül van olyan mértékben tisztában az erdélyi politikával, hogy ilyen sommás véleményt megfogalmazhasson.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>