<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/diritti-e-consumi/diritti-consumatori/2019/11/11/news/bonus_tv_cambio_digitale-240860122/"/>
    <meta property="og:site_name" content="Repubblica.it"/>
    <meta property="article:published_time" content="2019-11-11T17:14:00+00:00"/>
    <meta property="og:title" content="Cambia il segnale digitale, a dicembre il bonus per acquistare tv e decoder"/>
    <meta property="og:description" content="Contributo da 50 euro con soglia di reddito Isee, ma il Mise vuole aumentare la platea dei beneficiari. Ci sono 18 milioni di famiglie con televisori da cambiare"/>
  </head>
  <body>
    <article>
      <h1>Cambia il segnale digitale, a dicembre il bonus per acquistare tv e decoder</h1>
      <h2>Contributo da 50 euro con soglia di reddito Isee, ma il Mise vuole aumentare la platea dei beneficiari. Ci sono 18 milioni di famiglie con televisori da cambiare</h2>
      <address>
        <time datetime="2019-11-11T17:14:00+00:00">11 Nov 2019, 17:14</time>
      </address>
      <p><b>MILANO </b>- Cambio di televisore in vista per molti italiani, con un possibile bonus di supporto nell'ordine dei 50 euro, per non perdere il segnale digitale terrestre che sta per rinnovarsi.<br/> </p>
      <h3>Digitale, cambiano ancora i televisori</h3>
      <p>I televisori degli italiani vanno incontro a una lunga fase di transizione che, a partire dal 2020 e per chiudersi ufficialmente il 1° luglio del 2022, cambierà la modalità tecnica con la quale viene inviato e ricevuto il segnale di film, programmi e via dicendo. Un po' come accaduto nel passaggio dall'analogico al digitale, bisognerà metter mano all'apparecchio (sostituendolo oppure dotandosi di un decoder) per non perdere il segnale. A seguito della migrazione di alcune frequenze per far spazio al segnale 5G, i consumatori avranno un supplemento di attenzione da prestare: l'apparecchio deve essere 'compatibilè con <a href="https://www.repubblica.it/economia/2019/10/09/news/tv_il_digitale_terrestre_cambia_pelle_dimezzate_le_reti_in_mano_agli_editori-238040533/">la tecnologia DVB T2</a> (dalla DVB T1 attuale).<br/><br/>Non è affatto un passaggio banale, anche se si parla di qualche anno di tempo (inizialmente si pensava addirittura di <a href="https://www.repubblica.it/economia/2016/04/04/news/digitale_terrestre_tv-136903643/">fare il cambio entro il prossimo giugno</a>). Si calcola che se le frequenze passate alle Telco nella famosa asta da 6,5 miliardi dovessero esser spente oggi, quasi 18 milioni di famiglie italiane - più di otto su dieci - <a href="https://www.repubblica.it/economia/rapporti/mondo5g/rete-per-italia/2019/11/11/news/tv_parte_a_gennaio_il_nuovo_digitale-240491583/">non vedrebbero più i programmi dei canali terrestri</a>. Pochissimi sono dunque i "televisori principali" delle famiglie già pronti al cambio: è dal primo gennaio 2017 che le reti di distribuzione dell'elettronica hanno l'obbligo di vendere tv già Dbt2 Ready, per chi ha in casa apparecchi antecedenti è probabile che ci sia bisogno di una spesa supplementare.</p>
      <h3>Il bonus al via</h3>
      <p>Proprio per far fronte a questa necessità, già il governo Gentiloni aveva istituito un fondo triennale da 151 milioni di risorse per erogare un bonus per l'acquisto dei nuovi televisori. Dopo una consultazione pubblica, alla fine della scorsa settimana al Ministero per lo Sviluppo economico si è riunito il Tavolo TV 4.0 che ha fatto il punto sulla transizione del sistema radiotelevisivo. La sottosegretaria Mirella Liuzzi ha invitato gli operatori innanzitutto a predisporre un piano di comunicazione che renda il passaggio più trasparente possibile per i consmatori.<br/><br/>Ma, una volta informati, questi ultimi penseranno senz'altro al portafogli. Ecco allora venire in (parziale) soccorso il bonus, che - è stato ufficializzato al tavolo Mise - partirà "dal prossimo mese di dicembre, in seguito alla pubblicazione del decreto MiSE - MEF, previsto in Gazzetta Ufficiale nei prossimi giorni". Liuzzi ha spiegato dopo il tavolo che "è nostro obiettivo incrementare gli attuali 151 milioni di euro richiedendo un nuovo finanziamento della misura per allargare la platea dei cittadini ammessi ad usufruire del contributo".</p>
      <h3>I vincoli e le risorse</h3>
      <p>Per il momento, il materiale messo in consultazione prevede che i "beneficiari del contributo debbano essere i residenti nel territorio italiano appartenenti alla I e II fascia dell'Indicatore della situazione economica equivalente (ISEE). Tali categorie di utenti, infatti, in assenza del contributo pubblico, non sarebbero in grado di ricevere i segnali televisivi trasmesse con le nuove tecnologie". Significa agevolare coloro che arrivano a una soglia Isee rispettivamente, di 10.632,94 e 21.265,87 euro, con aumenti progressivi in funzione del numero dei componenti del nucleo famigliare.<br/><br/>Sempre nei documenti in consultazione si è parlato di un contributo da cinquanta euro a famiglia, fruibile una sola volta per nucleo fino alla fine del 2022. Tecnicamente, si tratterà di uno sconto praticato direttamente dal venditore al momento dell'acquisto: darà così luogo a un credito d'imposta a favore del negoziante stesso.</p>
    </article>
  </body>
</html>