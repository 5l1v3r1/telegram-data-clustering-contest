<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/11/7231657/"/>
    <meta property="og:site_name" content="Українська правда"/>
    <meta property="article:published_time" content="2019-11-11T17:40:00+00:00"/>
    <meta property="og:title" content="Хотіти в Росію та довіряти Путіну. Чи можна проводити опитування в умовах окупації"/>
    <meta property="og:description" content="Ми звернулись до керівника компанії, що здійснила опитування, Олега Синаюка та директора Київського міжнародного інституту соціології Володимира Паніотто. Експерти озвучили питання до оприлюдненого дослідження з боку професіоналів та відповіли на претензії суспільства."/>
  </head>
  <body>
    <article>
      <h1>Хотіти в Росію та довіряти Путіну. Чи можна проводити опитування в умовах окупації</h1>
      <address><time datetime="2019-11-11T17:40:00+00:00">11 Nov 2019, 17:40</time> by <a rel="author" href="https://www.pravda.com.ua/authors/5bb49645dc413/" target="_blank">Соня Лукашова, Катерина Рещук</a></address>
      <p>
        <i>9 листопада видання "Дзеркало тижня" оприлюднило </i>
        <a href="https://www.pravda.com.ua/news/2019/11/9/7231472/">
          <i>соціологічне дослідження</i>
        </a>
        <i>, спільне з Українським інститутом майбутнього. Журналісти видання назвали це "непростим рішенням", адже йдеться про опитування, проведене на окупованих територіях Донеччини та Луганщини.</i>
      </p>
      <p>
        <i>Цифри виявились місцями передбачуваними, часом – вражаючими. Наприклад, найбільшою довірою серед мешканців ОРДЛО нібито користується </i>
        <a href="https://www.pravda.com.ua/news/2019/11/10/7231512/">
          <i>Володимир Путін</i>
        </a>
        <i>, а більше 60% опитаних </i>
        <a href="https://www.pravda.com.ua/news/2019/11/10/7231553/">
          <i>хочуть у Росію</i>
        </a>
        <i>. Водночас більше половини донеччан і луганців назвали себе </i>
        <a href="https://www.pravda.com.ua/news/2019/11/9/7231458/">
          <i>громадянами України</i>
        </a>
        <i>.</i>
      </p>
      <p>
        <i>Дискусії викликали не лише цифри. </i>
      </p>
      <p>
        <i>Постало питання, чи можна довіряти дослідженню, проведеному в умовах окупації. Пізніше виявилось, що і компанія, яка безпосередньо опитувала людей, має суперечливу репутацію. Харківську "</i>
        <a href="https://www.pravda.com.ua/articles/2012/10/9/6974286/">
          <i>Нью імідж маркетинг груп" раніше ловили</i>
        </a>
        <i> на підозріло проведених дослідженнях, звинувачували у завищенні даних на замовлення окремих політиків.</i>
      </p>
      <p>
        <i>"Українська правда" звернулась до керівника компанії Олега Синаюка та директора Київського міжнародного інституту соціології Володимира Паніотто. Досвідчений соціолог озвучив питання до оприлюдненого дослідження з боку професіоналів. У свою чергу його колега з Харкова відповів на претензії суспільства.</i>
      </p>
      <h3>Як організувати соціологічні дослідження на окупованих територіях</h3>
      <figure>
        <img src="https://img.pravda.com/images/doc/5/3/5336601-paniotto-201.jpg"/>
        <figcaption>Володимир Паніотто</figcaption>
      </figure>
      <p>
        <b>
          <i>Володимир Паніотто:</i>
        </b>
      </p>
      <p>КМІС не проводить опитування на окупованих територіях, тому що важко контролювати якість даних. Звичайно, в ОРДЛО люди відчувають психологічний тиск. </p>
      <p>Навіть на неокупованих територіях спрацьовує так звана спіраль замовчування – коли респонденти не хочуть відповідати, якщо їхня думка протилежна загальним настроям у місцевості. </p>
      <p>Наприклад, під час політичного протистояння <a href="https://www.pravda.com.ua/articles/2010/02/7/4730368/">Тимошенко та Януковича</a> на заході України наші дослідження показували меншу підтримку Януковича, ніж вона потім була на виборах. Частина людей просто не хотіла заявляти таку позицію. На сході відбувалося навпаки. </p>
      <p>В ОРДЛО зараз соціальний тиск у декілька разів більший. <b>Люди живуть в умовах війни і хвилюються за своє життя. </b></p>
      <p>Але дослідження в ОРДЛО потрібно проводити і робити це має влада. Проте питання мають бути сформульовані більш нейтрально. І обирати потрібно більш безпечні методи, наприклад, телефонного опитування. </p>
      <p>Найважливіша в такому опитуванні безпека для інтерв'юерів та безпека для респондентів. У тих умовах, коли влада не проводить дослідження і має якісь ілюзії з приводу того, що відбувається в ОРДЛО, активність "Дзеркала Тижня" замінила дії, які мала б проводити влада регулярно. </p>
      <figure>
        <img src="https://img.pravda.com/images/doc/d/f/df12f67-donbas2.jpg"/>
      </figure>
      <figure>
        <img src="https://img.pravda.com/images/doc/2/9/29d9c83-donbas1.jpg"/>
        <figcaption>
          <cite>вся інфографіка: "дзеркало тижня"</cite>
        </figcaption>
      </figure>
      <figure>
        <img src="https://img.pravda.com/images/doc/9/0/90a92ca-sinayuk-2.jpg"/>
        <figcaption>Олег Синаюк</figcaption>
      </figure>
      <p>
        <b>
          <i>Олег Синаюк:</i>
        </b>
      </p>
      <p>Ми не можемо максимально відкрито говорити про організацію процесу, тому що це пов'язано з безпекою людей. Інтерв'юери туди їздять час від часу, дослідження проводяться не тільки нами. І щоб не накликати на них небезпеку, ми говоримо лише про те, що можна сказати.</p>
      <p>Люди туди виїжджали по одному, без анкет. Анкети роздруковувалися вже на місці. У кожного були свої завдання за маршрутами. Люди роз'їжджалися, були зняті приміщення, де вони ночували.</p>
      <p>Коли інтерв'юер заходив до квартири або в будинок, дивилися на предмет того, наскільки людина адекватна. Якщо суб'єктивно інтерв'юер відчував, що люди могли після цього викликати міліцію, кудись зателефонувати, він йшов далі.</p>
      <p>Інтерв'юери не є штатними співробітниками. У кожному місті є, грубо кажучи, якась компанія, у якої є свої інтерв'юери, вони їдуть і працюють. У нас в Харкові теж є своя команда. Частина людей їздили з Харкова, з Сум, частина команди – з Дніпра, з Полтави.</p>
      <p>Я зараз не скажу, скільки всього людей їхало. Приблизно два десятки інтерв'юерів.</p>
      <p>Для опитування була створена своя легенда. Я, на жаль, не можу її озвучити. Ця легенда максимально розслабляла людей. Вона була взагалі без прив'язки до будь-якої влади.</p>
      <p>Ми відводили на проект два тижні, а робили його в підсумку три з половиною тижні, тому що багато речей пішло не за планом, довелося скорегувати таймінг.</p>
      <p>Анкета була складена при тісній взаємодії із замовником, з Інститутом майбутнього, з їхніми експертами, на підставі їхніх цілей і завдань. </p>
      <p>Це досить добре продумана анкета, за якою вже проходило опитування на тому боці. Це не наша анкета, вона потрапила нам в руки.</p>
      <figure>
        <img src="https://img.pravda.com/images/doc/0/f/0f953ec-khto-avtorytet.jpg"/>
      </figure>
      <h3>Чи можна довіряти соціологічним дослідженням в ОРДЛО</h3>
      <p>
        <b>
          <i>Володимир Паніотто: </i>
        </b>
      </p>
      <p>На окупованих територіях у людей присутній острах, і похибка в дослідженнях набагато більша, ніж зазвичай. </p>
      <p>У таких дослідженнях відсоток людей, які відмовляються брати участь, як правило, більший. Респонденти, які не хочуть брати участь, скоріш за все мають думку, яка відрізняється від загальнопоширеної. </p>
      <p><b>Указана в дослідженні "Нью-імідж маркетинг груп" статистична похибка (3,2%) нереальна.</b> Реальна похибка в декілька разів більша. Крім статистичної похибки є похибка зміщення у відповідях і похибка щирості, яку важко виміряти. </p>
      <p>Це дослідження так описане, що незрозуміло, чи можна йому довіряти. Головне, немає показника людей, які відповіли.</p>
      <p>
        <b>
          <i>Олег Синаюк:</i>
        </b>
      </p>
      <p><b>Відсоток відмови у нас 22,1%.</b> Я очікував більшого. Можливо, добре легенда спрацювала. </p>
      <p>Сільське населення реагувало краще. Найважче було працювати в містах. Особливо у так званих обласних центрах – Луганську і Донецьку. </p>
      <p>Коли ми розраховували похибку, ми включали фактори, які впливають на підвищення цієї похибки, які, як ми вважаємо, включають всі ці моменти, складності роботи. </p>
      <p><b>Ми вирахували похибку 3,2%.</b> Але був проведений логічний контроль масиву – питання з однаковим змістом, по-різному задані, стоять в різних кінцях анкети. Анкета досить велика, на 50 питань, стояли так звані "питання-пастки". Якби людина відповідала нечесно, це було б видно.</p>
      <p>Я не став би говорити, що там люди бояться говорити. Коли ми спілкувалися з командами, які приїхали, ніхто не відзначав, що була якась заляканість.</p>
      <p>Ми вже проводили там дослідження, у нас були фокус-групи. І на цих фокус-групах були проукраїнські люди. І вони не боялися говорити про це. </p>
      <p>На групі чітко чутно, що людина вступає в суперечку, людина намагається довести, що Україна – нам не ворог, Україна – це там, де нам добре. Звичайно ж, група тисне на неї, але питання в тому, що серед 8 осіб сиділа одна проукраїнська людина, і при цьому він не боявся говорити.</p>
      <p>І я не можу сказати, що там є якась заляканість. Можливо, у когось є. У нас теж є люди залякані. Серед моїх знайомих є люди, які проросійськи налаштовані, але вони бояться про це говорити і навіть махають жовто-блакитним прапором. Це теж свого роду заляканість.</p>
      <h3>Про репутацію соціологічної компанії "Нью-імідж маркетинг груп"</h3>
      <p>
        <b>
          <i>Володимир Паніотто:</i>
        </b>
      </p>
      <p>Вибір компанії "Нью-імідж маркетинг груп" дійсно вкрай невдалий. Наскільки я знаю, редакція "Дзеркала Тижня" зараз намагається провести експертизу цих даних, яка покаже, наскільки їм можна довіряти. </p>
      <p>У КМІС і у "Демініціатив" є негативний досвід, пов'язаний з діяльністю "Нью-імідж маркетинг груп".</p>
      <p>Наталія Королевська свого часу подала в суд на КМІС та "Демініціативи", бо соціологія цієї компанії показала, що Королевська має подолати виборчий поріг та отримати 6,7%, а наше дослідження показало 2%.</p>
      <p>У суді просили показати дані дослідження "Нью-імідж маркетинг груп". Вони не змогли показати анкети. <b>Виявилося, що компанія взагалі не проводила цього дослідження, просто написали такі відсотки.</b> Королевська приїжджала миритися, забрала свою заяву, сплатила всі витрати. </p>
      <p>Керівник "Нью-імідж маркетинг груп" Олег Cинаюк пізніше написав мені у Фейсбук і якось так сформулював, що це були гріхи молодості і вони зараз вже працюють по-іншому. </p>
      <p>Після того компанія провела декілька вдалих досліджень, тому, можливо, вони вміють їх робити.</p>
      <p>Редакція "Дзеркала тижня" не пам'ятала історію цієї компанії. Я розмовляв з Юлією Мостовою, вона нічого не знала про цю компанію, коли замовляла дослідження. Вона зараз теж дещо збентежена. </p>
      <p>
        <b>
          <i>Олег Синаюк:</i>
        </b>
      </p>
      <p>Були певні помилки, ми могли їх виправити і зайнятися очищенням нашої совісті. Але на той момент ми, як трактори, працювали. У нас були компанії і команди, для яких ми працювали, і відповідно ми не звертали уваги.</p>
      <p>І ось зараз все це спливло. Зараз я розумію, що було помилкою – не займатися питаннями свого іміджу. Хоча помилки, які допускали ми, допускала більшість компаній. </p>
      <p>Навіть якщо подивитися останні дані перед цими парламентськими виборами і <a href="https://www.pravda.com.ua/articles/2019/02/8/7205838/">перед першим туром президентських виборів</a>, побачите, що відомі компанії давали цифри, які по деяких кандидатах були завищені .</p>
      <p>У той час, як наш екзит-пол у другому турі виборів президента дав найбільш точні дані на 20:00, це визнали наші соціологічні інституції. Дані, які ми дали з досліджень перед першим туром, практично збіглися з результатами голосування.</p>
      <p>Але про це ніхто зараз не говорить. Тому що є групи людей, яким зараз вигідно розкручувати історію 2012-го року.</p>
      <p>Наприклад, з тією ж Королевською – ми не публікували жодних даних, це з нашим ім'ям опублікували, хоча дійсно, ми для її штабу робили дослідження. </p>
      <p>Це штаб виклав. Штаб подавав на КМІС до суду. Це було опубліковано через півроку після реального проведення дослідження. Я не пам'ятаю насправді по цифрах. Там у мене було питання до цифр, скажімо так, по нашій героїні.</p>
      <p>
        <b>Ми його провели чесно і правильно. Ми дали результати реальні.</b>
      </p>
      <p>Корбан теж отримав дані, які до десятих збігалися з правильними.</p>
      <p>З Литвиним і Катеринчуком – це був початок великого плавання, і там були допущені помилки. Ми проводили тоді телефонне опитування неправильно. Це була помилка методологічна.</p>
      <related>
        <a href="https://www.pravda.com.ua/news/2019/11/12/7231725/"/>
        <a href="https://www.pravda.com.ua/news/2019/11/12/7231709/"/>
        <a href="https://www.pravda.com.ua/news/2019/11/12/7231686/"/>
      </related>
    </article>
  </body>
</html>