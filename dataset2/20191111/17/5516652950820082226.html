<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425599/me-epityxia-oloklhrwthhke-shmera-h-syskepsh-poy-sygkalese-sto-ypoyrgeio-ygeias-o-boyleyths-basilhs-ypshlanths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-11T17:05:01+00:00"/>
    <meta property="og:title" content="Με επιτυχία ολοκληρώθηκε σήμερα η σύσκεψη που συγκάλεσε στο υπουργείο Υγείας ο βουλευτής Βασίλης Υψηλάντης"/>
    <meta property="og:description" content="Με πρωτοβουλία του Βουλευτή Δωδεκανήσου Βασίλη Α. Υψηλάντη πραγματοποιήθηκε σήμερα με επιτυχία σύσκεψη στο Υπουργείο Υγείας όπου εξετάσθηκαν τα προβλήματα που αντιμετωπίζει ο νομός Δωδεκανήσου στα θέματα υγείας."/>
  </head>
  <body>
    <article>
      <h1>Με επιτυχία ολοκληρώθηκε σήμερα η σύσκεψη που συγκάλεσε στο υπουργείο Υγείας ο βουλευτής Βασίλης Υψηλάντης</h1>
      <h2>Αιχμές του ιδίου για προσπάθεια "τορπιλισμού" της όλης προσπάθειας</h2>
      <address>
        <time datetime="2019-11-11T17:05:01+00:00">11 Nov 2019, 17:05</time>
      </address>
      <p>
        <b>Με πρωτοβουλία του Βουλευτή Δωδεκανήσου Βασίλη Α. Υψηλάντη πραγματοποιήθηκε σήμερα με επιτυχία σύσκεψη στο Υπουργείο Υγείας όπου εξετάσθηκαν τα προβλήματα που αντιμετωπίζει ο νομός Δωδεκανήσου στα θέματα υγείας.</b>
      </p>
      <p>Στη σύσκεψη πήραν μέρος ο Διοικητής της 2ης ΥΠΕ Πειραιώς και Αιγαίου κ. Χρήστος Ροΐλός και ο διευθυντής του γραφείου του υφυπουργού Υγείας κ. Γεωργόπουλος, λόγω έκτακτης απουσίας του υφυπουργού και υπηρεσιακοί παράγοντες , ενώ τη Δωδεκανησιακή αντιπροσωπεία πλαισίωσαν και πρόβαλαν αιτήματα, ανταποκρινόμενοι στην πρόσκληση του Βουλευτή Δωδεκανήσου Βασίλη Α. Υψηλάντη οι Δήμαρχοι Κω κ. Θεοδόσης Νικηταράς, Πάτμου κ. Ελευθέριος Πεντές, Λειψών κ. Φώτιος Μάγγος, η πρόεδρος του Ιατρικού Συλλόγου Κω κ. Μαρία Φρατζάκη, ο αντιπρόεδρος του Ιατρικού Συλλόγου Καλύμνου κ.Λάμπου και η Πρόεδρος των Νοσοκομειακών Ιατρών Ρόδου κ. Πολύμνια Γαλανού.</p>
      <p>Ο υφυπουργός Τουρισμού κ. Μάνος Κόνσολας λόγω υποχρεώσεων του εκπροσωπήθηκε από το νομικό σύμβουλο κ. Σανδαλάκη, η κ. Μίκα Ιατρίδη λόγω απουσίας της στη Ρόδο κατέθεσε υπόμνημα, ο Δήμαρχος Καλύμνου απέστειλε της θέσεις του και ο Ιατρικός Σύλλογος Ρόδου απέστειλε υπόμνημα.</p>
      <p><b>Ο Βουλευτής Δωδεκανήσου τόνισε ότι ανάλογες πρωτοβουλίες θα τις υποστηρίζει, έστω και αν ορισμένοι επιδιώκουν με διαφόρους τρόπους την ακύρωσή τους.</b> Ειδικότερα για τον τομέα της υγείας ανάφερε ότι η εφαρμογή νησιωτικής πολιτικής είναι αναγκαία. Υποστήριξε τη θέση κάλυψης των κενών σε ιατρικό και νοσηλευτικό προσωπικό. Ειδικά για τη Ρόδο της παιδιατρικής κλινικής, της ΜΕΘ και του αναισθησιολογικού τμήματος του, στην Κάλυμνο παιδιάτρου, στη Λέρο γυναικολόγου και παθολόγου, στα νοσοκομεία και τα κέντρα υγείας του νομού ενώ επεσήμανε την ανάγκη λειτουργίας ακτινοθεραπευτικού και ρευματολογικού τμήματος στο νοσοκομείο της Ρόδου. Τόνισε την ανάγκη σωστής μετάβασης από το Κέντρο Υγείας Καρπάθου στο Νέο Νοσοκομείο Καρπάθου και τη συνεννόηση για μη κατάρρευση του παλαιού κτιρίου και υπενθύμισε την αναγκαιότητα κάλυψης σε γιατρούς της Κάσου. Εκτεταμένη επίσης αναφορά έκανε και στα θέματα υγείας που δημιουργούνται λόγω του προσφυγικού, στη λειτουργία του ΕΚΑΒ, σε ζητήματα τηλεϊατρικής. Υπενθύμισε ότι πρέπει να υπάρξει τέλος στην αδιαφορία και την κατάρρευση του παλαιού κτιρίου του Νοσοκομείου Ρόδου και γενικότερη παρατήρηση η σπουδαιότητα στη δημιουργία στα νοσοκομεία της χώρας Μονάδων Αγγειακών Εγκεφαλικών δεδομένου ότι στατιστικά είναι η δεύτερη αιτία συχνών θανάτων στη χώρα.</p>
      <p>Τα κυριότερα σημεία των θέσεων της πολιτικής ηγεσίας είναι :</p>
      <p>Θα ληφθούν υπόψη όλες οι παρεμβάσεις και τα υπομνήματα και θα επιδιωχθεί η επίλυση των ζητημάτων στο μέτρο του εφικτού.<br/>Εξετάζονται νέα κίνητρα για γιατρούς στα νησιά</p>
      <p>Θα υπάρξει στενή συνεργασία μεταξύ της πολιτικής ηγεσίας και της τοπικής αυτοδιοίκησης στα νησιά για την προώθηση επειγούσης σημασίας ζητημάτων. Ειδικότερα για την Κω θα υπάρξει συνεργασία τόσον για το αίτημα για ίδρυση νέου νοσοκομείου όσον και για την οριστική επίλυση του προβλήματος του Κέντρου Υγείας Αντιμάχειας.</p>
      <p>Απαιτείται αναμόρφωση όλων των παλαιότερων οργανισμών των νοσοκομείων της χώρας.</p>
      <p>4 εκ ευρώ διατίθενται άμεσα για το νοσοκομείο Καλύμνου για υλικοτεχνική υποδομή.</p>
      <p>Πλοίο ΕΚΑΒ του Λιμενικού αποκτάται με έδρα τη Λέρο.</p>
      <p>Ενέργειες για στήριξη των δομών στα Λέπιδα</p>
      <p>Προκήρυξη για παιδιάτρους στο νοσοκομείο Ρόδου.</p>
      <p>Άμεση κάλυψη της θέσης ιατρού στην Κάσο.</p>
      <p>Αναφορά για 24ωρη λειτουργία του Ιατρείου στο Γεννάδι</p>
      <figure>
        <img src="https://www.rodiaki.gr/medias/2019/11/11/1d150a63945e76c059fc1a9c524eae4f.jpg"/>
      </figure>
    </article>
  </body>
</html>