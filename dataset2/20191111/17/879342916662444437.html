<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/pogljad/ekonomika/skasuvannya-yesv-realna-zahroza-pensioneriv-abo-cherhova-lyakalka-vlady"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T17:16:05+00:00"/>
    <meta property="og:title" content="Скасування ЄСВ: реальна загроза для пенсіонерів або чергова «лякалка» влади"/>
    <meta property="og:description" content="Міністр економічного розвитку, торгівлі та сільського господарства Тимофій Милованов запропонував скасувати Єдиний соціальний внесок."/>
  </head>
  <body>
    <article>
      <h1>Скасування ЄСВ: реальна загроза для пенсіонерів або чергова «лякалка» влади</h1>
      <address><time datetime="2019-11-11T17:16:05+00:00">11 Nov 2019, 17:16</time> by <a rel="author">Василь Юрчишин</a></address>
      <p>
        <b>Міністр економічного розвитку, торгівлі та сільського господарства <a href="https://www.slovoidilo.ua/persony/mylovanov-tymofii-serhiiovych">Тимофій Милованов</a> запропонував скасувати Єдиний соціальний внесок. Однак у політичному середовищі не всі підтримали ідею міністра. Зокрема, ексміністр соціальної політики Андрій Рева відзначив, що скасування ЄСВ може привести до революції. Рева нагадав, що для реалізації цієї ініціативи буде потрібно внести зміни до Конституції, оскільки стаття 46 Основного закону передбачає, що джерелом виплат пенсій і соціальних допомог є саме ЄСВ. «<i>Щоб скасувати ЄСВ, потрібно скасувати загальнообов'язкове державне соціальне страхування. Без внесення змін до Конституції України цього зробити неможливо. Хочу я подивитися на тих людожерів, які за це проголосують</i>», – зазначив Андрій Рева.</b>
      </p>
      <p>«Слово і Діло» разом з експертами оцінило ініціативу та дізналося, чи є ризик, що разом з ЄСВ будуть скасовані й пенсії.</p>
      <p>Директор економічних програм Центру Разумкова Василь Юрчишин прокоментував, що навряд чи хтось при здоровому глузді буде рекомендувати втілення подібних ініціатив реально та серйозно. Пенсії, соціальна допомога – одна з найважливіших досягнень людства в цілому, зазначив експерт.</p>
      <p>Він акцентував, якщо деякі країни пішли таким шляхом, то впровадили при цьому інші моделі, накопичувальні системи.</p>
      <p>«<i>У нас немає нічого подібного й найближчим часом не передбачається</i>», – зазначив Юрчишин.</p>
      <p>Економіст пояснив, що заяви про скасування ЄСВ та подальше скасування пенсій – звичайні лякалки. Він не виключив, що подібні ідеї можуть використовувати, як психологічний фактор.</p>
      <p>«<i>На жаль, до підходу в стилі «робимо так, як ми говоримо, або буде ще гірше» влада вдавалася й раніше. Це передусім перевірка суспільства на переляк і на предмет того, як сприймуть голослівні ідеї</i>», – наголосив Юрчишин.</p>
      <related>
        <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv"/>
      </related>
      <p>На думку економіста, аморально вдаватися до такого шантажу, враховуючи, що пенсіонери ледь зводять кінці з кінцями. На його погляд, економічне керівництво – прем'єр, міністр економіки та деякі інші міністри – у своїх заявах допускають занадто багато вольностей.</p>
      <p>«Або ж вони не володіють статистичною інформацією, або не розуміють, про що слід вести мову. По-перше, ЄСВ – не тільки головний податок, який наповнює Пенсійний фонд, а одна з основ податкової системи. По-друге, якщо є намір щось скасувати, потрібно пропонувати альтернативу. Що може послужити основою для поліпшення ситуації після скасування ЄСВ? Давайте все скасуємо – це точно не конструктивно. Якщо ця пропозиція всерйоз озвучена, то потрібно доводити, що це дасть в економіці і соціальній сфері», – прокоментував Юрчишин.</p>
      <p>Експерт наголосив, що деякі пропозиції дають підстави вважати, що уряд серйозно недооцінює статистичну інформацію. Зокрема, він звернув увагу на прогноз Мінекономіки, згідно з яким передбачено зростання середньої зарплати зарплати на 50% за 3 роки.</p>
      <p>Він вказав, що за два роки – з кінця 2016-го до кінця 2018 року – зарплата збільшилася приблизно на 60%, а до кінця 2019 року збільшиться майже на 100%.</p>
      <p>«<i>Тому пропонувати, що за наступні три роки середня зарплата збільшиться на 50%, означає свідомо гальмувати соціальні стандарти</i>», – зауважив економіст.</p>
      <p>Експерт підкреслив, що подібне ігнорування інформацією, голослівні заяви, які не підкріплені статистикою та адміністративними можливостями, насторожують.</p>
      <p>«<i>Складається враження, що створюють основи, щоб під виглядом трансформацій і поліпшень девальвувати значимість багатьох показників. Це вже може закінчитися ігноруванням нормальних економічних фундаментальних закономірностей</i>», – підсумував Василь Юрчишин.</p>
      <p>«Слово і Діло» також порівняло, <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv">як змінилися зарплати і пенсії українців</a>, наскільки виросла «комуналка» і подорожчав долар у 2019 році порівняно з 2014-м.</p>
      <p>Курс долара, ціни на продукти, основні економічні показники на момент обрання Зеленського президентом – за <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom">посиланням</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/04/23/infografika/suspilstvo/kurs-dolara-cziny-produkty-osnovni-ekonomichni-pokaznyky-moment-obrannya-zelenskoho-prezydentom"/>
        <a href="https://www.slovoidilo.ua/2019/10/18/infografika/finansy/narodnyj-byudzhet-yak-zminylysya-doxody-ta-vytraty-ukrayincziv-ostanni-5-rokiv"/>
        <a href="https://www.slovoidilo.ua/2019/04/03/novyna/ekonomika/nadxodzhennya-yesv-zrosly-chvert"/>
        <a href="https://www.slovoidilo.ua/2019/10/16/novyna/ekonomika/kabmin-sxvalyv-zakonoproekt-pro-reformu-podatkovoyi-ta-mytnyczi"/>
      </related>
    </article>
  </body>
</html>