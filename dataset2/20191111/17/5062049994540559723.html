<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10670--turnaj-mistru-tsitsipas-poprve-pretlacil-medvedeva-nadal-zacina-proti-obhajci"/>
    <meta property="og:site_name" content="Tenisový svět"/>
    <meta property="article:published_time" content="2019-11-11T17:04:00+00:00"/>
    <meta property="og:title" content="Turnaj mistrů: Tsitsipas poprvé přetlačil Medveděva. Nadal začíná proti obhájci"/>
    <meta property="og:description" content="Druhý den Turnaje mistrů nabízí v Londýně první zápasy Agassiho skupiny. Svůj úvodní duel již má za sebou Stefanos Tsitsipas, který v šestém vzájemném utkání přehrál Daniila Medveděva. Rafael Nadal začne své působení ve večerním programu s obhájcem titulu Alexandrem Zverevem."/>
  </head>
  <body>
    <article>
      <h1>Turnaj mistrů: Tsitsipas poprvé přetlačil Medveděva. Nadal začíná proti obhájci</h1>
      <address>
        <time datetime="2019-11-11T17:04:00+00:00">11 Nov 2019, 17:04</time>
      </address>
      <p>
        <b>Druhý den Turnaje mistrů nabízí v Londýně první zápasy Agassiho skupiny. Svůj úvodní duel již má za sebou Stefanos Tsitsipas, který v šestém vzájemném utkání přehrál Daniila Medveděva. Rafael Nadal začne své působení ve večerním programu s obhájcem titulu Alexandrem Zverevem.</b>
      </p>
      <p><b><b><b>Tsitsipas poprvé porazil Medveděva</b><br/></b></b>Stefanos Tsitsipas (6.) se na šestý pokus dočkal. Řecký mladík na Turnaji mistrů v Londýně dokázal najít recept na Daniila Medveděva (4.), se kterým si poradil 7:6(5), 6:4. V celém utkání byl k vidění jediný brejk.</p>
      <p>Před Turnajem mistrů došlo k pěti vzájemným střetnutím. Tsitsipas čtyřikrát dokázal uhrát jeden set, pouze letos v Šanghaji Medveděv vyhrál ve dvou sadách. Na závěrečném podniku sezóny se však vše změnilo. Ve chvíli, kdy se oba hráči kvalifikovali do Lodnýna poprvé.</p>
      <figure>
        <iframe data-src="https://twitter.com/atptour/status/1193922341836935168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Úvodní sada nabídla vyrovnaný průběh. Pouze Tsitsipas se ve druhé hře propracoval k brejkbolu, svůj úder však netrefil ideálně, a Medveděv tak mohl srovnat na 1:1. Sada se postupně dostala až do tiebreaku, ve kterém Tsitsipas dvakrát utekl o minibrejk. Ruský protihráč ještě dokázal svého konkurenta dotáhnout, po stavu 5:5 však Medveděv již neodpověděl. </p>
      <p>Prvních pět her druhé sady bylo o představení na podáních. Následně byly k vidění dvě shody, ani jeden z hráčů však na brejk nedosáhl. A to i přes to, že řecký hráč měl za stavu 3:3 dva brejkboly. O dva gemy později si ovšem dokázal připsat úvodní brejk zápasu, po kterém na podání nevaváhal.</p>
      <p><b><b>Krawietz s Miesem zahájil výhrou</b><br/></b>Kevin Krawietz a Andreas Mies zažili úspěšný začátek letošního Turnaje mistrů. Německá dvojice v pondělním zápase přehrála debl Jean-Julien Rojer, Horia Tecau 7:6(3), 4:6, 10:6.</p>
      <p>Třetí nasazený debl v úvodním setu prohrával 2:4, rychle se mu ale vydařil rebrejk. Vzápětí oba páry odvrátily brejkboly, a jelikož Rojer s Tecauem v závěru nevyužili setbol na returnu, tak nastala zkrácená hra. V té již zásluhou rychlého vedení 4:0 uspěli Němci.</p>
      <p>Ve druhém setu si však úspěšní hráči z prvního dějství ztratili hned servis. Ve čtvrté hře poté neproměnili dva brejkboly, což byly jejich poslední naděje na záchranu setu. Krawietz s Miesem ke všemu nezachytili úvod super tiebreaku, ve kterém prohrávali 1:3. Od té doby ale získali šest míčků v řadě, což jim vyneslo první bod do skupiny. </p>
      <p><b>Nadala čeká obhájce titulu</b><br/>Dvojnásobný turnajový finalista Nadal se před akcí potýkal se zraněním břišního svalu, přesto se rozhodl v Londýně, kde si zahrál dvakrát finále, startovat. Světová jednička aktuálně táhne sérii čtrnácti výher v řadě, když po obhajobě titulu v kanadském Montréalu ovládla i US Open. Následně Nadal startoval na Laver Cupu a naposledy se představil na halovém Masters v Paříži, kde však vinou již zmíněných zdravotních problémů nenastoupil do semifinále. V roce 2019 získal Španěl celkem čtyři turnajové trofeje, kromě US Open a Montréalu ovládl i grandslamový Roland Garros a Řím.  </p>
      <p>Někdejší světová trojka Zverev má za sebou slabší sezónu. Aktuálně patří německému tenistovi sedmá pozice v žebříčku. V letošním roce ukořistil jediný titul, a sice na antukovém podniku ATP v Ženevě. Finále si zahrál ještě v mexickém Acapulku a čínské Šanghaji. Halová část ročníku se Zverevovi ovšem vůbec nevydařila. V Basileji vypadl před třemi týdny již v prvním kole, v Paříži pak došel do osmifinále, přičemž v úvodním kole měl volný los.  </p>
      <p>Oba tenisté se spolu utkají již pošesté. Všech předešlých pět střetnutí ovládl Nadal, jenž se naposledy radoval loni v Římě. </p>
      <figure>
        <iframe data-src="https://twitter.com/livetennis/status/1193667985342267392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u><b>Pondělní program</b></u><br/><b>Krawietz, Mies (oba GER)</b> – Roger (NED), Tecau (ROU) 7:6(3), 4:6, 10:6 <br/>Daniil Medveděv (RUS) – <b>Stefanos Tsitsipas (GRE)</b> 6:7(5), 4:6<br/>19:00 Cabal, Farah (oba COL) – Herbert, Mahut (oba FRA) <br/>21:00 Rafael Nadal (ESP) – Alexander Zverev (GER)</p>
      <footer>Filip Lefenda, Radek Štohl, foto: Twitter: We Are Tennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>