<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/stojcho-mladenov-e-naj-dobrijat-trenyor-v-kazahstan.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T17:31:00+00:00"/>
    <meta property="og:title" content="Стойчо Младенов е най-добрият треньор в Казахстан"/>
    <meta property="og:description" content="Той изведе &quot;Кайсар&quot; до триумф в турнира за Купата на страната"/>
  </head>
  <body>
    <article>
      <h1>Стойчо Младенов е най-добрият треньор в Казахстан</h1>
      <h2>Той изведе "Кайсар" до триумф в турнира за Купата на страната</h2>
      <address>
        <time datetime="2019-11-11T17:31:00+00:00">11 Nov 2019, 17:31</time>
      </address>
      <p>Българският треньор Стойчо Младенов беше отличен като най-добрият в Казахстан за 2019 г. Голямото признание за наставника на "Кайсар" дойде на официална церемония в Двореца на мира в столицата Нурсултан. </p>
      <p>Младенов получи признание заради огромния успех, който постигна с тима си. Той изведе "Кайсар" до триумф в турнира за Купата на Казахстан. В първенството скромният отбор завърши на 6-о място. </p>
      <p>Така през следващия сезон отборът на Младенов ще играе в квалификациите за груповата фаза на Лига Европа заедно с "Кайрат" и "Ордабаси". Шампионът "Астана" ще мери сили с другите тимове в Шампионската лига.</p>
      <p>Младенов застана начело на "Кайсар" през 2016 г. Той е вторият българин с приз за мъжки футбол в Казахстан. През 2015, 2016 и 2017 г. тази награда попадаше в ръцете на Станимир Стоилов, който тогава води "Астана" и националния отбор на Казахстан за кратко.</p>
      <p>Още един българин получи приз на церемонията. Калоян Петров беше отличен като треньор на женския отбор по футбол на шампионките от "БИИК-Казигурт" Шимкент и наставник на националния отбор на Казахстан-жени.</p>
    </article>
  </body>
</html>