<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/trump-tilbyr-230-millioner-for-informasjon/71806707"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T17:56:29+00:00"/>
    <meta property="og:title" content="Trump tilbyr 230 millioner for informasjon"/>
    <meta property="og:description" content="Han har vært etterlyst i over ti år. Så dukket navnet plutselig opp i iranske rettsdokumenter."/>
  </head>
  <body>
    <article>
      <h1>Trump tilbyr 230 millioner for informasjon</h1>
      <h2>Han har vært etterlyst i over ti år. Så dukket navnet plutselig opp i iranske rettsdokumenter.</h2>
      <address><time datetime="2019-11-11T17:56:29+00:00">11 Nov 2019, 17:56</time> by <a rel="author">Audun Hageskal</a></address>
      <p>Han har vært etterlyst siden han forsvant 9. mars i 2007. Fremdeles er det ingen som vet hvor den tidligere FBI-agenten Robert Levinson oppholder seg.</p>
      <p>Forrige uke ble det imidlertid full forvirring rundt den amerikanske mannen, som var på et hemmelig oppdrag for CIA, da han forsvant. Etter 12 år dukket navnet hans plutselig opp i iranske rettsdokumenter - noe som raskt ble tolket som at Levinson ville dukke opp i en rettssal i Iran om kort tid.</p>
      <p>Opplysningene fikk også Donald Trump til å reagere raskt. USAs president krever nå at Iran utleverer Levinson - det til tross for at han fremdeles har status som etterlyst.</p>
      <h3>Kvart milliard i dusør</h3>
      <p>Trump skal også være så ivrig etter å få den tidligere agenten hjem, at USA har tilbudt 25 millioner dollar, nærmere en kvart milliard norske kroner, for informasjon som kan oppklare hva som har skjedd med amerikaneren. Det skriver en rekke medier, blant annet <a href="https://www.scmp.com/news/world/middle-east/article/3037164/us-president-trump-wants-iran-return-ex-fbi-agent-robert">South China Morning Post</a>.</p>
      <p>
        <b>Den iranske utenriksministerens talsmann, Abbas Mousavi, var på sin side raskt ute med å tilbakevise påstandene om at Levinson skal framstilles for noen domstol.</b>
      </p>
      <p>Ifølge Mousavi har den tidligere FBI-agenten ingen pågående sak på seg i det iranske rettssystemet.</p>
      <h3>En dårlig bevart hemmelighet</h3>
      <p>I årevis forsøkte USA å holde informasjonen om hva som faktisk hadde hendt med Levinson tett til brystet. Først ble det hevdet at han hadde jobbet for et privat selskap da han var på reise. På slutten av 2013 kom imidlertid innrømmelsen - seks år etter at han forsvant, erkjente USA at han mannen hadde vært på oppdrag for CIA.</p>
      <p>
        <b>Siden han ble borte, har det bare et fåtall ganger dukket opp bilder av Levinson, det siste i 2011. Da var han ikledd oransje fengselskjeledress.</b>
      </p>
      <p>Myndighetene i Iran har hele tida holdt fast ved at de ikke vet noen ting om Levinsons forsvinning. Amerikanske myndigheter tror på sin side iranerne ser på 66-åringen som en spion og mener han trolig blir holdt fanget</p>
      <h3>- En svært positiv utvikling</h3>
      <p>Levinsons familie har gått til søksmål mot Iran, og hevder at det er iranske myndigheter som står bak forsvinningen. Familien gikk også hardt ut mot Barack Obama-administrasjonen, da han var president. Dette fordi de mente CIA og FBI hadde forrådt Levinson, og ikke hadde gjort nok for å få en mann som hadde tjenestegjort for USA i over 30 år løslatt.</p>
      <p>
        <b>Til tross for at Iran nekter for å vite hvor amerikaneren er, gikk Trump mandag ut på Twitter og omtalt Levinson som kidnappet - en teori amerikanske myndigheter har sverget til siden han forsvant.</b>
      </p>
      <p>- Hvis Iran klarer å utlevere den kidnappede, tidligere FBI-agenten, Robert A. Levinson, som har vært savnet i Iran i 12 år, vil det være en svært positiv utvikling, skreiv presidenten på Twitter mandag morgen amerikansk tid.</p>
    </article>
  </body>
</html>