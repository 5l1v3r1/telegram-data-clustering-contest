<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/zemlya-ukrajini-skilki-jiji-komu-nalezhit-i-hto-na-niy-pracyuye-50052874.html"/>
    <meta property="og:site_name" content="НВ"/>
    <meta property="article:published_time" content="2019-11-11T17:17:00+00:00"/>
    <meta property="og:title" content="Земля України: скільки її, кому належить і хто на ній працює"/>
    <meta property="og:description" content="Скільки в Україні землі, призначеної для сільського господарства? Кому вона належить зараз? Що нинішні власники землі роблять із нею, поки повноцінний ринок не працює? ВВС News Україна збірала кілька цифр про те, з чим країна підходить до моменту, коли землю можна буде продавати і купувати."/>
  </head>
  <body>
    <article>
      <h1>Земля України: скільки її, кому належить і хто на ній працює</h1>
      <h2>Скільки в Україні землі, призначеної для сільського господарства? Кому вона належить зараз? Що нинішні власники землі роблять із нею, поки повноцінний ринок не працює? ВВС News Україна збірала кілька цифр про те, з чим країна підходить до моменту, коли землю можна буде продавати і купувати.</h2>
      <address>
        <time datetime="2019-11-11T17:17:00+00:00">11 Nov 2019, 17:17</time>
      </address>
      <p>Скільки в Україні землі, призначеної для сільського господарства? Кому вона належить зараз? Що нинішні власники землі роблять із нею, поки повноцінний ринок не працює? ВВС News Україна зібрала кілька цифр про те, з чим країна підходить до моменту, коли землю можна буде продавати і купувати.</p>
      <p>Статистика земельних відносин в Україні є досить заплутаною, застарілою і неповною.</p>
      <p>Проблемою залишається і неузгодженість даних Державного земельного кадастру та Державного реєстру прав на нерухоме майно.</p>
      <p>Але якщо порівняти офіційні дані та розрахунки експертів, то деякі цифри щодо того, з чим Україна готується відкрити ринок землі, можна назвати.</p>
      <h3>Скільки землі в Україні?</h3>
      <p>В Україні понад 60 млн га землі. Із них 42,7 млн га — понад 70% - це земля сільськогосподарського призначення. При цьому йдеться про дуже родючі ґрунти. Близько 40% с/г землі в Україні - це чорноземи.</p>
      <p>Під дією мораторію на купівлю-продаж землі перебуває понад 41 млн га — за винятком тих, що виділені для ведення підсобного та особистого селянського господарства, садівництва та городництва.</p>
      <p>Із них більше 31 млн га — це земля у приватній власності, з якої майже 28 млн га — приватні паї. У державній та комунальній власності - понад 10 млн га.</p>
      <p>Проте і тут не все просто.</p>
      <p>«Якщо більш-менш зрозуміло, скільки приватної землі під мораторієм є, то не зовсім зрозуміло, що відбувається із державною землею. Частину передали у комунальну власність, а скільки залишилося?» — каже Олег Нів'євський, професор Київської школи економіки, що брала участь у низці досліджень земельних відносин та аграрної галузі в Україні.</p>
      <p>Ще одне питання: скільки с/г землі залишилося на підконтрольній Києву території?</p>
      <p>«Ті цифри, що в Україні 10,5 млн га — державна земля, то це з урахуванням Криму та окупованих територій», — каже економіст і підраховує: якщо взяти до уваги, що минулого року із державної у комунальну власність було передано 1,5 млн га, то зрозуміло, що на ринок держава зможе виставити не більше 9 млн га.</p>
      <h3>Хто і що робить на ринку землі?</h3>
      <p>Власників земельних паїв нині трохи менше 7 мільйонів. Тобто відкриття ринку землі напряму стосуватиметься одного з шести українців. Проте кількість землевласників та землекористувачів в Україні перевищує 25 млн.</p>
      <p>При цьому самі власники обробляють менше третини землі. Ті, хто обробляє орендовану землю, отримують її переважно від приватних власників — 56%. Землі, орендовані у держави, дають ще 8% обробки. І приблизно стільки ж — 7% землі - не обробляється взагалі.</p>
      <p>Що ще роблять із землею?</p>
      <figure>
        <img src="https://c.files.bbci.co.uk/14441/production/_109490038_land-trans-nc.png"/>
      </figure>
      <p>Експерти проєкту з Підтримки прозорого управління земельними ресурсами в Україні, що фінансується ЄС та Світовим банком, проаналізували дані Мін'юсту про транзакції земельних ділянок від літа 2015 до літа 2017 року.</p>
      <p>Попри те, що тоді, як і нині, діяв мораторій на продаж землі с/г призначення, 9 із десяти з цих транзакцій стосувалися саме цієї категорії землі. Із цих угод три чверті стосувалися оренди, а кожна п’ята — передачі землі у спадщину. На купівлю-продаж припадало близько 3%, і це стосувалося с/г землі не під мораторієм.</p>
      <p>Якщо поглянути на ринок землі не с/г призначення, то на операції з купівлі-продажу припадає близько третини, на спадщину — понад чверть, а от на оренду — лише кожна п’ята.</p>
      <h3>Скільки землі продадуть на ринку?</h3>
      <p>Як працюватиме ринок сільгоспземлі після скасування мораторію на купівлю-продаж? Скільки власників землі захочуть її продати?</p>
      <p>Опитування, проведене на замовлення проєкту USAID «Агроінвест» у 2015 році показало, що лише 8% власників сільгоспземлі хотіли б продати її у перший рік після зняття мораторію.</p>
      <p>Ще одне опитування, яке у 2017 році проводив Інститут аграрної економіки, показало, що серед власників земельних паїв хочуть продати його близько 10%.</p>
      <p><i>Хочете отримувати найважливіші новини в месенджер? Підписуйтеся на наш </i><a href="https://t.me/bbcukrainian">Telegram</a> <i>або</i> <a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>