<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/ingen-straff-etter-gigantduellen/71807357"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T17:50:29+00:00"/>
    <meta property="og:title" content="Ingen straff etter gigantduellen"/>
    <meta property="og:description" content="Manchester City-manager Pep Guardiola risikerer ingen reaksjon fra Det engelske fotballforbundet etter den opphetede toppkampen mot Liverpool, melder BBC."/>
  </head>
  <body>
    <article>
      <h1>Ingen straff etter gigantduellen</h1>
      <h2>Manchester City-manager Pep Guardiola risikerer ingen reaksjon fra Det engelske fotballforbundet etter den opphetede toppkampen mot Liverpool, melder BBC.</h2>
      <address><time datetime="2019-11-11T17:50:29+00:00">11 Nov 2019, 17:50</time> by <a rel="author">NTB I</a></address>
      <p>City-manageren var synlig frustrert etter 1-3-tapet på Anfield søndag, der City mente dommertrioen overså to situasjoner som kunne gitt laget straffespark.</p>
      <p>Etter kampslutt ble det vist TV-bilder av Guardiola som takket dommerne heftig for kampen mens han ristet hånda til dommer Michael Oliver. I etterkant ble spanjolen spurt om gesten var av det sarkastiske slaget.</p>
      <p>- Nei, det var ikke sarkastisk. Det var «takk skal dere ha». Jeg sa det samme etter Tottenham-kampen. «Takk skal dere ha», sa City-manageren.</p>
      <p>- Jeg går bort til dommerne og kollegene mine og sier «lykke til» hele tiden, fortsatte han.</p>
      <p>City mente seg snytt for straffespark i forkant av Liverpools ledermål søndag, men fikk ikke gehør hos dommer Oliver eller i VAR-rommet.</p>
      <p>Etter kampen ville Guardiola si minst mulig om episoden. Han henviste i stedet alle spørsmål til den engelske dommerforeningen og dens leder Mike Riley.</p>
      <p>Mot slutten av kampen traff ballen igjen hånda til Liverpools Trent Alexander-Arnold. Igjen var Guardiola tydelig frustrert på sidelinjen.</p>
      <p>Med seieren økte Liverpool forspranget til City til ni poeng. Guardiolas mannskap falt i tillegg til fjerdeplass.</p>
    </article>
  </body>
</html>