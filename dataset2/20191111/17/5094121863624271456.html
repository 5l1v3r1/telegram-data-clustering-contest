<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/ani-nalozeny-v-rumu-ani-palivy-mistrovstvi-ve-smazeni-rizku-ovladla-klasika-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T17:19:00+00:00"/>
    <meta property="og:title" content="Ani naložený v rumu, ani pálivý. Mistrovství ve smažení řízků ovládla klasika"/>
    <meta property="og:description" content="/FOTOGALERIE/ Pavla Oborníková z Trutnova se stala vítězkou premiérového ročníku mistrovství ve smažení řízků, které se uskutečnilo v sobotu v Markoušovicích."/>
  </head>
  <body>
    <article>
      <h1>Ani naložený v rumu, ani pálivý. Mistrovství ve smažení řízků ovládla klasika</h1>
      <address><time datetime="2019-11-11T17:19:00+00:00">11 Nov 2019, 17:19</time> by <a rel="author">Jan Braun</a></address>
      <p>Členové místního spolku pro využití nové návsi, kterou si postavili před třemi lety sami obyvatelé, si zpestřili listopad novou akcí. Z recese, při vzpomínce na komunistické oslavy VŘSR, ji pojmenovali VŘSSR - vepřové řízky se smaží různě.</p>
      <p>A opravdu – k vidění a ochutnání byly řízky podle rozličných receptů. Naložený v rumu, dvakrát plněný, pálivý. Každý z účastníků dostal k dispozici půl kila krkovice a bylo už na něm, co naservíruje porotě i veřejnosti. „Maso dostali den předem a každý smažil řízky, jak uměl. Nakonec vyhrála klasika,“ popisoval neobvyklou soutěž Zdeněk Štěpán, člen týmu pro využití návsi v Markoušovicích.</p>
      <figure>
        <img src="https://g.denik.cz/23/62/krkonose-naves-markousovice16-02_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/z-nadseni-lidi-vyrostla-naves-20161030.html">Z nadšení lidí vyrostla náves Přečíst článek ›</a>
      </aside>
      <p>Porotci hodnotili umělecký dojem při výrobě, vzhled, vůni a chuť řízku. Lidé, kteří se přišli podívat, uždibovali vzorky. V hlasování diváků vyhrál Jiří Bolehovský z Markoušovic.</p>
      <p>„Bylo to velké zpestření, panovala velice příjemná atmosféra. Užili jsme si to. Podle ohlasů bude i další ročník,“ naznačil Zdeněk Štěpán.</p>
      <p>Náves v Markoušovicích se proměnila díky semknutí obyvatel, vytvořili z něj přirozené centrum obce a z nevyužívaného místa u školy se stala chlouba. Letos se místní můžou těšit na rozsvícení vánočního stromu 14. prosince, v novém roce potom 22. února na Markoušovické vepřové hody.</p>
      <figure>
        <img src="https://g.denik.cz/23/4f/krk-marsov-martin1119-11_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/foto-svatomartinska-slavnost-v-hornim-marsove-20191111.html">FOTO: Svatomartinská slavnost v Horním Maršově Přečíst článek ›</a>
      </aside>
    </article>
  </body>
</html>