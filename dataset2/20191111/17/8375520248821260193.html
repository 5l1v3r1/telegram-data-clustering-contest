<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zatrimaniy-igor-mazur-rozpoviv-yak-ranishe-yogo-ne-puskali-do-polshchi--639244.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-11T17:34:03+00:00"/>
    <meta property="og:title" content="Затриманий Ігор Мазур розповів, як раніше його не пускали до Польщі"/>
    <meta property="og:description" content="Український громадський активіст розповів, як пів року тому мав проблеми в'їзду до Польщі"/>
  </head>
  <body>
    <article>
      <h1>Затриманий Ігор Мазур розповів, як раніше його не пускали до Польщі</h1>
      <address>
        <time datetime="2019-11-11T17:34:03+00:00">11 Nov 2019, 17:34</time>
      </address>
      <h4>Український громадський активіст розповів, як пів року тому мав проблеми в'їзду до Польщі</h4>
      <p>Спочатку затриманий, а потім звільнений з-під арешту у Польщі один із лідерів УНА-УНСО Ігор Мазур розповів, що мав проблеми в’їзду до цієї країни пів року тому. «Попереднього разу у травні, коли я їздив на конференцію до Польщі, то мене не пустили до країни. Сказали, що я перебуваю у списку, у якому перебувають люди, яким небажано перебувати на території ЄС через те, що вони належать, чи їх пов’язують з екстремістськими організаціями», - сказав він у коментарі «Главкому».</p>
      <p>За словами активіста, мова іде про систему SIS (Schengen Information System – загальноєвропейську систему обміну інформацією, мета якої – підвищення внутрішньої безпеки країни Шенгенської зони шляхом посилення контролю на їх зовнішніх кордонах). Нібито після того інциденту поляки запевнили Мазура, що нині все о’к і можна без перешкоди заїжджати до Польщі. «Пропонували, що я хочу, то можуть і польську візу поставити, аби я спокійніше почувався. Наприкінці літа мені цю візу зробили. І вона діє до кінця осені», - розповів він.</p>
      <p>Нагадаємо, представник офісу Уповноваженого Верховної Ради з прав людини Андрій <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">Мамалига повідомив про затримання у Польщі одного з лідерів УНА-УНСО Ігора Мазура</a> (позивний «Тополя»).</p>
      <p>Як повідомлялося, <a href="https://glavcom.ua/country/incidents/pid-posolstvom-polshchi-v-kijevi-vidbuvajetsja-aktsija-na-pidtrimku-zatrimanogo-veterana-638890.html">під посольством Польщі в Києві відбулася акція на підтримку затриманого ветерана</a>.</p>
      <p>Віцеспікерка Сейму Польщі Малґожата <a href="https://glavcom.ua/news/vicespikerka-polskogo-seymu-zapevnila-shcho-zatrimanogo-mazura-ne-vidadut-rosiji-638903.html">Ґошєвська запевнила, що затримання співробітника секретаріату Уповноваженої Верховної Ради з прав людини, активіста та добровольця Ігоря Мазура з позивним «Тополя» в Польщі є «виключно технічним» кроком і гарантує невинність затриманого.</a></p>
      <p><b>Читайте також </b>інтерв’ю Ігоря Мазура «Главкому»: <a href="https://glavcom.ua/interviews/zatrimaniy-u-polshchi-igor-mazur-topolya-ya-ne-siditimu-na-divani-budu-y-tut-shkoditi-rosiji-639213.html">Я не сидітиму на дивані, буду й тут шкодити Росії</a></p>
      <related>
        <a href="https://glavcom.ua/news/u-polshchi-zatrimali-troh-organizatoriv-svyatkuvannya-dnya-narodzhennya-gitlera-468055.html"/>
        <a href="https://glavcom.ua/news/u-dudi-ozvuchili-umovu-vidnovlennya-ukrajinskih-pamyatnikiv-u-polshchi-459167.html"/>
      </related>
    </article>
  </body>
</html>