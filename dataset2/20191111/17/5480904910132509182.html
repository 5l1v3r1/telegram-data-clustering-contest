<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/muzu-k-postupu-prijit-jak-slepy-k-houslim-smal-se-sevcik/1819860?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T17:59:00+00:00"/>
    <meta property="og:title" content="Můžu k postupu přijít jak slepý k houslím, smál se Ševčík"/>
    <meta property="og:description" content="Praha - Fotbalista Petr Ševčík bere premiérovou pozvánku do české reprezentace jako splnění dětského snu a má radost, že může být u rozhodujících zápasů o postup na mistrovství Evropy. Pětadvacetiletý záložník, který byl dodatečně povolán na nadcházející kvalifikační duely s Kosovem a v Bulharsku, si zároveň pochvaluje, že má v týmu hned sedm spoluhráčů za Slavie."/>
  </head>
  <body>
    <article>
      <h1>Můžu k postupu přijít jak slepý k houslím, smál se Ševčík</h1>
      <address><time datetime="2019-11-11T17:59:00+00:00">11 Nov 2019, 17:59</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalista Petr Ševčík bere premiérovou pozvánku do české reprezentace jako splnění dětského snu a má radost, že může být u rozhodujících zápasů o postup na mistrovství Evropy. Pětadvacetiletý záložník, který byl dodatečně povolán na nadcházející kvalifikační duely s Kosovem a v Bulharsku, si zároveň pochvaluje, že má v týmu hned sedm spoluhráčů za Slavie.</p>
      <p>"Každý malý kluk, když už hraje fotbal, sní o tom, aby se jednou dostal do reprezentace. Jsou to úplně super pocity," řekl pro klubovou televizi Ševčík.</p>
      <p>Pokud reprezentanti ve čtvrtek v Plzni porazí Kosovo, zajistí si s předstihem účast na šampionátu v příštím roce. "Být u klíčových zápasů, kdy můžeme slavit postup, je úplně fantastické. Protože - když to řeknu blbě - k tomu přijdu jak slepý k houslím. Pro mě to bude, pokud se nám to podaří, určitě krásný zážitek," uvedl Ševčík.</p>
      <p>V aktuálním výběru reprezentačního trenéra Jaroslava Šilhavého se stal už osmým hráčem z pražské Slavie, která suverénně vede českou ligu. "Určitě je to lepší, že nepůjdu do nějakého cizího prostředí a budu tam mít kluky, s kterými se vidím denně. To je dobré," prohlásil Ševčík.</p>
      <p>Slávisté mají na podzim vzhledem k účasti v Lize mistrů velmi náročný a nabitý program a nyní je s národním týmem čekají další zápasy. "Náročné to je, ale na reprezentaci se každý těší. Ale já jsem po posledním zápase docela v pohodě, protože jsem hrál jen 20 minut. Mě nějak extra nohy nebolí," dodal Ševčík.</p>
    </article>
  </body>
</html>