<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741026"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T17:15:00+00:00"/>
    <meta property="og:title" content="ชาย44นกเขาไม่ขัน กินยาเฉพาะกิจช่วยหวั่นมีผลต่ออสุจิ"/>
    <meta property="og:description" content="ปัญหาของชายวัย 44 ปี อาการที่ชาวบ้านเขาเรียกว่านกเขาไม่ขัน มาประมาณ 1 ปีเศษ จึงอยากถามคุณหมอว่าการซื้อยาเฉพาะกิจทางอินเทอร์เน็ตมาใช้เอง นาน ๆ นั้น จะมีผลต่อตัวอสุจิหรือไม่ครับ"/>
  </head>
  <body>
    <article>
      <h1>ชาย44นกเขาไม่ขัน กินยาเฉพาะกิจช่วยหวั่นมีผลต่ออสุจิ</h1>
      <address>
        <time datetime="2019-11-11T17:15:00+00:00">11 Nov 2019, 17:15</time>
      </address>
      <p>
        <b>ปัญหาของชายวัย 44 ปี อาการที่ชาวบ้านเขาเรียกว่านกเขาไม่ขัน มาประมาณ 1 ปีเศษ จึงอยากถามคุณหมอว่าการซื้อยาเฉพาะกิจทางอินเทอร์เน็ตมาใช้เอง นาน ๆ นั้น จะมีผลต่อตัวอสุจิหรือไม่ครับ</b>
      </p>
      <p><b>เรียน คุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/>ปัจจุบันผมอายุ 44 ปี แต่งงานมาได้ 4 ปีแล้ว ภรรยาอายุ 34 ปี มีลูกด้วยกัน 1 คน ตอนนี้อายุได้ 3 ขวบแล้วครับ ผมมีร่างกายแข็งแรงปกติ แต่ประวัติครอบครัวผมนั้นพ่อกับแม่ผมเป็นเบาหวานทั้งคู่ ตอนนี้พี่ชายคนโตก็เป็นเบาหวานเช่นกัน ผมมีปัญหาที่คาใจอยากจะเรียนถามคุณหมอคือว่าผมเริ่มมีอาการที่ชาวบ้านเขาเรียกว่านกเขาไม่ขัน มาประมาณ 1 ปีเศษ ไม่กล้าไปปรึกษาใครเพราะอายจึงพยายามหาซื้อยาเฉพาะกิจทางอินเทอร์เน็ตมาใช้เอง ผมใช้ยาดังกล่าวต่อเนื่องมาเป็นเวลา 3 เดือนแล้วใจก็เริ่มกังวลเพราะคิดว่าตัดสินใจเองโดยไม่มีความรู้ทางแพทย์ ผมจึงอยากถามคุณหมอว่าการซื้อยาเฉพาะกิจทางอินเทอร์เน็ตมาใช้เอง นาน ๆ นั้น จะมีผลต่อตัวอสุจิหรือไม่ครับคือผมยังอยากมีลูกอีกคน<br/>  <br/>ด้วยความนับถือ<br/><i><b>ลพ </b></i><i><b>44<br/></b></i><br/><b>ตอบ ลพ </b><b>44</b><br/><br/>ปัญหาของชายวัย 44 ปี คือมีอาการอีดี แล้วหาซื้อยาเฉพาะกิจกินเองโดยไม่ได้รับความรู้เรื่องการใช้ยาที่ถูกต้องจากแพทย์ หรือเภสัชกร จึงทำให้เกิดความกังวลว่าหากกินยาเฉพะกิจไปนาน ๆ แล้วจะมีผลเสียต่อตัวอสุจิ อาจส่งผลกระทบต่อทารกในครรภ์ของภรรยาได้ การขาดความรู้คำแนะนำที่ดีถูกต้องเกี่ยวกับการใช้ยาทำให้ผู้ใช้ยาหลายคนคิดไปปต่าง ๆ นานาว่าจะเกิดผลเสียต่อระบบต่าง ๆ ของร่างกาย เรื่องการแพทย์คนไข้ก็ควรปรึกษาแพทย์ทำให้มั่นใจและสบายใจไร้กังวลจากการใช้ยาแล้วอาการที่เป็นอยู่กลับฟื้นตัวได้ดีขึ้น แต่ชายอีดีที่ขาดความรู้ก็จะตัดสินใจเอง คิดเองเออเอง แล้วสุดท้ายอาการก็ไม่ดีขึ้น บางรายก็เกิดการดื้อยาตามมา บางรายก็มีโรคแทรกซ้อนตามมาที่อันตรายคือโรคต่าง ๆ ที่เป็นสาเหตุของอีดีก็จะไม่ได้รับการรักษา ไม่ได้รับการป้องกันไม่ให้เกิด<br/><br/>จากการศึกษาของการใช้ยาเฉพาะกิจพบว่ายาดังกล่าว ไม่มีผลต่อตัวอสุจิแต่อย่างใด ซึ่งได้ศึกษาในผู้ชายที่มีอาการอีดีจำนวน 196 รายโดยแบ่งออกเป็น 3 กลุ่มให้ใช้ยาปลอมมีแต่แป้งชนิดแรก ชนิดที่สองคือยาซินเดนาฟิล 100 มก. และชนิดที่สามคือยาวาร์เดนาฟิล 20 มก. วันละ 1 ครั้ง เป็นเวลา 6 เดือน พบว่าไม่มีการเปลี่ยนแปลงเชิงสถิติก่อนและหลังใช้ยาในเรื่องความเข้มข้นของตัวอสุจิ การเคลื่อนที่ รูปร่าง และจำนวนทั้งหมดที่เคลื่อนที่ นอกจากนี้แล้วไม่มีผลต่อระดับฮอร์โมนเพศระหว่างทั้ง 3 กลุ่มที่ศึกษา แต่การศึกษาของยาเฉพาะกิจต่อทารกในครรภ์มารดานั้นได้มีการศึกษาแค่ในสัตว์ทดลอง ซึ่งผลที่ได้ไม่ได้มีผลเสีย<br/><br/>การรักษาอาการอีดีด้วยยาเฉพาะกิจนี้ควรได้รับการตรวจร่างกายจากแพทย์ เพราะจากประวัติครอบครัวเป็นเบาหวาน อาการอีดีที่เป็นอยู่ทั้ง ๆ ที่ร่างกายแข็งแรงอาจเกิดจากการมีโรคแอบแฝงที่ยังไม่แสดงอาการให้เห็นได้โดยเฉพาะเบาหวานแอบแฝง นอกจากนี้ระดับฮอร์โมนเพศชายที่เริ่มลดลงเมื่อผู้ชายอายุ 40 ปีขึ้นไป หากมีเบาหวานแอบแฝง หรือฮอร์โมนต่ำก็อาจทำให้เกิดการดื้อต่อยาเฉพาะกิจได้ง่ายและเร็วขึ้น คือ กินยาแล้วไม่เกิดการแข็งตัว แพทย์จะได้แนะนำวิธีการรักษาอื่นควบคู่กันไปเพื่อไม่เกิดภาวะดื้อยาไม่ว่าจะเป็นการใช้คลื่นเสียงความถี่ต่ำ วิธีฟื้นฟูกล้ามเนื้อเพศและยาฉีด หากไม่ได้รับการตรวจร่างกายจากแพทย์ก่อนใช้ยาก็ไม่ใช่การรักษาแต่เป็นการเสี่ยงสุขภาพตัวเองกับยาคือเป็นหนูทดลองยาอยู่ตลอดเวลา ดังนั้นขอให้นึกถึงสุภาษิตที่ว่าอายครูไม่รู้วิชา เรื่องสุขภาพก็ห้ามอายหมอเป็นอันขาด.<br/>............................<br/>ดร.โอ สุขุมวิท 51</p>
    </article>
  </body>
</html>