<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596849/kremlino-o-morales-den-zitise-asylo-stin-rosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T17:36:00+00:00"/>
    <meta property="og:title" content="Κρεμλίνο: Ο Μοράλες δεν ζήτησε άσυλο στην Ρωσία"/>
    <meta property="og:description" content="Ο παραιτηθείς πρόεδρος της Βολιβίας, Έβο Μοράλες, δεν ζήτησε πολιτικό άσυλο στην Ρωσία, δήλωσε ο εκπρόσωπος του Ρώσου προέδρου, Ντμίτρι Πεσκόφ, εκφράζοντας..."/>
  </head>
  <body>
    <article>
      <h1>Κρεμλίνο: Ο Μοράλες δεν ζήτησε άσυλο στην Ρωσία</h1>
      <address><time datetime="2019-11-11T17:36:00+00:00">11 Nov 2019, 17:36</time> by <a rel="author">SigmaLive</a></address>
      <p><b>Ο παραιτηθείς πρόεδρος της Βολιβίας, Έβο Μοράλες, δεν ζήτησε πολιτικό άσυλο στην Ρωσία, δήλωσε ο εκπρόσωπος του Ρώσου προέδρου, Ντμίτρι Πεσκόφ, εκφράζοντας την ελπίδα ότι η κατάσταση στην Βολιβία θα διευθετηθεί χωρίς έξωθεν επεμβάσεις.<br/></b> <br/>«Οποιεσδήποτε επαφές (του Κρεμλίνου) δεν υπήρξαν, ούτε με τον κύριο Μοράλες ούτε με εκπροσώπους του», δήλωσε ο Πεσκόφ, προσθέτοντας ότι «όσον αφορά το άσυλο, κανείς δεν ζήτησε άσυλο».<br/> <br/>Ο εκπρόσωπος του Κρεμλίνου είπε επίσης ότι η κατάσταση στην Βολιβία δεν θα επηρεάσει την επικείμενη, στις 13-14 Νοεμβρίου, επίσκεψη του Πούτιν στην σύνοδο κορυφής των BRICS, που θα πραγματοποιηθεί στην Βραζιλία. «Η επίσκεψη θα πραγματοποιηθεί σύμφωνα με το ήδη συμφωνηθέν πρόγραμμα», δήλωσε ο Πεσκόφ.<br/> <br/>Παράλληλα, δήλωσε ότι το Κρεμλίνο προσβλέπει στην διευθέτηση της κατάστασης στην Βολιβία σε νόμιμα πλαίσια και χωρίς παρεμβάσεις τρίτων χωρών.<br/>Το ρωσικό υπουργείο Εξωτερικών, σε ανακοίνωση που εξέδωσε για την κατάσταση στη Βολιβία, αναφέρει ότι η Ρωσία ανησυχεί βαθύτατα για το ότι τα γεγονότα στην Βολιβία εξελίχθησαν «με βάση την συνταγή ενός κρατικού πραξικοπήματος», παρότι η κυβέρνηση της χώρας επεχείρησε να βρει εποικοδομητικές λύσεις στη βάση του διαλόγου. «Φυσικά, πρόκειται για μια απολύτως πάγια αντίδραση της ρωσικής πλευράς» δήλωσε Πεσκόφ.<br/> <br/>Η Μόσχα έχει εμπορικά ενδιαφέροντα στην Βολιβία, όπου η ρωσική υπηρεσία ατομικής ενέργειας χτίζει ένα πυρηνικό κέντρο. Ο Μοράλες είχε επισκεφθεί την Μόσχα τον Ιούνιο όπου είχε συνομιλίες με τον πρόεδρο Πούτιν, οι οποίες επικεντρώθηκαν στο βολιβιανό φυσικό αέριο και στο λίθιο, ως τομείς εμπορικής συνεργασίας μεταξύ των δύο χωρών.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>