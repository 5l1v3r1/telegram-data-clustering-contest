<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/vzdat-se-agrofertu-nebo-demise-milion-chvilek-dava-babisovi-ultimatum-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T17:58:00+00:00"/>
    <meta property="og:title" content="Vzdát se Agrofertu, nebo demise. Milion chvilek dává Babišovi ultimátum"/>
    <meta property="og:description" content="Organizátoři demonstrace na Letné chtějí, aby se Andrej Babiš vzdal Agrofertu, nebo aby odstoupil. Jinak budou dál plnit náměstí."/>
  </head>
  <body>
    <article>
      <h1>Vzdát se Agrofertu, nebo demise. Milion chvilek dává Babišovi ultimátum</h1>
      <address><time datetime="2019-11-11T17:58:00+00:00">11 Nov 2019, 17:58</time> by <a rel="author">Kateřina Perknerová</a></address>
      <p>Demokracie 30 let po revoluci nevzkvétá. Myslí si to předseda spolku Milion chvilek pro demokracii Mikuláš Minář. „Prezident nerespektuje ústavu a slibuje milost Andreji Babišovi. Premiér je v obrovském střetu zájmů. Justice a veřejnoprávní média jsou v ohrožení,“ řekl, když zdůvodňoval, proč svolávají na 16. listopadu demonstraci na pražskou Letnou.</p>
      <figure>
        <img src="https://g.denik.cz/1/27/praha-rozhovor-klaus-denik-03_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vaclav-klaus-rok-1989-prinesl-svobodu-nyni-ji-ohrozuji-nove-ideologie-20191111.html">Václav Klaus: Rok 1989 přinesl svobodu, nyní ji ohrožují nové ideologie Přečíst článek ›</a>
      </aside>
      <p>Chtějí tím vyslat politikům vzkaz, že s občanskou společností, která nebude tolerovat zneužívání moci a porušování pravidel, musejí počítat „Máme víc důvodů k nespokojenosti než na jaře. Proto dáváme Andreji Babišovi ultimátum. Buď vyřeší svůj střet zájmů, vzdá se Agrofertu a odvolá ministryni spravedlnosti Benešovou, nebo bude pokračovat vlna demonstrací,“ řekl Minář. Benjamin Roll zdůraznil, že Andrej Babiš už dostal příliš mnoho žlutých karet a sám se vyautoval mimo demokratické hřiště.</p>
      <h3>Demonstraci nerozumím</h3>
      <p>„O demisi vůbec neuvažuji. Moje bývalá firma je ve svěřenském fondu přesně podle lex Babiš,“ sdělil Andrej Babiš Deníku na otázku, jak bude na ultimátum Milionu chvilek reagovat. Doplnil, že každý může demonstrovat, kdy chce, kde chce a proti čemu chce. „Je pravda, že konkrétně tuto demonstraci nechápu, nerozumím těm naprosto nepravdivým důvodům a zdá se mi, že organizátoři jen využívají atmosféru výročí 17. listopadu,“ sdělil premiér.</p>
      <figure>
        <img src="https://g.denik.cz/1/b6/minar-demokracie-je-narocna-proto-nekdo-hleda-silne-vudce_denik-150-3x2.jpg"/>
      </figure>
      <aside>
        <a href="https://www.denik.cz/z_domova/minar-demokracie-klade-na-lidi-velke-naroky-proto-radeji-hledaji-silne-vudce-20191014.html">Mikuláš Minář: Demokracie je složitá. Lidé se raději hledají silné vůdce Přečíst článek ›</a>
      </aside>
      <p>Podle něj bychom spíš měli společně oslavovat to, co „Česká republika dokázala, jakou cestu její občané ušli a hlavně to, jakou skvělou budoucnost mají před sebou. Ale fajn, je na každém, jak k tak významnému svátku přistoupí“.</p>
      <p>Veronika Bendlová z Milion chvilek uvedla, že aktivity Milionu chvilek podporuje řada spolků, sdružení a organizací po celé republice, které od dubna uspořádaly 1050 mimopražských akcí, jichž se zúčastnilo 150 tisíc lidí.</p>
      <h3>Falešné plakáty</h3>
      <p>Na Letnou přijdou ti, kteří jsou se současným stavem politiky spíš nespokojeni, na traktorech dorazí sedláci, promluví biskup Václav Malý, chartistka Dana Němcová nebo Jana Filipová, která se s Andrejem Babišem soudí kvůli osočení, že účast na demonstracích je placená.</p>
      <figure>
        <img src="https://g.denik.cz/63/9c/praha-demonstrace-proti-benesove-a-babisovi-vaclavske-namesti-4-cerven-02_denik-150-3x2.jpg"/>
      </figure>
      <aside>
        <a href="https://www.denik.cz/z_domova/milion-chvilek-zverejnil-temata-listopadove-demonstrace-na-letne-20191106.html">Čapí hnízdo i žaloba na Zemana. Milion chvilek zveřejnil témata demonstrace Přečíst článek ›</a>
      </aside>
      <p>Podobné fake news se objevují i nyní. Dezinformátoři například rozesílají plakáty, podle nichž každý demonstrant dostane od organizátorů 500 korun. „Přesný opak je pravdou. Lidé si sami platí cestu, aby mohli přijet vyjádřit svůj občanský postoj. Na podobné útoky se dá reagovat jen tím, že účastníci popíšou, proč na Letnou dorazili. Mrzí nás, že podobné nesmysly šíří i pan Babiš nebo paní Benešová,“ uvedl Minář. Za nepodložený výrok o placených demonstrantech se například omluvil exprezident Václav Klaus.</p>
      <p> </p>
    </article>
  </body>
</html>