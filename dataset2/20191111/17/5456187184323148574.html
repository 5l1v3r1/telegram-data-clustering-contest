<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/11/355234/"/>
    <meta property="og:site_name" content="charter97.org"/>
    <meta property="article:published_time" content="2019-11-11T17:17:00+00:00"/>
    <meta property="og:title" content="У Менску адкрыецца выстава «Праўда пра Курапаты»"/>
    <meta property="og:description" content="Адкрыццё выставы адбудзецца 13 лістапада."/>
  </head>
  <body>
    <article>
      <h1>У Менску адкрыецца выстава «Праўда пра Курапаты»</h1>
      <h2>Адкрыццё выставы адбудзецца 13 лістапада.</h2>
      <address>
        <time datetime="2019-11-11T17:17:00+00:00">11 Nov 2019, 17:17</time>
      </address>
      <p>13 лістапада 2019 года а 17 гадзіне ў Рэспубліканскай мастацкай галерэі (Палац мастацтва, вул. Казлова, 3) адбудзецца адкрыццё выставы “Праўда пра Курапаты” мастакоў творчай секцыі “Пагоня” , паведамляе <a href="https://www.racyja.com/kultura/adkrytstsyo-vystavy-prauda-pra-kurapat/">racyja.com</a>.</p>
      <p>Дакументальна-мастацкая выстава “Праўда пра Курапаты” адлюстроўвае гісторыю і сённяшні дзень старога хваёвага лесу на паўночна-ўсходнім ускрайку Менску, дзе ў 1930-я гады савецкія органы бяспекі расстралялі сотні тысяч ні ў чым не вінаватых мірных людзей — нашых з вамі продкаў і суайчыннікаў.</p>
      <p>Выставу ладзяць Грамадскае аб’яднанне “Беларускі саюз мастакоў”, секцыя “Пагоня” Грамадскага аб’яднання “Беларускі саюз мастакоў” пры ўдзеле грамадзянскай ініцыятывы “Эксперты ў абарону Курапатаў” ды шэрагу структураў грамадзянскай супольнасці.</p>
      <figure>
        <img src="https://i.c97.org/ai/355234/aux-1573481685-74328527_402833837286900_1221407773208608768_n-1.jpg"/>
      </figure>
      <p>На выставе будуць прадстаўлены жывапіс, графіка, скульптура, плакат, фотадакументы. Свае новыя творы пакажуць вядомыя мастакі – <b>Эдуард Агуновіч, Віктар Мікіта, Аляксей Марачкін, Ніна Сакалова-Кубай, Генадзь Драздоў</b>, а таксама маладзейшае пакаленне сяброў Беларускага саюза мастакоў. Сярод іх – <b>Усевалад Свентахоўскі</b>, Наталля Піневіч, Уладзімір Лавецкі ды іншыя.</p>
      <p>Падчас выставы запланаваны сустрэчы, экскурсіі і прэзентацыя кнігі “НКВД забіваў у Курапатах…”</p>
      <p>На ўрачыстым адкрыцці выставы выступяць пісьменнік <b>Уладзімір Арлоў</b> і мастак Аляксей Марачкін.</p>
      <p>Куратары выставы: <b>Марат Гаравы, Ігар Марачкін</b></p>
      <p>Выстава працягнецца па 22 лістапада 2019 г.</p>
      <p>Адрас: г. Менск, вул. Казлова, 3, «Палац мастацтва».</p>
    </article>
  </body>
</html>