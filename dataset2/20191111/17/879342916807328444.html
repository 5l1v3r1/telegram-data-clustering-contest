<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/11/novyna/polityka/denisova-rozpovila-podrobyczi-zatrymannya-polshhi-ihorya-mazura"/>
    <meta property="og:site_name" content="Слово і Діло"/>
    <meta property="article:published_time" content="2019-11-11T17:23:49+00:00"/>
    <meta property="og:title" content="Денісова розповіла подробиці затримання в Польщі Ігоря Мазура"/>
    <meta property="og:description" content="Український доброволець Ігор Мазур був затриманий в Польщі не на підставі встановлення червоної картки Інтерполу, а шляхом пред'явлення циркулярного повідомлення."/>
  </head>
  <body>
    <article>
      <h1>Денісова розповіла подробиці затримання в Польщі Ігоря Мазура</h1>
      <address>
        <time datetime="2019-11-11T17:23:49+00:00">11 Nov 2019, 17:23</time>
      </address>
      <p>
        <b><a href="https://www.slovoidilo.ua/2019/11/11/novyna/polityka/ukrayina-bude-dobyvatysya-zvilnennya-mazura-posol">Український доброволець Ігор Мазур був затриманий в Польщі</a> не на підставі встановлення червоної картки Інтерполу, а шляхом пред'явлення циркулярного повідомлення, поширення якого було обмежене певними країнами, що свідчить про зловживання Росією Статутом Інтерполу.</b>
      </p>
      <p>Про це повідомила на своєму Telegram-каналі Уповноважена Верховної Ради з прав людини Людмила Денісова.</p>
      <p>«<i>Щойно зустрілась з дружиною співробітника Секретаріату Уповноваженого з прав людини Ігоря Мазура, якого було затримано 9 листопада в Польщі на КПП «Ягодин-Дорогуськ</i>», - написала Денісова.</p>
      <p>Вона повідомила, що разом з дружиною затриманого обговорила питання щодо захисту та повернення його на Батьківщину.</p>
      <p>«<i>Також під час зустрічі поспілкувалася телефоном з Ігорем та Генеральним консулом України в Любліні Василем Павленком про подальші спільні дії. Затримання Ігоря Мазура відбулося не на підставі встановлення червоної картки, як це робиться зазвичай у практиці співпраці з Інтерполом, а шляхом пред’явлення циркулярного повідомлення, розповсюдження якого було обмежено певними країнами, що свідчить про зловживання Росією Статутом Інтерполу та неправомірне використання Організації як інструменту гібридної війни для політично вмотивованих переслідувань українців</i>», - розповіла омбудсмен.</p>
      <p>З її слів, через це вона «звернулась до Уповноваженого з громадянських прав Республіки Польща пана Адама Боднара з наполегливим проханням надати правову оцінку неправомірним діям щодо політично мотивованого затримання українського громадянина та вжити відповідних заходів для його захисту».</p>
      <p>Крім того, Денісова розповіла, що поінформувала дружину Мазура про те, що Міністр юстиції України Денис Малюська особисто опікується і відпрацьовує механізм захисту, аби не допустити екстрадиції нашого співвітчизника в РФ.</p>
      <p>Нагадаємо, минулих вихідних у Польщі за запитом Російської Федерації <a href="https://www.slovoidilo.ua/2019/11/10/novyna/polityka/stratehiya-zaxystu-ukrayincya-mazura-vzhe-rozroblena-mzs">затримали співробітника</a> Секретаріату уповноваженого Верховної ради України з прав людини і відомого активіста Ігоря Мазура. У запиті Мазур звинувачується в участі в першій чеченській війні проти російських силовиків.</p>
      <p>Напередодні <a href="https://www.slovoidilo.ua/2019/11/10/novyna/polityka/mazura-viddaly-poruky-ukrayinskomu-konsulu">польська сторона звільнила Мазура на поруки українського консула</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/11/novyna/polityka/ukrayina-bude-dobyvatysya-zvilnennya-mazura-posol"/>
        <a href="https://www.slovoidilo.ua/2019/11/10/novyna/pravo/konsul-rozpoviv-koly-bude-pryznacheno-pershe-sudove-zasidannya-spravi-mazura"/>
        <a href="https://www.slovoidilo.ua/2019/11/10/novyna/polityka/mazura-viddaly-poruky-ukrayinskomu-konsulu"/>
        <a href="https://www.slovoidilo.ua/2019/11/10/novyna/polityka/polska-prokuratura-vnesla-podannya-pro-ekstradyczijnyj-aresht-mazura-denisova"/>
        <a href="https://www.slovoidilo.ua/2019/11/10/novyna/pravo/aktyvista-mazura-pryvezly-dopyt-prokuratury"/>
        <a href="https://www.slovoidilo.ua/2019/11/10/novyna/polityka/stratehiya-zaxystu-ukrayincya-mazura-vzhe-rozroblena-mzs"/>
        <a href="https://www.slovoidilo.ua/2019/11/09/novyna/polityka/pytannya-ekstradycziyi-ukrayincya-mazura-rosiyu-vyrishuvatyme-polska-storona-konsul"/>
      </related>
    </article>
  </body>
</html>