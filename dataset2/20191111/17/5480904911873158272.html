<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-mirne-oslabila-k-euru-a-stagnovala-k-dolaru/1819844?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T17:14:00+00:00"/>
    <meta property="og:title" content="Koruna mírně oslabila k euru a stagnovala k dolaru"/>
    <meta property="og:description" content="Praha - Česká měna dnes mírně oslabila k euru a stagnovala k dolaru. K 17:00 koruna k euru oslabila oproti předchozímu závěru o dva haléře na 25,51 Kč/EUR. K dolaru zůstala beze změny na 23,12 Kč/USD. Vyplývá to z údajů na serveru Patria Online. Pražská burza zahájila nový týden růstem. Index PX dnes posílil o 0,65 procenta na 1085,25 bodu. Dařilo se akciím Avastu, Kofoly nebo operátora O2."/>
  </head>
  <body>
    <article>
      <h1>Koruna mírně oslabila k euru a stagnovala k dolaru</h1>
      <address><time datetime="2019-11-11T17:14:00+00:00">11 Nov 2019, 17:14</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna dnes mírně oslabila k euru a stagnovala k dolaru. K 17:00 koruna k euru oslabila oproti předchozímu závěru o dva haléře na 25,51 Kč/EUR. K dolaru zůstala beze změny na 23,12 Kč/USD. Vyplývá to z údajů na serveru Patria Online. Pražská burza zahájila nový týden růstem. Index PX dnes posílil o 0,65 procenta na 1085,25 bodu. Dařilo se akciím Avastu, Kofoly nebo operátora O2.</p>
      <p>Český statistický úřad dnes zveřejnil aktuální údaje o vývoji inflace. Spotřebitelské ceny byly letos v říjnu o 2,7 procenta vyšší než před rokem, což byl stejný růst jako v září. Na kurz české měny tak údaje o změně cenové hladiny podle analytiků neměly velký vliv. "Na zveřejnění vývoje inflace neměla (koruna) důvod reagovat," sdělil analytik Komerční banky Michal Brožka.</p>
      <p>Pražská burza zahájila nový týden růstem. Index PX dnes posílil o 0,65 procenta na 1085,25 bodu. Dařilo se například akciím Avastu, Kofoly, likérky Stock nebo operátora O2, rostly také rakouské finanční tituly. Aktivita na trhu byla nízká. Vyplývá to z údajů burzovního webu.</p>
      <p>Finanční sektor se dnes obchodoval smíšeně. Polepšila si pojišťovna VIG, jejíž cenné papíry zdražily o 1,36 procenta na 631,50 korun. Erste Bank rostla o 1,08 procenta na 864,20 Kč. V červeném skončila Komerční banka, která odepsala 0,44 procenta na 784,50 Kč. Moneta Money Bank si pohoršila o 0,38 procenta na 78 korun.</p>
      <p>Nejúspěšnějším titulem dne se stala likérka Stock. Její akcie zhodnotily o 3,2 procenta na 61,30 Kč. Cenné papíry Kofoly zhodnotily o 2,82 procenta na 292 korun, Avastu rostl o 2,34 procenta na 131 korun a O2 o 1,14 procenta na 221,50 Kč. Se ztrátou naopak dnešní obchodování ukončila elektrárenská společnost ČEZ nebo textilka Pegas Nonwovens.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,49 | 25,51</li>
        <li>Kč/USD | 23,12 | 23,12</li>
      </ul>
      <p>
        <i>Zdroj: Patria Online</i>
      </p>
    </article>
  </body>
</html>