<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/en-thriller-fra-virkeligheten/71789497"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T17:30:11+00:00"/>
    <meta property="og:title" content="En thriller fra virkeligheten"/>
    <meta property="og:description" content="Vi feirer i høst at det er 30 år siden Berlinmuren falt. Det er en svir. Også å lese om."/>
  </head>
  <body>
    <article>
      <h1>En thriller fra virkeligheten</h1>
      <h2>Vi feirer i høst at det er 30 år siden Berlinmuren falt. Det er en svir. Også å lese om.</h2>
      <address><time datetime="2019-11-11T17:30:11+00:00">11 Nov 2019, 17:30</time> by <a rel="author">Morten Strand</a></address>
      <figure>
        <img src="https://dbstatic.no/71789651.jpg?imageId=71789651&amp;x=0&amp;y=0&amp;cropw=100&amp;croph=100&amp;width=270&amp;height=422"/>
      </figure>
      <h3>«1989 - Året som endret Europa»</h3>
      <p>Per Anders Madsen</p>
      <p>5 1 6 + Vis mer</p>
      <h4>Sakprosa</h4>
      <p>Forlag:</p>
      <h4>Gyldendal</h4>
      <p>Utgivelsesår:</p>
      <h4>2019</h4>
      <blockquote>«folkeopplysning på sitt aller beste»</blockquote>
      <aside>
        <a href="https://www.dagbladet.no/kultur/en-thriller-fra-virkeligheten/71789497#">Kjøp boken hos ARK</a>
      </aside>
      <p>
        <a href="https://www.dagbladet.no/anmeldelser">Se alle anmeldelser</a>
      </p>
      <p>Dramaturgien gir seg på mange måter selv. Begivenhetene som førte til Berlinmurens fall, for 30 år siden natta mellom 9. og 10. november, er som en politisk thriller fra virkeligheten. Derfor er det på en måte en moden frukt den tidligere journalisten og redaktøren i Aftenposten, Per Anders Madsen, har plukket.</p>
      <p>På den annen side gjengir Madsen dramaet med ei umiskjennelig journalistisk klo, som på en forbilledlig måte gir det politiske dramaet liv.</p>
      <p>
        <b>Boka «1989 - Året som endret Europa» er en drivende god fortelling, folkeopplysning på sitt aller beste, i et lett og ledig språk som også avslører at forfatteren behersker sitt tema.</b>
      </p>
      <h4>Katt og mus</h4>
      <p>Fortellergrepet er velkjent, men godt gjennomført. Madsen tar utgangspunkt i aktivister i den østtyske byen Leipzig, og følger en gruppe unge mennesker som starter det som skulle bli det østtyske opprøret. Vi følger dem inn og ut av fengselet, og i en nærmest rituell katt-og-mus-lek med det østtyske hemmelige politiet Stasi, i det dramatiske året 1989. Det er en katt-og-mus-lek både Madsen og undertegnede har deltatt i mange ganger. Men der vi hadde en nærmest journalistisk immunitet, noe politiske aktivister i de kommunistiske ett-parti statene aldri hadde.</p>
      <p>Men Madsen tar oss også med på tur. Her er rapporter fra for eksempel skjebnetunge toppmøter i Warszawapakten, fra geo-politikken i FNs hovedforsamling, fra Moskva, der den fremdeles relativt unge Mikhail Gorbatsjov var blitt president og generalsekretær, og fra dramaet slik det utviklet seg i andre land i det som en gang var «Øst-Europa». For det store dramaet i 1989 foregikk i høy grad også utenfor Berlin og den østtyske staten DDR, eller Det Det Var, som Dagbladets utenriksmedarbeider Jon-Hjalmar Smidt yndet å kalle landet etter murens fall.</p>
      <h4>Makt som forvitrer</h4>
      <p>Gjerdene i muren ble revet, nærmest som en misforståelse, kunne det virke som. Også ut fra Madsens beskrivelse av dramaet. Men det som nok kan framstå som en misforståelse, var også et resultat av tunge politiske krefter. Det var den kommunistiske makta som for lenge siden hadde mistet sin legitimitet, og som i realiteten ikke hadde noe annet valg enn å gi etter for presset fra folkemassene.</p>
      <p>Sånn sett er Madsens bok også en rekke talende øyeblikksskildringer av hvordan makt forvitrer der legitimiteten forsvinner, og frykten folk tidligere har hatt for undertrykkelsesapparatet blir borte. For Madsens bok er også en slags studie av hvordan folkelige oppstander og revolusjoner blir prosesser som ender i den gamle angivelige cæsarske erkjennelsen: Der hvor intet er, har selv keiseren tapt sin rett.</p>
      <p>Og der var han til slutt, keiseren og partisjefen Erich Honecker. Eller keiseren uten klær, i det som plutselig ble Det Det Var. I et i historien spesielt høylytt sannhetens øyeblikk. Drivende godt fortalt av JOURNALISTEN Per Anders Madsen.</p>
    </article>
  </body>
</html>