<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/11/crocioni-si-arrabbia-proculo-va-negli-spogliatoi-e-la-maceratese-vince/1323710/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-11T17:35:03+00:00"/>
    <meta property="og:title" content="Crocioni si arrabbia, Proculo va negli spogliatoi e la Maceratese vince"/>
    <meta property="og:description" content="SOMMA ALGEBRICA - Il presidente infuriato al termine del primo tempo a reti inviolate contro il Montecosaro. Il direttore sportivo inviato come messaggero alla squadra che, dopo l'intervallo, rientra in campo più concreta e vince l'incontro"/>
  </head>
  <body>
    <article>
      <h1>Crocioni si arrabbia, Proculo va negli spogliatoi e la Maceratese vince</h1>
      <h2>SOMMA ALGEBRICA - Il presidente infuriato al termine del primo tempo a reti inviolate contro il Montecosaro. Il direttore sportivo inviato come messaggero alla squadra che, dopo l'intervallo, rientra in campo più concreta e vince l'incontro</h2>
      <address><time datetime="2019-11-11T17:35:03+00:00">11 Nov 2019, 17:35</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F11%2Fcrocioni-si-arrabbia-proculo-va-negli-spogliatoi-e-la-maceratese-vince%2F1323710%2F">Condividi33</a><a href="https://twitter.com/intent/tweet?text=Crocioni+si+arrabbia%2C++Proculo+va+negli+spogliatoi++e+la+Maceratese+vince&amp;url=https%3A%2F%2Fwww.cronachemaceratesi.it%2F2019%2F11%2F11%2Fcrocioni-si-arrabbia-proculo-va-negli-spogliatoi-e-la-maceratese-vince%2F1323710%2F">Tweet</a>Email33 Condivisioni</p>
      <p> </p>
      <p> </p>
      <p>di<b> Enrico Maria Scattolini</b></p>
      <p><b>L’IRA FUNESTA DI CROCIONI</b> nell’intervallo di Maceratese- Montecosaro (+).</p>
      <p><b>MOTIVATA</b> dal risultato ad occhiali (-) su cui si era sin lì bloccata la partita fra una delle più ambiziose candidate al successo finale ed un contendente di fondo classifica.</p>
      <p><b>NON CHE FOSSERO MANCATE</b> le opportunità da rete (+).</p>
      <p><b>DUE FALLITE DA CHORNOPYSHUCHUK</b>, la seconda delle quali in modo clamoroso (-).</p>
      <p><b>UNA TERZA SFIORATA</b>, da distanza siderale, con un bellissimo tracciante però rispedito al mittente dalla traversa. Autore il solito Jachetta (+). Singolare recordman della… specialità, con il precedente analogo episodio di sette giorni prima a Monterubbiano e quello che sarebbe stato il successivo, al quarto d’ora della ripresa, ancora inchiodato sullo 0-0 di partenza.</p>
      <figure>
        <img src="https://cdn.cronachemaceratesi.it/wp-content/uploads/2019/11/Maceratsere_Montecosaro_FF-14-325x216.jpg"/>
        <figcaption>Una delle occasioni avute nel primo tempo dalla Maceratese</figcaption>
      </figure>
      <p><b>NEANCHE L’IMPEGNO AVEVA DIFETTATO (+)</b>. Rata continuamente all’attacco contro un avversario rinserrato nella propria metà campo, a protezione dell’imbarazzante difesa, reparto peggiore del girone (-).</p>
      <p><b>AZIONI PERO’ ANCORA UNA VOLTA SBIADITE</b> nella continuità e fluidità (-). Obiettive evidenze accentuate dal rimo lento (-).</p>
      <p><b>VALUTAZIONI</b> psicologicamente appesantite dalla realtà (-) del confronto con un modesto avversario.</p>
      <p><b>IL GIUSTO NERVOSISMO DI CROCIONI (+)</b> ha coinvolto il direttore sportivo Proculo, inviato in fretta negli spogliatoi come ambasciatore: forse per qualche chiarimento tattico, ma sicuramente per sollecitare maggiore concretezza.</p>
      <p><b>PERCHE’</b> quello contro il Montecosaro era un incontro assolutamente da vincere, come poi accaduto dopo la missione Proculo. Al pari del precedente di Monterubbiano e della trasferta di sabato prossimo a Capodarco, contro Futura 96.</p>
      <figure>
        <img src="https://cdn.cronachemaceratesi.it/wp-content/uploads/2019/11/Maceratsere_Montecosaro_FF-2-325x216.jpg"/>
        <figcaption>Il ricordo di Mauro Arigoni all’Helvia Recina</figcaption>
      </figure>
      <p><b>GLI SCIVOLONI (-)</b> del Monturano al “Martini” di Corridonia e del Loreto a Porto Recanati avrebbero infatti dimostrato l’importanza dei tre punti che la Rata ha conquistato ieri pomeriggio all’Helvia Recina. Successo opportunamente dedicato a Mauro Arigoni (+), ricordato con commozione anche con un minuto di raccoglimento prima dell’inizio del match.</p>
      <p><b>MA QUANTO SUDORE!</b>, per la fatica sostenuta sino a metà ripresa (-).</p>
      <p><b>E QUANTE LACRIME!</b>, per gli errori/sfortuna nelle conclusioni a bersaglio (-).</p>
      <p><b>IL GOL DI RAPAGNANI</b> avrebbe alfine aperto le cateratte (+), dando rotondità al punteggio e prodotto perfino gli applausi del pubblico ai biancorossi, all’atto del commiato.</p>
      <p><b>MI CHIEDO SE LA SUA CHIAMATA ALL’APPELLO</b>, solo al 10’ del secondo tempo, sia stata la decisione vincente di Marinelli (+), o non invece pura causalità conseguente al solito infortunio di Brack Koen che ha costretto a Campana ad abbassarsi a secondo centrale di difesa.</p>
      <figure>
        <img src="https://cdn.cronachemaceratesi.it/wp-content/uploads/2019/11/Maceratsere_Montecosaro_FF-4-325x216.jpg"/>
        <figcaption>Mariani, protagonista del match</figcaption>
      </figure>
      <p><b>INTERROGATIVO DELICATO</b> perché coinvolge l’analisi dei soliti problemi di centrocampo (-). Nella fattispecie impostato sul molle Diarra, in linea con Campana, e sull’anonimo Cascianelli trequartista.</p>
      <p><b>QUINDI CON L’INEVITABILE ESCLUSIONE DI RAPAGNANI</b>, certamente non deludente (+) nelle precedenti partite.</p>
      <p><b>UNA PICCOLA CORREZIONE (+) ALLA VOCAZIONE OFFENSIVA</b> del reparto mediano mi è parso di averla letta quando, subito dopo l’inizio,, l’allenatore biancorosso ha invertito i ruoli fra Massini e Mariani. Affidando al primo anche compiti di opportuna copertura nella fase di non possesso.</p>
      <p><b>MA POI CAPITA CHE MARIANI</b>, retrocesso da attaccante a terzino in corso d’opera, nel finale confezioni la doppietta della tranquillità (+).</p>
      <p><b>QUESTO PER DIRE</b> di una certa confusione!</p>
    </article>
  </body>
</html>