<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/11/areios-pagos-anairesi-apofasis-apofylakisis-korkonea"/>
    <meta property="og:site_name" content="euronews"/>
    <meta property="article:published_time" content="2019-11-11T17:22:50+00:00"/>
    <meta property="og:title" content="Άρειος Πάγος: Αναίρεση της απόφασης αποφυλάκισης Κορκονέα"/>
    <meta property="og:description" content="Αναίρεση στην απόφαση του Μεικτού Ορκωτού Εφετείου της Λαμίας, με την οποία αναγνώρισε στον πρώην ειδικό φρουρό Επαμεινώντα Κορκονέα το ελαφρυντικό του σύννομου βίου άσκησε ο Εισαγγελέας του Αρείου Πάγου"/>
  </head>
  <body>
    <article>
      <h1>Άρειος Πάγος: Αναίρεση της απόφασης αποφυλάκισης Κορκονέα</h1>
      <address><time datetime="2019-11-11T17:22:50+00:00">11 Nov 2019, 17:22</time> by <a rel="author">euronews </a></address>
      <p>Αναίρεση στην απόφαση του Μεικτού Ορκωτού Εφετείου της Λαμίας, με την οποία αναγνώρισε στον πρώην ειδικό φρουρό Επαμεινώντα Κορκονέα το ελαφρυντικό του σύννομου βίου, σύμφωνα με τις διατάξεις του νέου Ποινικού Κώδικα, με αποτέλεσμα να αφεθεί ελεύθερος, άσκησε ο Εισαγγελέας του Αρείου Πάγου Βασίλης Πλιώτας. Η υπόθεση θα εξεταστεί από τον 'Αρειο Πάγο.</p>
      <p>Αναλυτικότερα, ο Βασίλης Πλιώτας, αφού μελέτησε το σκεπτικό της απόφασης του Μεικτού Ορκωτού Εφετείου Λαμίας, αποφάνθηκε ότι δεν έχει επαρκή αιτιολογία όπως απαιτεί το Σύνταγμα και παράλληλα έχει εσφαλμένη ερμηνεία, ως προς την αναγνώριση του ελαφρυντικού του σύννομου βίου του Επαμεινώντα Κορκονέα.</p>
      <p>Κατόπιν αυτού, καλείται το Ποινικό Τμήμα του Αρείου Πάγου να κρίνει και πάλι την υπόθεση του Επαμεινώντα Κορκονέα και σε περίπτωση που η απόφασή του είναι θετική υπέρ της αναίρεσης της εφετειακής απόφασης, τότε ο πρώην ειδικός φρουρός θα δικαστεί εκ νέου από το Μεικτό Ορκωτό Εφετείο για την υπόθεση της δολοφονίας του Αλέξανδρου Γρηγορόπουλου.</p>
      <p>Υπενθυμίζεται ότι Επαμεινώνδας Κορκονέας αποφυλακίστηκε μόλις μία ημέρα μετά την απόφαση του Μεικτού Ορκωτού Εφετείου Λαμίας, σύμφωνα με την οποία του επιβλήθηκε μεν κάθειρξη 13 ετών για τη δολοφονία του Αλέξανδρου Γρηγορόπουλου, αλλά του αναγνωρίστηκε το ελαφρυντικό του πρότερου σύννομου βίου.</p>
      <p>Ειδικότερα, ο πρώην ειδικός φρουρός, είχε ήδη συμπληρώσει 11 χρόνια στη φυλακή, ενώ στον χρόνο που είχε εκτίσει προσμετρήθηκε ο ευνοϊκός υπολογισμός της εργασίας που παρείχε μέσα στις φυλακές.</p>
    </article>
  </body>
</html>