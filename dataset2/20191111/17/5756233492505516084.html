<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621016/%DA%86%D8%B1%D8%A7-%D9%87%DB%8C%D8%A3%D8%AA-%D8%B1%D8%A6%DB%8C%D8%B3%D9%87-%D9%85%D8%AC%D9%84%D8%B3-%D8%A8%DB%8C%D8%A7%D9%86%DB%8C%D9%87-%D8%B9%D9%84%DB%8C%D9%87-%D8%B1%D9%88%D8%AD%D8%A7%D9%86%DB%8C-%D8%B1%D8%A7-%D8%AA%DA%A9%D8%AB%DB%8C%D8%B1-%D9%88-%D9%BE%D8%AE%D8%B4-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T17:00:00+00:00"/>
    <meta property="og:title" content="چرا هیأت رئیسه مجلس بیانیه علیه روحانی را تکثیر و پخش کرد؟"/>
    <meta property="og:description" content="یک عضو فراکسیون امید مجلس گفت: چرا هیأت رئیسه مجلس شورای اسلامی باید چنین بیانیه‌­هایی با محتوای تقابلی بین دولت و رهبری را تکثیر و پخش کند؟"/>
  </head>
  <body>
    <article>
      <h1>چرا هیأت رئیسه مجلس بیانیه علیه روحانی را تکثیر و پخش کرد؟</h1>
      <h2>عضو فراکسیون امید:</h2>
      <address>
        <time datetime="2019-11-11T17:00:00+00:00">11 Nov 2019, 17:00</time>
      </address>
      <p>
        <i>یک عضو فراکسیون امید مجلس گفت: چرا هیأت رئیسه مجلس شورای اسلامی باید چنین بیانیه‌­هایی با محتوای تقابلی بین دولت و رهبری را تکثیر و پخش کند؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروانه سلحشوری، نماینده تهران و عضو فراکسیون امید مجلس درباره بیانیه‌­‌ای که امروز در صحن علنی مجلس شورای اسلامی پخش شد گفت: امروز روی میز همه ما بیانیه‌­ای کاغذی همراه با تفسیر صحبت‌های رئیس جمهوری در یزد گذاشته شده بود که محتوایی تقابلی بین آقای روحانی و رهبری داشت.</p>
      <p>سلحشوری همچنین اضافه کرد: البته این بیانیه، با واکنش تند همکاران مواجه شد؛ چرا که اکنون ما به اتحاد ملی احتیاج داریم و نباید کسانی تفرقه افکنی کنند.</p>
      <figure>
        <img src="https://aftabnews.ir/files/fa/news/1398/8/20/357970_436.jpg"/>
      </figure>
      <p>نماینده تهران همچنین اظهار کرد: نویسنده نامعلوم بود، درصورتی که بیانیه‌­ هایی که در مجلس منتشر می­‌شود باید با اسم و مشخصات داشته باشد. اما بالاخره این بیانیه توسط هیأت رئیسه تکثیر شده بود. همچنین کسی که این کار را کرده بود باید اسمش را بنویسد. اما چرا هیأت رئیسه مجلس باید چنین چیزهایی را پخش کند؟</p>
      <p>او در ادامه بیان کرد: این بیانیه باید از سوی هیأت رئیسه منتشر شده باشد، زیرا اینجا مجلس است و نمی‌­توان شب­‌نامه پخش کرد و ما برای انتشار بیانیه‌­‌ها باید ابتدا از هیأت رئیسه اجازه بگیریم و از سوی آنان محتوا چاپ شود.</p>
      <p>
        <b>اجازه توزیع بیانیه علیه دولت از سوی نماینده ساری</b>
      </p>
      <p>علی‌اصغر یوسف‌نژاد، نماینده ساری و عضو هیأت رئیسه مجلس شورای اسلامی در همین‌باره گفته­ است: مجتبی ذوالنوری نماینده قم اظهارنظری را درباره‌ سخنان روز گذشته آقای روحانی در یزد تنظیم کرد که برای توزیع باید به تایید هیات رئیسه می‌رسید و من به عنوان مسئول اداری این کار، اجازه توزیع آن را دادم.</p>
      <p>صبح امروز بیانیه‌ای دو صفحه‌ای در صحن علنی مجلس شورای اسلامی پخش شد و در این بیانیه بی‌نام، سخنان حسن روحانی در سفر به یزد را در تقابل با رهبری و تفرقه‌انگیز عنوان کرده بود.</p>
      <p>گفتنی است چند نوجوان هم که روز گذشته تلاش کردند در سخنان رئیس جمهوری اخلال ایجاد کنند، اقدام خود را با شعار «این همه لشکر آمده؛ به عشق رهبر آمده» انجام دادند که خط انحرافی تقابل رهبری و رئیس جمهوری را مطرح می‌کرد.</p>
      <p>
        <b>واکنش کواکبیان به توزیع بیانیه علیه رئیس‌جمهور</b>
      </p>
      <p>نماینده مردم تهران در مجلس شورای اسلامی با اشاره به توزیع برگه‌ای در صحن علنی امروز مجلس توسط یکی از نمایندگان گفت: هیات رئیسه نگذارد که رهبری و رئیس جمهور را در مقابل هم نشان دهند.</p>
      <p>مصطفی کواکبیان در تذکر شفاهی در جلسه علنی امروز مجلس با تسلیت به زلزله زدگان مردم آذربایجان در تذکری به هیات رئیسه مجلس گفت: در هفته وحدت قرار داریم و همه باید به دنبال وحدت باشیم از جمله سران سه قوه در سخنرانی‌ها به صورت علنی علیه هم صحبت نکنند.</p>
      <p>وی افزود: امروز در مجلس یک برگه‌ای توزیع شد که در آن اینگونه نشان داده شده بود که رهبری و رئیس جمهور در نقطه مقابل هم هستند. هیات رئیسه اجازه ندهد که سخنانی تقطیع شده از رئیس جمهور و مقام معظم رهبری در کنار هم گذاشته شود و نشان دهند که این دو ضد یکدیگر عمل می‌کنند. دستور دهید این موضوع پیگیری شود.</p>
      <p>علی لاریجانی در پاسخ به این تذکر کواکبیان بیان کرد: این موضوع را در هیات رئیسه بررسی می‌کنیم.</p>
      <p>منبع: ایرنا و ایسنا</p>
    </article>
  </body>
</html>