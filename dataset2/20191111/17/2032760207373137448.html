<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89307"/>
    <meta property="og:site_name" content="Denník politika"/>
    <meta property="article:published_time" content="2019-11-11T17:35:03+00:00"/>
    <meta property="og:title" content="Deň vojnových veteránov: Na Slovensku ich žijú tisíce, majú nárok na špeciálnu starostlivosť"/>
    <meta property="og:description" content="11.11.2019 (Webnoviny.sk) – Na Slovensku je v súčasnosti 108 veteránov z obdobia druhej svetovej vojny. Agentúre SITA to potvrdila hovorkyňa ministerstva obrany Danka Capáková. Veteráni majú nárok na špeciálnu starostlivosť a účastníci Slovenského národného povstania (SNP) dostávajú príplatok ku dôchodkom."/>
  </head>
  <body>
    <article>
      <h1>Deň vojnových veteránov: Na Slovensku ich žijú tisíce, majú nárok na špeciálnu starostlivosť</h1>
      <address><time datetime="2019-11-11T17:35:03+00:00">11 Nov 2019, 17:35</time> by <a rel="author">Webnoviny</a></address>
      <p>11.11.2019 (Webnoviny.sk) – Na Slovensku je v súčasnosti 108 veteránov z obdobia druhej svetovej vojny. Agentúre SITA to potvrdila hovorkyňa ministerstva obrany Danka Capáková. Veteráni majú nárok na špeciálnu starostlivosť a účastníci Slovenského národného povstania (SNP) dostávajú príplatok ku dôchodkom.</p>
      <h3>Ich dôchodky nie sú vysoké</h3>
      <p>Celkovo je evidovaných 8 132 vojnových veteránov, z toho 8 024 novodobých a 108 veteránov z obdobia druhej svetovej vojny. „<i>Medzi hlavné benefity statusu vojnového veterána patrí napríklad kúpeľná, rekreačná či psychologická starostlivosť, ako aj zľavy v ubytovacích či kultúrnych zariadeniach</i>,” napísala v stanovisku hovorkyňa. Benefity vojnových veteránov sa vo všeobecnosti nelíšia, tí, ktorí boli priamymi účastníkmi SNP ako aj vdovy a vdovci po nich, majú nárok na príplatok ku vyplácanému dôchodku.</p>
      <p>Riaditeľka občianskeho združenia Post Bellum Sandra Polovková si myslí, že aj ľudia, ktorí boli poškodzovaní totalitným režimom, by mali byť podporení. „<i>Vystúpili proti režimu a postavili sa na tú správnu stranu a nepoľavili zo svojich hodnôt. V aktuálnej situácii na tom nie sú dobre, štát si ich dostatočne nevšíma. Pomohlo by, ak by boli dodatočne finančne ohodnotení. V súčastnosti sú dôchodcovia a, bohužiaľ, tie ich dôchodky nie sú vysoké</i>,“ dodala.</p>
      <h3>Pripomína sa celosvetovo</h3>
      <p>V pondelok si bola Deň vojnových veteránov pripomenúť aj prezidentka SR Zuzana Čaputová pri pietnom akte na vojenskom cintoríne Petržalka – Kopčany v Bratislave. Prezidentka pripomenula, že padlých vojakov je potrebné si pripomínať a snažiť sa zabrániť ďalšiemu konfliktu. „<i>Nikdy nesmieme zabudnúť na to, že musíme robiť všetko, čo je v našich silách, aby sme nedopustili vojnu so všetkými jej hrôzami</i>,“ povedala.</p>
      <p><b>Zobraziť fotogalériu k článku:</b><br/>Prezidentka Čaputová si pripomenula Deň vojnových veteránov (fotografie)</p>
      <p>Deň vojnových veteránov je pamätný deň venovaný pamiatke vojnových veteránov. Pripomína sa celosvetovo 11. novembra. Dátum bol vybraný symbolicky, pretože v tento deň v roku 1918 vo vlakovom vozni v Le Francport pri severofrancúzskom meste Compiegne podpísali prímerie spojenci a Nemecko, čím sa na západnom fronte ukončili boje 1. svetovej vojny.</p>
      <p>Viac k témam: <a href="https://www.webnoviny.sk/tag/dochodky/"><u>dôchodky</u></a>, <a href="https://www.webnoviny.sk/tag/prezidentka-sr/"><u>prezidentka SR</u></a>, <a href="https://www.webnoviny.sk/tag/vojnovi-veterani/"><u>vojnoví veteráni</u></a><br/>Zdroj: Webnoviny.sk – <a href="https://www.webnoviny.sk/den-vojnovych-veteranov-na-slovensku-ich-ziju-tisice-maju-narok-na-specialnu-starostlivost/"><u>Deň vojnových veteránov: Na Slovensku ich žijú tisíce, majú nárok na špeciálnu starostlivosť</u></a> © SITA Všetky práva vyhradené.</p>
    </article>
  </body>
</html>