<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-hong-kong-police-shoot-protester-man-set-alight-2844160.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T17:38:43+00:00"/>
    <meta property="og:title" content="हांगकांग में पुलिस ने प्रदर्शनकारी पर चलाई गोली, हमले में एक व्यक्ति झुलसा; 88 गिरफ्तार"/>
    <meta property="og:description" content="हांगकांग में पिछले पांच महीने से लोकतंत्र के समर्थन में चल रहा प्रदर्शन सोमवार (11 नवंबर) को और भड़क गया। इस दौरान पुलिस ने एक प्रदर्शनकारी पर गोली चला दी। वहीं, प्रदर्शन के दौरान हमलावरों ने एक..."/>
  </head>
  <body>
    <article>
      <h1>हांगकांग में पुलिस ने प्रदर्शनकारी पर चलाई गोली, हमले में एक व्यक्ति झुलसा; 88 गिरफ्तार</h1>
      <address><time datetime="2019-11-11T17:38:43+00:00">11 Nov 2019, 17:38</time> by <a rel="author">एपी,हांगकांग</a></address>
      <p>हांगकांग में पिछले पांच महीने से लोकतंत्र के समर्थन में चल रहा प्रदर्शन सोमवार (11 नवंबर) को और भड़क गया। इस दौरान पुलिस ने एक प्रदर्शनकारी पर गोली चला दी। वहीं, प्रदर्शन के दौरान हमलावरों ने एक व्यक्ति को आग लगा दी। प्रदर्शन के बीच अर्द्ध स्वायत्त चीनी क्षेत्र में राष्ट्रीय पहचान को लेकर हुए विवाद के बाद एक व्यक्ति को आग लगा दी गयी। व्यक्ति को गंभीर स्थिति में अस्पताल में भर्ती कराया गया।</p>
      <p>शुक्रवार (8 नवंबर) को एक व्यक्ति की मौत होने और सप्ताहांत में लोकतंत्र समर्थक छह सांसदों की गिरफ्तारी के कारण प्रदर्शन और तेज हो गया है। पुलिस ने बताया कि एक प्रदर्शनकारी घायल हुआ और उसका उपचार चल रहा है। हांगकांग अस्पताल की एक प्रवक्ता ने बताया कि जिस व्यक्ति को गोली लगी है उसकी स्थिति गंभीर है, लेकिन उन्होंने आगे कुछ और ब्यौरा नहीं दिया।</p>
      <p>इस साल जून की शुरूआत में प्रदर्शन शुरू होने के बाद प्रदर्शनकारियों पर गोलीबारी की यह दूसरी घटना है। प्रदर्शन के सिलसिले में 3300 से ज्यादा लोगों की गिरफ्तारियां हो चुकी है। मा ओन शान में व्यक्ति को जलाने की घटना के बारे में ज्यादा विवरण उपलब्ध नहीं हैं। सोशल मीडिया पर डाले गए पोस्ट से पता चलता है कि व्यक्ति की कुछ लोगों के साथ बहस हो रही थी। इसी दौरान किसी ने उसपर ज्वलनशील पदार्थ छिड़क दिया।</p>
      <p>पुलिस ने सोमवार (11 नवंबर) को शहर के विभिन्न हिस्से में प्रदर्शनकारियों को रोकने के लिए आंसू गैस के गोले छोड़े और पानी की बौछारें कीं। रेल सेवा भी आंशिक रूप से प्रभावित हुई और एक बैंक की शाखा के कार्यालय में तोड़फोड़ की गयी।</p>
      <p><b>हांगकांग पुलिस ने हिंसा के लिए 88 को गिरफ्तार किया</b><br/>हांगकांग के कई इलाकों में प्रदर्शनकारियों ने सार्वजनिक संस्थानों और दुकानों को नष्ट किया, पुलिसकर्मियों पर हमला किया और सड़क अवरुद्ध की। हांगकांग पुलिस ने 11 नवंबर को इसकी कड़ी निंदा की। इस मामले में अब तक पुलिस ने 88 प्रदर्शनकारियों को गिरफ्तार किया।</p>
      <p>पुलिस ने कहा कि प्रदर्शनकारियों ने कॉव्लून टोंग, त्सू वान, शा टिन, तूने मुन, त्सेुंग कवन ओ, ताई पो और मोंग कोक आदि क्षेत्रों में अवैध रूप से इकट्ठा होकर कई दुकानों और सार्वजनिक संस्थापनों को नष्ट किया, जिससे सामाजिक शांति को नुकसान पहुंचा। फिर दोपहर साढ़े चार बजे प्रदर्शनकारियों ने कॉव्लून टोंग फेस्टिवल वॉक में कई दुकानों को नष्ट किया। पुलिस ने शीघ्र ही कुछ प्रदर्शनकारियों को गिरफ्तार किया और स्थिति बिगड़ने से बचाया।</p>
    </article>
  </body>
</html>