<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89306"/>
    <meta property="og:site_name" content="Denník politika"/>
    <meta property="article:published_time" content="2019-11-11T17:35:01+00:00"/>
    <meta property="og:title" content="Slovákov čaká tvrdý boj o postup na EURO 2020, podľa Hamšíka budú hrať o všetko"/>
    <meta property="og:description" content="11.11.2019 (Webnoviny.sk) – V slovenskej futbalovej reprezentácii patrí stredopoliar Marek Hamšík medzi opory už niekoľko rokov a práve jeho skúsenosti sa tímu môžu zísť v novembri."/>
  </head>
  <body>
    <article>
      <h1>Slovákov čaká tvrdý boj o postup na EURO 2020, podľa Hamšíka budú hrať o všetko</h1>
      <address><time datetime="2019-11-11T17:35:01+00:00">11 Nov 2019, 17:35</time> by <a rel="author">Webnoviny</a></address>
      <p>11.11.2019 (Webnoviny.sk) – V slovenskej futbalovej reprezentácii patrí stredopoliar Marek Hamšík medzi opory už niekoľko rokov a práve jeho skúsenosti sa tímu môžu zísť v novembri.</p>
      <p>Na Slovákov totiž čakajú dve dôležité stretnutia v boji o postup na budúcoročné majstrovstvá Európy. Hrať budú proti výberom Chorvátska a Azerbajdžanu.</p>
      <h3>Slovenský tím čaká zápas s vicemajstrami</h3>
      <p>Aby slovenský tím zostal v reálnej hre o Euro 2020, potrebuje v sobotu 16. novembra v chorvátskej Rijeke bodovať, no proti sebe bude mať viac ako zdatného súpera – úradujúcich vicemajstrov sveta.</p>
      <p>Slovenskí futbalisti im v domácom prostredí v Trnave podľahli hladko 0:4, dôležité teda bude, aby ich tento neúspech nelimitoval v hlavách.</p>
      <p><i>„Ten zápas je dávno za nami a máme za sebou už aj ďalšie súboje. Z toho duelu si ani nič dobrého vziať nemôžeme. V tejto kvalifikácii ich však máme za sebou viacero dobrých, na nich musíme stavať,“</i> myslí si 32-ročný Marek Hamšík, na klubovej úrovni hráč Ta-lienu I-fang.</p>
      <p>Keďže v Číne hral naposledy pred viac ako dvoma týždňami, na pondelkový reprezentačný zraz prišiel oddýchnutý. <i>„Teším sa na ďalšie dôležité zápasy,“</i> referoval kapitán národného tímu.</p>
      <p>Priblížil aj to, ako strávil chvíle od ostatného súťažného duelu. <i>„Venoval som sa individuálnej kondičnej príprave a na pár dní som sa bol pozrieť aj v Neapole v známom prostredí. Všetci boli radi, že ma opäť videli,“</i> poznamenal.</p>
      <p>Práve taliansky Neapol je akoby druhým domov Hamšíka, veď v ňom strávil dlhých dvanásť rokov a do Číny odtiaľ odišiel vo februári 2019.</p>
      <h3>Boj o postup na majstrovstvá bude tvrdý</h3>
      <p>Skúsený kreatívny stredopoliar vie, že v sobotu v chorvátskej Rijeke nečaká Slovákov prechádzka ružovou záhradou napriek tomu, že súperovi chýbajú pre kartový trest dvaja elitní stopéri – Domagoj Vida a Dejan Lovren.</p>
      <p><i>„Chorvátsko má veľmi široký káder a viacero hráčov, ktorí môžu tých absentujúcich nahradiť. V tomto asi nebudú mať problémy. Možno si však Chorváti mysleli, že postup už budú mať v suchu, ale ešte to tak nie je. Budeme hrať v Rijeke na menšom štadióne, možno to bude naša menšia výhoda,“</i> pokračoval Hamšík na pondelkovom zraze v Šamoríne.</p>
      <p>Po žrebe kvalifikácie Slováci vedeli, že boj o postup na ME bude veľmi tuhý až do úplného záveru, čo sa aj potvrdilo.</p>
      <p><i>„Nie sme tím ako Chorváti a vedeli sme, že až do konca to bude boj o postup. Teraz hráme o všetko, najmä v tom prvom zápase. Máme takmer celý týždeň na to, aby sme sa dali dokopy, niečo si nacvičili a vybehli na trávnik maximálne pripravení,“</i> prezradil odhodlane banskobystrický rodák.</p>
      <h3>Slovákov čakajú neľahké súboje</h3>
      <p>Odchovanec klubu Jupie Podlavice vie, že v Rijeke to Slováci nebudú mať jednoduché.</p>
      <p><i>„Nebude to tam ľahké. Vieme, proti komu hráme. Sú to vicemajstri sveta. Iba nadpriemerným výkonom si odtiaľ môžeme odviezť všetky tri body,“</i> dodal.</p>
      <p>Ak Slováci uspejú v Chorvátsku, budú musieť tento triumf potvrdiť o tri dni neskôr aj doma proti výberu Azerbajdžanu.</p>
      <p>V prípade, ak sa slovenskej futbalovej reprezentácii nepodarí postúpiť na Euro 2020 cez kvalifikáciu, bude mať ešte šancu v jari 2020 v play-off Ligy národov.</p>
      <p>Viac k témam: <a href="https://www.webnoviny.sk/tag/majstrovstva-europy-vo-futbale-me-vo-futbale-2020/"><u>majstrovstvá Európy vo futbale ME vo futbale 2020</u></a><br/>Zdroj: Webnoviny.sk – <a href="https://www.webnoviny.sk/slovakov-caka-tvrdy-boj-o-postup-na-euro-2020-podla-hamsika-budu-hrat-o-vsetko/"><u>Slovákov čaká tvrdý boj o postup na EURO 2020, podľa Hamšíka budú hrať o všetko</u></a> © SITA Všetky práva vyhradené.</p>
    </article>
  </body>
</html>