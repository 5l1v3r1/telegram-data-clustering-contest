<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/revolta-adolescents-xilenes_0_2342165946.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T17:53:00+00:00"/>
    <meta property="og:title" content="La revolta de les adolescents xilenes"/>
    <meta property="og:description" content="Arriba al Lliure la nova i magnífica proposta del dramaturg xilè Marco Layera"/>
  </head>
  <body>
    <article>
      <h1>La revolta de les adolescents xilenes</h1>
      <h2>Arriba al Lliure la nova i magnífica proposta del dramaturg xilè Marco Layera</h2>
      <address>
        <time datetime="2019-11-11T17:53:00+00:00">11 Nov 2019, 17:53</time>
      </address>
      <h3>‘Paisajes para no colorear’</h3>
      <h4>Teatre Lliure. 8 de novembre</h4>
      <p>La Sofía s’ha suïcidat i les seves nou companyes formen al prosceni i reben els aplaudiments del públic, que està de peu. Però encara volen dir una cosa. I ho fan. Vestides de col·legiales per deixar clar que representen totes les noies xilenes, reivindiquen la seva identitat com a dones i la seva llibertat i denuncien, com han fet al llarg de la funció, la violència sexual que les oprimeix i les mata en una societat en què els tics masclistes i els rols de gènere venen imposats des del mateix govern. Però sobretot anuncien un futur -llunyà, admeten- que serà seu, en el qual aquestes plagues hauran desaparegut.</p>
      <p>La Sofía és una nina de plàstic d’imatge adolescent fabricada a Taiwan que identifica la violència comesa contra les dones tant a Xile com a la resta de Llatinoamèrica en aquesta magnífica proposta del director i dramaturg xilè Marco Layera, autor del provocatiu i polèmic espectacle sobre Salvador Allende presentat al Grec el 2015. A <i>Paisajes para no colorear</i>, Layera mira i amplifica un altre cop la seva realitat més pròxima a través d’una intel·ligent reflexió sobre el poder i la construcció de la societat contemporània. Es pot pensar que a casa nostra la realitat és menys violenta i, certament, s’ha treballat una mica en la protecció de la joventut, però també és cert que les relacions entre pares i adolescents pateixen els mateixos problemes o reptes de comunicació i que la violència sexual dins de la família és, desgraciadament, més comuna del que volem acceptar.</p>
      <p>És impressionant com Layera aconsegueix que aquestes noies d'entre 13 i 17 anys es converteixin en sòlides actrius carregades de força i veritat, entregades a difondre una terrible realitat. Una realitat extreta del testimoni d’un centenar de noies en un projecte de teatre social que els funcionaris d’educació de Xile van considerar perillós i a qui aquestes nou actrius donen veu amb un coratge i una sinceritat commovedors. Bravo pel director del Lliure, Juan Carlos Martel, per programar aquest espectacle tres setmanes amb la voluntat de convocar els nois i noies de la ciutat. Aneu-hi, sisplau.</p>
    </article>
  </body>
</html>