<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zakupivlya-neyakisnih-bronezhiletiv-odnogo-z-chinovnikiv-minoboroni-vzyali-pid-vartu-329247_.html"/>
    <meta property="og:site_name" content="DT.ua"/>
    <meta property="article:published_time" content="2019-11-11T17:27:00+00:00"/>
    <meta property="og:title" content="Закупівля неякісних бронежилетів: одного з чиновників Міноборони взяли під варту"/>
    <meta property="og:description" content="Ще чотирьом підозрюваним запобіжний захід поки не обрали."/>
  </head>
  <body>
    <article>
      <h1>Закупівля неякісних бронежилетів: одного з чиновників Міноборони взяли під варту</h1>
      <h2>Ще чотирьом підозрюваним запобіжний захід поки не обрали.</h2>
      <address>
        <time datetime="2019-11-11T17:27:00+00:00">11 Nov 2019, 17:27</time>
      </address>
      <p>Печерський районний суд Києва<b> <a href="https://dt.ua/UKRAINE/sud-zaareshtuvav-ekskomandira-57-yi-brigadi-zsu-yakiy-zbiv-soldata-327250_.html">заарештував начальника ГУ Міноборони</a></b>, якого підозрюють у закупівлі бракованих бронежилетів на 176 мільйонів гривень, повідомив директор Державного бюро розслідувань Роман Труба у Telegram-каналі. За підозрюваного можна внести заставу в розмірі 76 мільйонів гривень.</p>
      <p>"Тримання під вартою або застава у 76 млн грн – такий запобіжний захід обрано генерал-майору, начальнику Головного управління Міністерства оборони України, який є підозрюваним у кримінальному провадженні за фактом закупівлі неякісного речового майна за завищеною ціною для Збройних Сил України. Таке рішення щойно виніс Печерський районний суд міста Києва", - йдеться у повідомленні.</p>
      <p>Іншим чотирьом підозрюваним поки не обрали запобіжний захід. За словами Труби, надалі число підозрюваних має збільшитися.</p>
      <p>5 листопада стало відомо, що п'ятьом чиновникам Міноборони в рамках розслідування провадження про <b><a href="https://dt.ua/UKRAINE/zakupivlya-neyakisnih-bronezhiletiv-p-yatom-chinovnikam-minoboroni-ogolosheno-pidozri-328599_.html">закупівлю для потреб ЗСУ бронежилетів</a></b>, більшість з яких не відповідає заявленим характеристикам, оголосили підозру в злочині.</p>
      <p>Їм оголосили підозри у вчиненні злочину, передбаченого ч. 2 ст. 28 ч. 3 ст. 426 (бездіяльність військової влади, вчинена групою осіб за попередньою змовою) Кримінального кодексу. Труба зазначив, що понад 70% бронежилетів прострілюються зі зброї, від якої повинні захищати.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>