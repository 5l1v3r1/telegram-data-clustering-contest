<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-rade-mist-v-cesku-dnes-lide-ucti-pamatku-valecnych-veteranu/1819497?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T01:03:00+00:00"/>
    <meta property="og:title" content="Na řadě míst v Česku dnes lidé uctí památku válečných veteránů"/>
    <meta property="og:description" content="Praha - Armáda i veřejnost si dnes připomenou památku válečných veteránů. Na oběti válek a vojáky, kteří v nich bojovali, se bude vzpomínat na řadě míst Česka. Hlavní pietní akt bude tradičně na pražském Vítkově, kde náměstkyně ministra obrany Kateřina Blažková udělí vyznamenání osmi osobnostem. V Brně se lidé mohou připojit ke vzpomínce na veterány zapíchnutím dřevěných křížů do trávníku před sochou vojáka. Památku veteránů dnes uctí také v Ostravě či Liberci."/>
  </head>
  <body>
    <article>
      <h1>Na řadě míst v Česku dnes lidé uctí památku válečných veteránů</h1>
      <address><time datetime="2019-11-11T01:03:00+00:00">11 Nov 2019, 01:03</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Armáda i veřejnost si dnes připomenou památku válečných veteránů. Na oběti válek a vojáky, kteří v nich bojovali, se bude vzpomínat na řadě míst Česka. Hlavní pietní akt bude tradičně na pražském Vítkově, kde náměstkyně ministra obrany Kateřina Blažková udělí vyznamenání osmi osobnostem. V Brně se lidé mohou připojit ke vzpomínce na veterány zapíchnutím dřevěných křížů do trávníku před sochou vojáka. Památku veteránů dnes uctí také v Ostravě či Liberci.</p>
      <figure>
        <img src="https://i3.cn.cz/3/1541935220_P201811110283901.jpg"/>
      </figure>
      <p>Pietního aktu na Vítkově se zúčastní také náčelník generálního štábu Aleš Opata, představitelé státní správy a samosprávy a Československé obce legionářské i dalších veteránských organizací. Památku padlých uctí položením květin a minutou ticha. Náměstkyně ministra obrany udělí šesti osobnostem Záslužný kříž ministra obrany III. stupně a dvěma lidem ministerský Kříž obrany státu. Do vyšší vojenské hodnosti budou jmenováni dva váleční veteráni.</p>
      <p>Městská část Praha 2 dnes ve spolupráci s armádou a Československou obcí legionářskou pořádá Den válečných veteránů na náměstí Míru. K vidění budou ukázky armádního vybavení, historické filmové dokumenty, vystoupí armádní hudebníci.</p>
      <p>V Brně dnes uctí památku válečných veteránů na Ústředním hřbitově. Na Moravském náměstí budou moci lidé jako hold veteránům zapichovat k pomníku vojáka malé dřevěné kříže. Brněnská Univerzita obrany pořádá slavnostní nástup spojený s oceněním více než 40 příslušníků školy.</p>
      <p>Slavnostní nástup má naplánovaný liberecké krajské vojenské velitelství a 31. pluk radiační, chemické a biologické ochrany. V Ostravě pořádá připomínkovou akci krajské vojenské velitelství u Památníku obětí 2. světové války v Komenského sadech.</p>
      <p>Oběti účastníků válečných bojů se každoročně připomínají 11. listopadu, tedy v den, kdy v roce 1918 bylo podepsáno příměří ukončující první světovou válku. Představitelé armády a legionářů se při této příležitosti jako každý rok setkají v Národním památníku na pražském Vítkově.</p>
    </article>
  </body>
</html>