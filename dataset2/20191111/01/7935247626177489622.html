<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/pastirma-yazi-surecek-mi-15559yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T01:00:00+00:00"/>
    <meta property="og:title" content="Pastırma yazı sürecek mi?"/>
    <meta property="og:description" content="Piyasalar pastırma yazının tadını çıkarıyor.Özellikle Borsa İstanbul’da keyifler yeniden yerine geldi.BİST 100 Endeksi geçen hafta yaklaşık 4..."/>
  </head>
  <body>
    <article>
      <h1>Pastırma yazı sürecek mi?</h1>
      <address><time datetime="2019-11-11T01:00:00+00:00">11 Nov 2019, 01:00</time> by <a rel="author">Feridun Eyüpoğlu</a></address>
      <p>Piyasalar pastırma yazının tadını çıkarıyor.</p>
      <p>Özellikle <b>Borsa İstanbul</b>’da keyifler yeniden yerine geldi.</p>
      <p>BİST 100 Endeksi geçen hafta yaklaşık <b>4 bin puanlık ralliye</b> imza attı.</p>
      <p>Ve yüzde 4,8’lik artışla 103 bin 153 puan seviyesinden haftayı kapattı.</p>
      <p>
        <b>Kritik seviye olan 106 binin aşılıp aşılmayacağını görmek içinse gözler 13 Kasım’a çevrildi!</b>
      </p>
      <p>Türk-Amerikan ilişkilerindeki engellerin varlığı iki ülke liderinin görüşmesini hayli önemli hale getirmiş durumda.</p>
      <p><b>Cumhurbaşkanı Recep Tayyip Erdoğan’ın</b> ABD ziyaretinde Suriye’deki gidişat, ABD Kongresi’nin dayattığı yaptırımlar, Rus yapımı S-400 füze alımları, F-35 programının askıya alınması, Amerikan Patriot hava savunma sisteminin alınıp alınmayacağı, Halkbank’a dönük dava, ikili ticaretin 100 milyar dolara ne zaman ve nasıl çıkarılacağı gibi <b>fazlasıyla dolu bir görüşme ajandası</b> var.</p>
      <p>
        <b>Dolayısıyla ikili liderin gerçekleştireceği görüşmeye kadar bekle gör politikası piyasaların temel argümanı haline geldi.</b>
      </p>
      <p>Amerikan Başkanı Donald Trump’ın 13 Kasım’da vereceği sözler kadar <b>uygulama aşaması</b> da önemli!</p>
      <p>Yani yapılacak görüşmenin sorunları tamamen çözmesi veya daha da kötüleştirmesi gibi bir durum yok.</p>
      <p>
        <b>İki yönetimin birbirini daha iyi anlaması ve sorunlara çözüm yolu araması için bir fırsat penceresi açılmış durumda.</b>
      </p>
      <p>Bu fırsatın nasıl kullanılacağı ayrı bir konu.</p>
      <p>Çünkü bir yanda Trump’a karşı <b>azil süreci</b> işlemeye başladı.</p>
      <p>Diğer yanda <b>başkanlık seçimlerinde geri sayım</b> hızlanma aşamasında.</p>
      <p>Dolayısıyla ABD’deki siyasi dengeler de yerinden oynuyor yavaş yavaş.</p>
      <p>Keza karar verici olarak Donald Trump kadar <b>rol kapmaya çalışan Pentagon, CIA ve Amerikan Dışişleri Bakanlığı</b>’nın varlığı da denklemi karıştırmakta!  </p>
      <p>
        <b>Kısacası Türk-Amerikan ilişkilerindeki iniş çıkışların ne başında ne de sonundayız.</b>
      </p>
      <p>Ancak, özellikle yabancı yatırımcılar yine de bu hafta gerçekleşecek görüşmeye özel bir önem veriyor.</p>
      <p>Yani <b>oynaklık riskini</b> dikkate almakta fayda var.</p>
      <p> </p>
      <p>
        <b>Düşük faiz sürecinin avantajı</b>
      </p>
      <p> </p>
      <p>Piyasaları nispeten rahatlatan temel mekanizmaysa küresel çaptaki <b>düşük faiz</b> süreci.</p>
      <p>Bu sürecin devamlılığı Türkiye gibi gelişmekte olan ülkeler açısından önemli.</p>
      <p>Ayrıca <b>ABD-Çin arasındaki ateşkesin de bozulmaması</b> önem taşıyan bir diğer konu.</p>
      <p>Şimdilik kaydıyla bu alanlardan Türkiye’de destek gelmesi piyasalarımızı motive ediyor!</p>
      <p>
        <b>Bu sayede Merkez Bankası’nın ciddi oranda faiz indirmesine karşın döviz kurları tepki vermedi.</b>
      </p>
      <p>Ve reel sektörü tüketim bazında destekleyen bir zemin oluşmaya başladı.</p>
      <p>
        <b>Mevcut atmosferi bozacak bir gelişme olmadığı takdirde piyasalardaki sakin hava gündemde kalmaya devam edecektir.</b>
      </p>
      <p>Tabii ki <b>ABD bağlamındaki olası sürprizleri</b> unutmamak şart!</p>
      <p> </p>
      <p>
        <b>Haftalık beklentiler</b>
      </p>
      <p>
        <b> </b>
      </p>
      <p>BİST 100 Endeksi, <b>106 bin puanlık direnci kırdığı takdirde</b> 108 bin puana kadar yol alabilir.</p>
      <p>
        <b>Ancak, çıkış motivasyonu daha ziyade ABD ile ilgili pozitif gelişmelerin dozuna bağlı!</b>
      </p>
      <p>Endeksin düşüş trendindeyse<b> 98 bin 500 puana doğru</b> inme potansiyeli taşıyan bir atmosfer mevcut Borsa İstanbul adına.</p>
      <p>
        <b>Dolar/TL’nin haftalık bazdaki olası seyri ise normal koşullarda karşımıza 5,69 – 5,84 bandını çıkarmakta.</b>
      </p>
      <p>Ancak, <b>Washington’dan gelecek haberlere göre</b> kurda dalgalanma artabilir.</p>
      <p>Dolayısıyla <b>5,64 – 5,90 TL</b> aralığının da dikkate alınmasında fayda var.</p>
      <p>
        <b>Euro/TL’deki beklenti bandı ise 6,25 – 6,45 olarak öne çıkmakta.</b>
      </p>
      <p>Son bir ayın en düşük seviyesine inmiş olan gram altına ait öngörülerse <b>265 – 278 liralık  aralığa</b> işaret ediyor.</p>
    </article>
  </body>
</html>