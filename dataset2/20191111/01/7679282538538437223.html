<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-wi-shafali-verma-is-youngest-indian-to-score-international-fifty-surpasses-sachin-tendulkar-30-year-old-record-2842968.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T01:20:11+00:00"/>
    <meta property="og:title" content="INDvsWI: 15 साल की शेफाली वर्मा ने तोड़ा सचिन का 30 साल पुराना रिकॉर्ड"/>
    <meta property="og:description" content="India vs West Indies, Women Cricket: भारतीय महिला क्रिकेट टीम की युवा सलामी बल्लेबाज शेफाली वर्मा अंतरराष्ट्रीय क्रिकेट में अर्धशतक बनाने वाली भारत की सबसे युवा क्रिकेटर बन गई हैं। 15 साल की शेफाली..."/>
  </head>
  <body>
    <article>
      <h1>INDvsWI: 15 साल की शेफाली वर्मा ने तोड़ा सचिन का 30 साल पुराना रिकॉर्ड</h1>
      <address><time datetime="2019-11-11T01:20:11+00:00">11 Nov 2019, 01:20</time> by <a rel="author">एजेंसी,नई दिल्ली</a></address>
      <p><b>India vs West Indies, Women Cricket: </b>भारतीय महिला क्रिकेट टीम की युवा सलामी बल्लेबाज शेफाली वर्मा अंतरराष्ट्रीय क्रिकेट में अर्धशतक बनाने वाली भारत की सबसे युवा क्रिकेटर बन गई हैं। 15 साल की शेफाली ने वेस्टइंडीज में सेंट लूसिया के डैरेन सैमी नेशनल क्रिकेट स्टेडियम में शनिवार रात खेले गए पहले टी-20 अंतरराष्ट्रीय मैच में यह उपलब्धि हासिल की। इसके साथ ही शेफाली अंतरराष्ट्रीय क्रिकेट में अर्धशतक बनाने वाली भारत की सबसे युवा क्रिकेटर बन गई हैं। शेफाली ने सचिन तेंदुलकर का 30 साल पुराना रिकॉर्ड तोड़ दिया। </p>
      <p>अपने पांचवें टी-20 मैच में शेफाली ने 49 गेंदों पर 73 रन की विस्फोटक पारी खेली, जोकि उनके करियर का पहला अर्धशतक है। अपनी इस विस्फोटक पारी में उन्होंने छह चौके और चार छक्के लगाए। </p>
      <h3>
        <a href="https://www.livehindustan.com/cricket/story-india-vs-bangladesh-deepak-chahar-becomes-first-indian-to-take-t20i-hat-trick-claims-best-ever-bowling-figures-in-all-t20i-2842963.html">INDvsBAN: दीपक चाहर ने रचा इतिहास, T20I में हैट्रिक लेकर बनाए ये रिकॉर्ड</a>
      </h3>
      <h3>
        <a href="https://www.livehindustan.com/cricket/story-ind-vs-ban-3rd-t20-international-social-media-reactions-and-memes-on-rishabh-pant-2842366.html">सोशल मीडिया पर जमकर उड़ा ऋषभ पंत का मजाक- देखें Viral Memes</a>
      </h3>
      <p>शेफाली ने यह उपलब्धि 15 साल और 285 दिनों में हासिल की है जबकि सचिन तेंदुलकर ने अपना पहला अर्धशतक 16 साल और 214 दिनों की उम्र में लगाया था। सचिन का पहला अंतरराष्ट्रीय अर्धशतक टेस्ट क्रिकेट में आया था, जो उन्होंने 24 अक्टूबर 1989 को पाकिस्तान के खिलाफ फैसलाबाद में लगाया था। </p>
      <p>भारतीय महिला क्रिकेट टीम ने पहले टी-20 मैच में मेजबान वेस्टइंडीज को 84 रनों से करारी शिकस्त दी। इस जीत के साथ भारत ने पांच मैचों की टी-20 सीरीज में 1-0 की बढ़त बना ली है। भारतीय टीम ने टॉस हारकर पहले बल्लेबाजी करते हुए चार विकेट पर 185 रनों का विशाल स्कोर बनाया और फिर वेस्टइंडीज की टीम को निर्धारित 20 ओवरों में नौ विकेट पर 101 रन पर रोक दिया। </p>
      <figure>
        <iframe data-src="https://twitter.com/BCCIWomen/status/1193385503560613888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BCCIWomen/status/1193613958617264128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>हरियाणा की छोरी का विस्फोटक अंदाज</b><br/>शेफाली हरियाणा के रोहतक की रहने वाली हैं और भारतीय महिला क्रिकेट में उनकी तुलना महान बल्लेबाज सचिन तेंदुलकर और विरेन्दर सहवाग से की जाती है। ऐसा इसलिए क्योंकि वह काफी आक्रामक बल्लेबाज हैं। इस युवा खिलाड़ी ने पिछले महीने सूरत में दक्षिण अफ्रीका के खिलाफ करियर के सिर्फ दूसरे टी-20 अंतरराष्ट्रीय मैच में 46 रन की पारी खेली थी। शेफाली के भविष्य को देखते हुए दिग्गज महिला ओपनर मिताली राज ने हाल ही में टी-20 प्रारूप से संन्यास ले लिया था।</p>
      <p><b>बेजोड़ साझेदारी</b><br/>शेफाली ने इस मैच में स्मृति मंधाना के लिए रिकॉर्ड साझेदारी भी की। दोनों सलामी बल्लेबाजों ने पहले विकेट के लिए 15.3 ओवर में 143 रन जोड़े। यह टी-20 में किसी भी विकेट के लिए भारत की ओर से सबसे बड़ी साझेदारी है। इन दोनों ने थिरुष कामिनी और पूनम राउत का 130 रन की साझेदारी रिकॉर्ड तोड़ा, जो उन्होंने 2013 में बांग्लादेश के खिलाफ बनाया था।</p>
    </article>
  </body>
</html>