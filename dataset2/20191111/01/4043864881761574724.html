<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231577/"/>
    <meta property="og:site_name" content="Українська правда"/>
    <meta property="article:published_time" content="2019-11-11T01:50:47+00:00"/>
    <meta property="og:title" content="Парнас каже, що передав Києву вимогу розслідувати справу Байдена – ЗМІ"/>
    <meta property="og:description" content="Заарештований україно-американський бізнесмен Лев Парнас попереджав нове керівництво України, що Білий дім заморозить військову допомогу, якщо Україна не оголосить про розслідування щодо родини конкурента Трампа Джо Байдена."/>
  </head>
  <body>
    <article>
      <h1>Парнас каже, що передав Києву вимогу розслідувати справу Байдена – ЗМІ</h1>
      <address>
        <time datetime="2019-11-11T01:50:47+00:00">11 Nov 2019, 01:50</time>
      </address>
      <p>Заарештований україно-американський бізнесмен Лев Парнас попереджав нове керівництво України, що Білий дім заморозить військову допомогу, якщо Україна не оголосить про розслідування щодо родини конкурента Трампа Джо Байдена.</p>
      <p><b>Джерело:</b> <a href="https://www.nytimes.com/2019/11/10/nyregion/trump-ukraine-parnas-fruman.html?action=click&amp;module=Top%20Stories&amp;pgtype=Homepage">The New York Times</a></p>
      <p><b>Деталі:</b> За словами Парнаса, зустріч, на якій про це говорилось, відбулась перед інавгурацією Володимира Зеленського. Відзначається, що українське керівництво представляв перший помічник президента Володимира Зеленського Сергій Шефір.</p>
      <p>Окрім Парнаса, на зустрічі також був присутній його партнер Ігор Фруман.</p>
      <p>Адвокат заарештованого Джозеф Бонді заявив про намір його клієнта розповісти про цю розмову на слуханнях перед Палатою представників, що розслідує справу імпічменту Трампа.</p>
      <p>Окрім призупинення військової допомоги, Парнас попереджав про те, що віцепрезидент Майк Пенс не поїде на інавгурацію Зеленського, якщо не буде оголошено про розслідування.</p>
      <p>За словами Бонді, його клієнт діяв за вказікою адвоката Трампа Рудольфа Джуліані. Той, у свою чергу, діяв за вказівкою президента США, вважає Парнас.</p>
      <p>Сам же Джуліані заперечив такі закиди. </p>
      <p>Сергій Шефір підтвердив виданню, що зустріч дійсно була. Проте зазначив, що питання військової допомоги не піднімалось. За його словами, Парнас і Фруман хотіли, щоб Зеленський зустрівся із Джуліані.</p>
      <p>Помічник Зеленського стверджує, що українська сторона не сприймала бізнесменів, як офіційних представників та не вважала, що вони можуть представляти уряд США.</p>
      <p>Натомість адвокат Парнаса наголосив, що якби Шефір не вірив, що Парнас говорить від імені Трампа, то не був би на цій зустрічі.</p>
      <p>
        <b>Передісторія:</b>
      </p>
      <ul>
        <li>10 жовтня у США <a href="https://www.pravda.com.ua/news/2019/10/11/7228773/">заарештували двох бізнесменів</a> Льва Парнаса й Ігоря Фрумана – уродженців України й Білорусі, – які були спонсорами виборчої кампанії чинного президента США Дональда Трампа. Їх звинувачують у порушенні правил фінансування виборчих кампаній.</li>
        <li>За даними ЗМІ, з кінця 2018 року Фруман і Парнас представили Джуліані декільком українським прокурорам для обговорення справи Хантера Байдена – сина "демократа" Джо Байдена.</li>
        <li>Медіа повідомляли, що колишні генпрокурори України Віктор Шокін і Юрій Луценко <a href="https://www.pravda.com.ua/news/2019/07/24/7221861/">"злили" Трампу компромат</a> на його потенційного конкурента на виборах 2020 року Джо Байдена.</li>
        <li>Фруман і Парнас лобіювали <a href="https://www.pravda.com.ua/news/2019/10/11/7228775/">звільнення посла США</a> в Україні Марі Йованович, яку Трамп зняв з посади цієї весни. За даними журналістів, Парнас і Фруман шукали зустрічі з Володимиром Зеленським під час його інавгурації.</li>
        <li>За даними Reuters, Парнас і Фруман <a href="https://www.pravda.com.ua/news/2019/10/12/7228873/">працювали </a>на українського олігарха Дмитра Фірташа.</li>
        <li>12 жовтня стало відомо, що прокуратура в США <a href="https://www.pravda.com.ua/news/2019/10/12/7228876/">розслідує </a>можливе порушення закону з боку Рудольфа Джуліані під час його діяльності в Україні.</li>
        <li>Соратники Джо Байдена ініціювали процедуру <a href="https://www.pravda.com.ua/news/2019/09/24/7227246/">імпічменту Трампа</a>.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/11/7231572/"/>
        <a href="https://www.pravda.com.ua/news/2019/11/10/7231568/"/>
        <a href="https://www.pravda.com.ua/news/2019/11/10/7231525/"/>
      </related>
    </article>
  </body>
</html>