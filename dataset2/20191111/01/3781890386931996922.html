<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740951"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T01:00:00+00:00"/>
    <meta property="og:title" content="การเมืองแตกแยกพาไทยดิ่ง เศรษฐกิจเข็นไม่ขึ้นรอชีช้ำ"/>
    <meta property="og:description" content="สัปดาหานี้การเมืองแตกแยกการแก้ไขปัญหาเศรษฐกิจก็ต่างคนต่างไป พาไทยดิ่งเหว เศรษฐกิจเข็นไม่ขึ้นรอชีช้ำ ไม่เกิน เม.ย. ปี63 คงได้เห็นการเปลี่ยนแปลง"/>
  </head>
  <body>
    <article>
      <h1>การเมืองแตกแยกพาไทยดิ่ง เศรษฐกิจเข็นไม่ขึ้นรอชีช้ำ</h1>
      <address>
        <time datetime="2019-11-11T01:00:00+00:00">11 Nov 2019, 01:00</time>
      </address>
      <p>
        <b>สัปดาหานี้การเมืองแตกแยกการแก้ไขปัญหาเศรษฐกิจก็ต่างคนต่างไป พาไทยดิ่งเหว เศรษฐกิจเข็นไม่ขึ้นรอชีช้ำ ไม่เกิน เม.ย. ปี63 คงได้เห็นการเปลี่ยนแปลง</b>
      </p>
      <p>ช่วงนี้ต้องขอบอกว่า…กระแสข่าวการปลดคนงานโรงงานปิดกิจการบริษัทปิดตัวเองธุรกิจหนี้พุ่งกำไรหดหาลูกค้าไม่ได้ยอดขายลดขายของไม่ออกและอีกสารพัดปัญหากำลังทยอยออกมาให้เห็นกันเป็นแถว<br/><br/>ด้วยเพราะ <b>"พิษเศรษฐกิจ" </b>ที่บรรดาเถ้าแก่โรงงานรายเล็กรายน้อยรายใหญ่ต่างทนปัญหาไม่ไหวหลายรายต้องอัปเปหิตัวเองออกจากวงการจากลากันไปมากมาย<br/><br/>ไม่เพียงเท่านี้!! อีกสารพัดข่าวคราวทางด้านเศรษฐกิจก็มีออกมาทำร้ายจิตใจกันแทบไม่หยุดหย่อนเรียกได้ว่า <b>เป็นการส่งสัญญาณเตือนอนาคตอันใกล้ว่ามีแต่หนทางริบหรี่…</b><br/><br/>แม้ว่าบรรดาพรรคการเมืองต่างเร่งทำผลงาน ต่างเร่งกู้คะแนนเสียงของตัวเองกลับมา เพื่อให้เกิดความไว้วางใจกันอีกครั้งพร้อมๆ กับการสร้างบรรยากาศให้ชาวบ้านดูเหมือนกระชุ่มกระชวยกันขึ้นมาบ้าง<br/><br/>สารพัดโครงการที่คัดสรรเลือกสรรกันออกมาทั้งได้หน้าไม่ได้หน้า ชาวบ้านได้เงินบ้างไม่ได้บ้าง <b>ก็เพื่อสร้างกระแสให้เห็นว่าการทำงานคุ้มนะ!!! กับคะแนนเสียงที่เลือก</b></p>
      <figure>
        <img src="https://www.dailynews.co.th/admin/upload/20191110/news_GUiFCbWPld175839_533.jpg?v=20191111093?v=5429"/>
      </figure>
      <p>แต่ในขณะเดียวกันก็อดรนทนกันไม่ได้เหมือนกัน เพราะ<b>รัฐบาลของบิ๊กตู่2/1</b> ก็กำลังมีปัญหาเรียกว่าเป็นปัญหามาตั้งแต่แรกอย่างที่เคยเขียนไว้หลายครั้งผลประโยชน์ไม่เข้าใครออกใคร!!<br/><br/>ด้วยเหตุนี้…จึงเห็นกันได้ชัดเจนว่า การแก้ไขปัญหาเศรษฐกิจก็ต่างคนต่างไป พรรคนึงไปทำหน้าที่ประกันรายได้ให้ชาวนาชาวสวนชาวไร่กันเต็มที่ อีกพรรคนึงก็ไปทำหน้าที่ดึงดูดการลงทุนไปปลุกเศรษฐกิจที่กำลังซึมกระทือให้ดูมีชีวิตชีวาขึ้นมาด้วยการกระตุ้นให้มีการจับจ่ายใช้สอยจากหลายๆ มาตรการที่ส่งกันออกมา<br/><br/>ส่วนอีกพรรคก็ว่ากันไปในเรื่องของสังคมในเรื่องของโครงการลงทุนขนาดใหญ่ แม้จะเซ็นสัญญากันไปแล้ว ก็ยังมีปัญหารอยต่อตามมาอย่างเห็นได้ชัด<br/><br/>เรียกกันว่าต่างคน…ต่างไปต่างคน…ต่างมี <b>“เรือธง”</b> ว่า… <b>เข้ามาทำแล้วต้องการอะไร?</b> หลังหยุดพักหงอยเหงากันไปนานถึง 5 ปีก็ว่ากันไปตามสไตล์การเมืองบริหารประโยชน์ได้ดีก็ไม่มีปัญหาเก้าอี้มั่นคงแข็งแรง แต่ถ้าบริหารไม่ดีแตกแยกผลประโยชน์ไม่ลงตัวก็มีอันต้องทำให้เก้าอี้สั่นคลอน<br/><br/>ด้วยความที่ไม่มีเอกภาพเราๆ ท่านๆ จึงได้เห็นสภาพทุกลักทุเล เหมือนภาพรัฐนาวาของบิ๊กตู่กำลังลอยลำอยู่ท่ามกลางพายุสารพัดจวนเจียนจะคว่ำมิคว่ำแหล่</p>
      <figure>
        <img src="https://www.dailynews.co.th/admin/upload/20191110/news_tthbISVUTc175839_533.jpg?v=20191111093?v=5244"/>
      </figure>
      <p>การขาดอำนาจในการดูแลปัญหาแบบเบ็ดเสร็จแบบจริงจัง โดยเฉพาะปัญหาด้านเศรษฐกิจยิ่งในช่วงหัวเลี้ยวหัวต่อในช่วงเศรษฐกิจฝืดเคืองเช่นนี้ <b>จึงไม่ต้องแปลกใจหรอกว่าหันไปทางไหนก็มีแต่เสียงวิพากษ์วิจารณ์</b><br/><br/>ชาวไร่…ชาวสวน…ชาวนาอาจมีรอยยิ้มกันได้บ้างเพราะรับเงินประกันกันไปแล้วทั้งข้าวทั้งยางพาราเหลือปาล์มน้ำมันมันสำปะหลังและข้าวโพดที่กำลังจะตามกันออกมาติดๆ<br/><br/>แถมยังมีเรื่องของการพักหนี้พักต้นยืดหนี้จ่ายเงินช่วยลดต้นทุนอีกสารพัด ก็ทำให้บรรดาพี่น้องชาวรากหญ้าหายใจหายคอกันได้ทั่วท้องมากขึ้น<br/><br/>แต่การดูแลการแก้ปัญหาไม่ใช่เป็นเพียงเรื่องของคนเพียงส่วนหนึ่งเท่านั้น แต่ต้องดูแลคนทั้งประเทศการเดินหน้า จึงต้องเดินไปพร้อมๆ กันถึงจะไปต่อกันได้<br/><br/><i>ที่สำคัญการใช้นโยบายการดูแลโดยการให้ปลา…แต่ไม่ให้เบ็ดตกปลาเช่นนี้ ก็ทำให้ปัญหาบานปลาย เพราะเงินงบประมาณที่เตรียมไว้ไม่เพียงพอ โดยเฉพาะอย่างยิ่งในเรื่องของการช่วยลดต้นทุนการผลิตให้กับชาวนาชาวไร่</i></p>
      <figure>
        <img src="https://www.dailynews.co.th/admin/upload/20191110/news_tSjDHPQRdj175840_533.jpg?v=20191111093?v=3252"/>
      </figure>
      <p>เพราะปรากฏว่าชาวนาชาวไร่แห่แหนกันมาใช้สิทธิ์กันล้นทะลัก ทำให้ผู้ที่เกี่ยวข้องและมีหน้าที่หลักก็ต้องเตรียมขอเงินงบประมาณเพิ่มเติมจากรัฐบาลเข้ามาดูแลเพิ่มเติมอีกเกือบ 3,000 ล้านบาท หลังจากที่ก่อนหน้านี้ใช้เงินไปแล้วเป็นหลักหมื่นล้านบาท<br/><br/>นี่…เป็นเพียงแค่ตัวอย่างในการบริหารงานที่ขาดเอกภาพของรัฐนาวาบิ๊กตู่ และในครั้งนี้ดูๆ เพลินๆ ก็ยังไม่เท่าไหร่ยังไม่เท่ากับ... การที่พรรคใหญ่กำลัง <b>“แตกแยก” </b>ออกเป็นเสี่ยงแบบสมานกันไม่ติด ซึ่งอีกไม่กี่เดือนข้างหน้าหรือไม่เกิน เม.ย. ปี63 คงได้เห็นการเปลี่ยนแปลง<br/><br/><b>ในเมื่อการมุ้งยังเอาไม่อยู่หยุดไม่อยู่แล้วการบ้านที่รออยู่จะสางปัญหากันได้อย่างไร สุดท้ายหนีไม่พ้นคนไทยตาดำๆ ที่ต้องเข้ามาเผชิญวิบากกรรมกันต่อไป!!.</b><br/>.......................................<br/>คอลัมน์ : <b><mark>เศรษฐกิจจานร้อน</mark></b><br/>โดย <b>“ช่อชมพู”</b></p>
    </article>
  </body>
</html>