<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/en-yeni-bilgi-mutlaka-yapilacak-10-proje-arasinda-hizli-tren-var-15560yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-11T01:00:00+00:00"/>
    <meta property="og:title" content="En yeni bilgi: Mutlaka yapılacak 10 proje arasında hızlı tren var"/>
    <meta property="og:description" content="Söze… “Hızlı tren konusundaki gelişmeleri ısrarla yazıyorsunuz, biz de yakından takip ediyoruz. Size en yeni bilgiyi vereyim” diye..."/>
  </head>
  <body>
    <article>
      <h1>En yeni bilgi: Mutlaka yapılacak 10 proje arasında hızlı tren var</h1>
      <address><time datetime="2019-11-11T01:00:00+00:00">11 Nov 2019, 01:00</time> by <a rel="author">Ahmet Emin Yılmaz</a></address>
      <p>Söze… <b>“Hızlı tren konusundaki gelişmeleri ısrarla yazıyorsunuz, biz de yakından takip ediyoruz. Size en yeni bilgiyi vereyim”</b> diye başladı.</p>
      <p>Cumartesi günü…</p>
      <p><b>Merinos’</b>taki <b>Bahçeşehir Üniversitesi </b>bünyesinde bulunan <b>Hükümet ve Liderlik Okulu’</b>nun geleneği haline gelen <b>Siyaset Okulu Bursa-4</b> programı sonrası sohbetimizde, geçmiş dönem <b>Başbakan Yardımcısı</b> olan <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu’</b>nun öncelikli konusu <b>Bursa’nın istediği</b> hızlı trendi.</p>
      <p>En yeni bilgiyi de şöyle açıkladı:</p>
      <p>
        <b>“Perşembe günü Bursa’ya gelmeden önce görüştüm. Bursalıları biraz beklettik, ama hızlı tren Bursa’ya mutlaka gelecek.”</b>
      </p>
      <figure>
        <img src="https://www.olay.com.tr/d/other/1-306.jpg"/>
      </figure>
      <p>Heyecanlandıran gelişme şu:</p>
      <p>
        <b>“Türkiye’de 10 proje belirlendi. Bu 10 proje kesinlikle yapılacak projeler. Gerekirse de dış kaynaklı desteklerle yapılacak projeler. Bunlardan bir tanesi hızlı trenimiz.”</b>
      </p>
      <p>Mesajı net:</p>
      <p>
        <b>“Bilindiği gibi, geçen yıl yapılan ihale maliyet artışı nedeniyle başlanamadan iptal edildi, ama bu kimsede karamsarlığa yol açmasın.”</b>
      </p>
      <p>Önemli ayrıntıyı açıkladı:</p>
      <p>
        <b>“Henüz yeni ihalenin yapılmamış olması da önemli değil. Çünkü hızlı tren projemiz yatırım programında var ve yüzde 10’luk payı da dahil edeceğiz.”</b>
      </p>
      <p>Ardından…</p>
      <p><b>“Biz hızlı treni yapacağız”</b> diyerek kararlılık gösterdi ve şunu söyledi:</p>
      <p>
        <b>“Bizim yapmamız gereken şey ısrarla ve kararlı bir şekilde çalışmak.”</b>
      </p>
      <p> Şöyle devam etti:</p>
      <p>
        <b>“Önemli olan, Bursa’ya daha fazla ne sağlayabiliriz? Bunun için çaba sarf ediyoruz. Emin olun, şu süreci siyaset yaparak değil de tamamen samimi bir tüccar mantığıyla Ankara’da devam ettirmeye çalışıyoruz.”</b>
      </p>
      <p>Şunu da ekledi:</p>
      <p>
        <b>“Sayın bakanlarımızla görüşmelerimizde de öyle. Gidiyoruz anlatıyoruz. Siyasi retorikle de değil, her türlü tavrımızla, tarzımızla anlatıyoruz. İnşallah Bursa’mıza hayırlı hizmetler olur.”</b>
      </p>
      <p>Bu noktada…</p>
      <p><b>Ankara’</b>daki girişimlerden elbette kimsenin kuşkusu yok. Ancak, <b>kentin hızlı treni çok istediğini</b> göstermek ve siyasetçiyi yalnız bırakmamak gerekir.</p>
      <p>Bu da <b>Bursa’nın kurumlarına</b> düşüyor. <b>Fan Kulüp’</b>ün attığı adımın devamı getirilmeli.</p>
      <p> </p>
      <p>
        <b>Sıra kent içi raylı ulaşımda</b>
      </p>
      <p> </p>
      <figure>
        <img src="https://www.olay.com.tr/d/other/2-264.jpg"/>
      </figure>
      <p>Önce… <b>Gençlik ve Spor Bakanı Dr. Mehmet Muharrem Kasapoğlu</b> geldi. Sonra <b>Sanayi ve Ticaret Bakanı Mustafa Varank</b> incelemelerde bulundu. Bunlara <b>Çevre ve Şehircilik Bakanı Murat Kurum’</b>un müjdeleri eklendi.</p>
      <p><b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> yeni hedefi açıkladı:</p>
      <p>
        <b>“Önümüzdeki süreçte kent içi ulaşım, özellikle raylı ulaşımla ilgili projeler var. Ulaştırma Bakanımız ya da bir başkası gelecek, ama bunu da çözmeye çalışacağız.”</b>
      </p>
      <p> </p>
      <p>
        <b>Hakan Çavuşoğlu mutlu: Bursa’ya pozitif ayrımcılık görmeye başladık</b>
      </p>
      <p> </p>
      <figure>
        <img src="https://www.olay.com.tr/d/other/3-204.jpg"/>
      </figure>
      <p>Cuma günü… <b>Çevre ve Şehircilik Bakanı Murat Kurum</b> geldi ve görülmemiş bir <b>pozitif yaklaşımla</b> çözüm bekleyen kentsel sorunlara ilişkin önemli açıklamalar yaptı.</p>
      <p>Kuşkusuz…</p>
      <p>Verilen sözlerin hepsi <b>Bursa </b>için çok önemli ve kente de büyük bir moral oldu.</p>
      <p>İşte…</p>
      <p>Bu sürecin değerlendirmesini geçmiş dönem <b>Başbakan Yardımcısı</b> olan <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> yaptı.</p>
      <p>Dedi ki:</p>
      <p>
        <b>“Çevre ve Şehircilik Bakanımız gelmeden Ankara’da çok ciddi bir hazırlık yaptık. Kimi getireceksin, ne olacak, bunların hepsinin hazırlık süreçleri var. Hiçbiri ayaküstü verilen söz değil.”</b>
      </p>
      <p>Şöyle devam etti:</p>
      <p>
        <b>“Bakanımız belli başlı yatırımları açıkladı. Tüm ilçelerimize ufak, orta, büyük dokunuşları var. Önemli maddi destekler verdi. Sıkıntılı krediler için imkânlar sağladı.”</b>
      </p>
      <p>Mutluluğu şu:</p>
      <p>
        <b>“Bursa’ya pozitif ayrımcılık görmeye başladık. Şimdi bunları takip edeceğiz.”</b>
      </p>
      <p> </p>
      <p>
        <b>Ankara’da spor yatırımları lansmanı</b>
      </p>
      <p> </p>
      <figure>
        <img src="https://www.olay.com.tr/d/other/4-112.jpg"/>
      </figure>
      <p>
        <b>Çevre ve Şehircilik Bakanı Murat Kurum’</b>
      </p>
      <p>un açıkladığı toplam 1 milyar liralık yatırımın <b>TOKİ</b> ve <b>Altyapı Yatırımları Başkanlığı</b> tarafından gerçekleştirileceğini söyleyen <b>AK Parti Bursa Milletvekili </b>ve <b>TBMM İnsan Hakları İnceleme Komisyonu Başkanı Hakan Çavuşoğlu</b> şu bilgiyi de verdi:</p>
      <p>
        <b>“Spor Bakanımız Sayın Mehmet Muharrem Kasapoğlu’nun ziyaretinde açıklamadığımız bazı büyük projeler var. Onlar için de Büyükşehir ve ilçe belediyelerimizle Ankara’da lansman yapacağız.”</b>
      </p>
      <p> </p>
      <p>
        <b>Her şey gibi siyaset de değişiyor… Yeni nesil siyasetçinin artık okulu var</b>
      </p>
      <p> </p>
      <figure>
        <img src="https://www.olay.com.tr/d/other/5-068.jpg"/>
      </figure>
      <p>Yıllar önce… Siyaset için <b>“okulu olmaz”</b> denirdi. Bu görüş artık geçerli değil. Yeni nesil siyasetçi <b>bilgi donanımına</b> önem veriyor. Özellikle <b>yerel siyasetçi</b> kentiyle ilgili her şeyi sorguluyor ve <b>daha fazlasını öğrenmek</b> istiyor.</p>
      <p>Nitekim…</p>
      <p><b>Bahçeşehir Üniversitesi</b> bünyesindeki <b>Hükümet ve Liderlik Okulu</b> tarafından başlatılan ve <b>Türkiye’ye model</b> olan <b>Siyaset Okulu</b> için <b>Bursa’</b>da 400 civarı <b>kayıt</b> yapılması ve katılımcı çoğunluğunun <b>yerel siyasetçi</b> olması hiç de şaşırtıcı değil.</p>
      <p>Kaldı ki…</p>
      <p><b>İstanbul’</b>da bu yıl onaltıncısı düzenlenecek <b>Siyaset Okulu’</b>nun ilk 12 yılında <b>yerel medya-yerel siyaset</b> ilişkilerine dair gözlemlerini anlatmış <b>yerel gazeteci</b> olarak cumartesi günü de bu yıl dördüncüsü yapılan <b>Siyaset Okulu Bursa</b> programında kürsüye çıkmak farklı bir duyguydu.</p>
      <p><b>İstanbul’</b>da öğrenci ağılıklı olan programın <b>Bursa’</b>da <b>siyasetçi</b> çoğunluğuyla yapılması da <b>yerel siyasetteki değişimi</b> gösteriyor.</p>
      <p> </p>
      <p>
        <b>Akademik Odaların gündeminde tren var</b>
      </p>
      <p> </p>
      <figure>
        <img src="https://www.olay.com.tr/d/other/6-052.jpg"/>
      </figure>
      <p>Önce… <b>İnşaat Mühendisleri Odası Bursa Şubesi</b> bünyesinde <b>Ulaşım Komisyonu</b> kurup <b>hızlı tren</b> çalışmaları yapmaya başladı. Hatta komisyonun son toplantısına biz de katıldık.</p>
      <p>Ardından…</p>
      <p><b>Makine Mühendisleri Odası Bursa Şubesi </b>gündemine tren konusunu aldı.</p>
      <p>Gelişmeleri değerlendirmek için de <b>Demiryolu Sevdalıları Derneği Başkanı</b> olan, tren için yürüyüş yapan tek siyasetçi özelliği taşıyan <b>CHP Bursa eski Milletvekili Kemal Demirel’</b>i yönetim kurulu toplantısına davet etti.</p>
    </article>
  </body>
</html>