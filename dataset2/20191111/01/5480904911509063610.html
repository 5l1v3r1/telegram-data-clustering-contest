<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zacina-tyden-vedy-a-techniky-zameri-se-na-globalni-hrozby/1819492?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T01:51:00+00:00"/>
    <meta property="og:title" content="Začíná Týden vědy a techniky, zaměří se na globální hrozby"/>
    <meta property="og:description" content="Praha - Klimatické změny, plýtvání potravinami, přírodní katastrofy, ale i výročí sametové revoluce jsou hlavní témata Týdne vědy a techniky Akademie věd (AV). Největší český vědecký festival začíná dnes. Značná část programu se koná v Praze, kde budou přednášky, workshopy, prohlídky odborných pracovišť, úniková hra a videomapping, uvedla v tiskové zprávě a pro ČTK mluvčí festivalu Lenka Heroldová."/>
  </head>
  <body>
    <article>
      <h1>Začíná Týden vědy a techniky, zaměří se na globální hrozby</h1>
      <address><time datetime="2019-11-11T01:51:00+00:00">11 Nov 2019, 01:51</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Klimatické změny, plýtvání potravinami, přírodní katastrofy, ale i výročí sametové revoluce jsou hlavní témata Týdne vědy a techniky Akademie věd (AV). Největší český vědecký festival začíná dnes. Značná část programu se koná v Praze, kde budou přednášky, workshopy, prohlídky odborných pracovišť, úniková hra a videomapping, uvedla v tiskové zprávě a pro ČTK mluvčí festivalu Lenka Heroldová.</p>
      <p>Již dnes mohou lidé v Praze nahlédnout pod ruce restaurátorů prastaré keramiky v Archeologickém ústavu, nebo si poslechnout přednášky o tom, jak Slunce ovlivňuje Zemi a její okolí, či co by nemělo chybět v jídelníčku teenagerů. Geofyzikální ústav AV pořádá vycházky do Prokopského údolí s výkladem o tamních vulkánech a zkamenělinách a dneškem startují také únikové hry, jejichž účastníci budou hledat řešení ve světě ohroženém například nedostatkem vody. "Na všechny festivalové akce je vstup tradičně zdarma, většinu z nich je však třeba si rezervovat," upozornila Heroldová. Právě únikové hry patří k těm, o které je největší zájem.</p>
      <p>"V týdnu se budou konat také panelové diskuse s odborníky jak na téma globálních hrozeb, tak i o vodě či potravinách budoucnosti," řekla mluvčí k dalšímu programu. Lidé se seznámí například i s technologií výroby piva a vstoupí do mnohých jinak nepřístupných pracovišť a laboratoří AV. V prostorách akademie se koná také několik výstav.</p>
      <p>S oslavami sametové revoluce se pojí některé víkendové akce festivalu. Tou největší je sobotní videomapping na budovu Akademie věd na Národní třídě. Připomene milníky Československa po roce 1945 s důrazem na události listopadu 1989. Uskuteční se hned několik videomappingových projekcí - první začne v 18:00, poslední od 19:30. Jedna ze sobotních přednášek bude také reflektovat vývoj české vědy po pádu komunismu, dobu před revolucí naopak lidem přiblíží retro laboratoř.</p>
      <p>Letos se koná 19. ročník Týdne vědy a techniky. Akce festivalu, který skončí v neděli, se konají i v řadě dalších měst v Česku.</p>
    </article>
  </body>
</html>