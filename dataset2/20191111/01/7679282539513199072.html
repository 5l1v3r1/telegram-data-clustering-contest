<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-akhilesh-yadav-big-attack-on-central-government-by-citing-moody-rating-said-this-2842978.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T01:53:32+00:00"/>
    <meta property="og:title" content="'मूडीज' का हवाला देकर अखिलेश यादव ने केन्द्र सरकार पर साधा निशाना, कही ये बात"/>
    <meta property="og:description" content="भारत की अर्थव्यवस्था को लेकर वैश्विक एजेंसी 'मूडीज' की रेटिंग का हवाला देते हुये समाजवादी पार्टी (सपा) अध्यक्ष अखिलेश यादव ने केन्द्र सरकार पर निशाना साधा है। अखिलेश ने ट्वीट कर कहा है कि..."/>
  </head>
  <body>
    <article>
      <h1>'मूडीज' का हवाला देकर अखिलेश यादव ने केन्द्र सरकार पर साधा निशाना, कही ये बात</h1>
      <address><time datetime="2019-11-11T01:53:32+00:00">11 Nov 2019, 01:53</time> by <a rel="author">नई दिल्ली, लाइव हिन्दुस्तान टीम</a></address>
      <p>भारत की अर्थव्यवस्था को लेकर वैश्विक एजेंसी 'मूडीज' की रेटिंग का हवाला देते हुये समाजवादी पार्टी (सपा) अध्यक्ष अखिलेश यादव ने केन्द्र सरकार पर निशाना साधा है। अखिलेश ने ट्वीट कर कहा है कि मूडीज इन्वेस्टर्स सर्विस ने भारत की वर्तमान ख़स्ताहाल अर्थव्यवस्था को देखते हुए भारत की रेटिंग नकारात्मक कर दी है क्योंकि उसका अनुमान है कि आगे भी आर्थिक वृद्धि बहुत कम रहेगी व जोखिम और बढ़ेगा।</p>
      <p>उन्होंने कहा “ दरअसल नाकाम भाजपा सरकार में कृषि व किसान भी मर रहा है और उत्पाद व सेवा क्षेत्र भी।” गौरतलब है कि मूडीज ने भारत की रेटिंग पर अपना परिदृश्य बदलते हुए इसे 'स्थिर' से 'नकारात्मक' कर दिया है। एजेंसी ने कहा कि पहले के मुकाबले आर्थिक वृद्धि के बहुत कम रहने की आशंका है। एजेंसी ने भारत के लिए बीएए2 विदेशी-मुद्रा एवं स्थानीय मुद्रा रेटिंग की पुष्टि की है।</p>
      <p><b>सपा से गठबंधन हो सकता पर उसमें विलय नहीं: शिवपाल यादव</b><br/>प्रगतिशील समाजवादी पार्टी (प्रसपा) के अध्यक्ष शिवपाल यादव ने कहा कि समाजवादी पार्टी (सपा) से गठबंधन तो हो सकता है, लेकिन विलय नहीं हो सकता है। शिवपाल ने एक स्वागत समारोह में न्यूज एजेंसी से कहा कि सपा संरक्षक मुलायम सिंह यादव से तो पारिवारिक रिश्ते तो हैं, लेकिन उनकी पार्टी अब सपा में विलय नहीं करेगी। सपा से गठबंधन हो सकता है।</p>
      <p>उन्होंने कहा कि अब हमने अपनी पार्टी बना ली है और लोकसभा चुनाव से पूर्व हमने एक होने की कोशिश की थी लेकिन एक नहीं हो सके। मेरे भी लोग है, उनको साथ लेकर चलना है। उन्होंने दावा किया वर्ष 2022 में हमारी पार्टी सरकार का हिस्सा होगी। बसपा अध्यक्ष मायावती ने सपा संरक्षक मुलायम सिंह यादव पर जो मुकदमा दर्ज कराया था, वह करीब आठ पूर्व ही समाप्त हो गया था। अब यह मुकदमा खत्म होने की खबरे कहां से आ रही हैं, यह पता नहीं। यादव ने अयोध्या राम मंदिर पर उच्चतम न्यायालय के शनिवार को आये फैसले का सम्मान करते हुए कहा कि यह फैसला स्वागत योग्य है।<br/> </p>
    </article>
  </body>
</html>