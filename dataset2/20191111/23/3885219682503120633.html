<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3323030"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-11T23:11:00+00:00"/>
    <meta property="og:title" content="בעלות של מיליונים: עיריית ת&quot;א אישרה הפעלת תחבורה ציבורית בשבת"/>
    <meta property="og:description" content="מועצת העירייה אישרה ברוב של כ-80% מחבריה את התקציב להפעלת תחבורה ציבורית בסופי שבוע בעיר ולשיתוף פעולה עם ערים נוספות..."/>
  </head>
  <body>
    <article>
      <h1>בעלות של מיליונים: עיריית ת"א אישרה הפעלת תחבורה ציבורית בשבת</h1>
      <address><time datetime="2019-11-11T23:11:00+00:00">11 Nov 2019, 23:11</time> by <a rel="author">דנה ירקצי ויקי אדמקר</a></address>
      <figure>
        <img src="https://img.wcdn.co.il/f_auto,w_700/2/4/2/8/2428127-46.jpg"/>
        <figcaption>תחנת אוטובוס בתל אביב (צילום: ניב אהרונסון)</figcaption>
      </figure>
      <p>מועצת עיריית תל אביב אישרה הערב (שני) ברוב של כ-80% מחברי המועצה את התקציב להפעלת תחבורה ציבורית בשבת בעיר תל אביב ולשיתוף פעולה עם ערים נוספות במטרופולין. קווי התחבורה הציבורית בסופי השבוע מתוכננים להתחיל לפעול בתוך מספר ימים, ויפעלו בתדירות קבועה וגבוהה.</p>
      <p>בגל הראשון יעברו הקווים גם בהרצליה, רמת השרון, גבעתיים וקריית אונו. ההסעות תפעלנה בכל סוף שבוע ולאורך כל השנה. מערך ההסעות המתוכנן מבוסס על כשבעה מסלולים שיפעלו לאורכה ולרוחבה של העיר, תוך מתן דגש על נגישות טובה ותדירה אל מרכז העיר ובין השכונות השונות.</p>
      <p>העלות השנתית להפעלת הפרויקט, לאורך 52 סופי שבוע, מוערכת ב-12.5 מיליון שקלים וצפויה לגדול עם הצטרפות ערים נוספות. בשלב הראשון השירות יהיה חינמי, ונוסעים יוכלו לבצע החלפות בין קווי הרשת.</p>
      <h3>עוד באותו נושא:</h3>
      <p>
        <a href="https://news.walla.co.il/item/3320581">עד סוף 2019: בערי גוש דן יפעילו תחבורה ציבורית בשבת </a>
        <a href="https://news.walla.co.il/item/3253702"> "צורך בסיסי": אוטובוס השבת מאריאל לת"א עשה את נסיעתו הראשונה </a>
        <a href="https://news.walla.co.il/item/3246558"> עיריית רמת גן אישרה הפעלת הסעות בשבת; יהדות התורה - נסכל המהלך </a>
        <a href="https://tld.walla.co.il/item/3247897?lm_supplier=16893&amp;lm_bc=18500"> ככה תשתו מים איכותיים וטעימים יותר בלי מזהמים, מתכות, תרופות והורמונים תוכן מקודם</a>
      </p>
      <figure>
        <img src="https://img.wcdn.co.il/f_auto,w_700/2/0/2/4/2024586-46.jpg"/>
        <figcaption>עלות שנתית לפרויקט - 12.5 מיליון שקלים. אוטובוס בתל אביב (צילום: ראובן קסטרו)</figcaption>
      </figure>
      <p>בעקבות החלטת עיריית תל אביב לאשר תחבורה ציבורית, אמר רועי לחמנוביץ, מנכ"ל קואליציית "שבת שוויון", כי מדובר בהחלטה חד צדדית המשרתת את הרייטיניג של העמקת השסע בנושאי דת ומדינה על גבם של עובדות ועובדים.</p>
      <p>לחמנוביץ אמר כי "את סוגיית תחבורה הציבורית בשבת נכון וראוי להסדיר במסגרת דיון רחב ומקיף דמותה של השבת הישראלית תוך דיון בתרבות, פנאי ומסחר. המהלך של עיריית תל אביב הוא נורת אזהרה אחרונה לח"כ הדתיים והחרדים לפעול להסדרת השבת, אחרת ריסוקה של השבת הישראלית לא יהיה בר תיקון".</p>
      <p>ח"כ יוליה מלינובסקי (ישראל ביתנו) הגיבה לאישור מערך האוטובוסים בשבת בעיר תל אביב, ואמרה כי "‏מה שבמפלגות החרדיות וגם בכנסת עדיין לא מפנימים, בשטח כבר מיישמים. כל יישוב צריך לקבוע את המדיניות שלו בנוגע לתחבורה ציבורית בשבת - זהו בדיוק העיקרון של חיה ותן לחיות".</p>
      <figure>
        <img src="https://img.wcdn.co.il/f_auto,w_700/1/8/6/3/1863227-46.jpg"/>
        <figcaption>"היום מצטרפת עיריית תל אביב לרשימת הערים והרשויות שהפסיקו לחכות לממשלה". עיריית תל אביב (צילום: ראובן קסטרו)</figcaption>
      </figure>
      <p>תני פרנק, ראש תחום דת ומדינה בתנועת נאמני תורה ועבודה, הגיב לידיעה, ואמר כי "היום מצטרפת עיריית תל אביב לרשימת הערים והרשויות שהפסיקו לחכות לממשלה כי תפעל בנושא ומפעילות תחבורה ציבורית בשבת באופן מצומצם. הדבר אינו צריך להפתיע איש וברור לכל כי מדיניות הקיפאון וההחלטה שלא להחליט במשך שנים ארוכות מובילה את הרשויות לפעול באופן עצמאי".</p>
      <p>עוד אמר כי "כמי שהתריעו בעבר, אנו שבים ומתריעים: יש להסדיר את יחסי הדת והמדינה באופן דחוף, ולהגיע להסכמות רחבות ככל האפשר במרחב הציבורי. לצערנו, השבת הפכה, בחסות הפוליטיקאים, לסלע מחלוקת במקום לערך מאחד".</p>
      <p>(עדכון ראשון: 21:04)</p>
    </article>
  </body>
</html>