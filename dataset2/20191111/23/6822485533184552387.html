<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820206.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T23:58:00+00:00"/>
    <meta property="og:title" content="کره شمالی: روابط با آمریکا پیشرفتی نداشته است"/>
    <meta property="og:description" content="به گزارش فارس، سفیر کره شمالی در سازمان ملل متحد طی سخنرانی در نشست دوشنبه مجمع عمومی آژانس بین المللی انرژی اتمی، آمریکا را به اقدام‌های تحریک کننده سیاسی و نظامی و کره جنوبی را به رفتارهای دوگانه متهم کرد."/>
  </head>
  <body>
    <article>
      <h1>کره شمالی: روابط با آمریکا پیشرفتی نداشته است</h1>
      <address>
        <time datetime="2019-11-11T23:58:00+00:00">11 Nov 2019, 23:58</time>
      </address>
      <p>یک دیپلمات ارشد کره شمالی ضمن محکوم کردن رویکرد‌های آمریکا گفت که روابط کشورش با ایالات متحده پیشرفت چندانی نداشته و تنش‌زدایی صورت نگرفته است.</p>
      <p>به گزارش فارس، سفیر کره شمالی در سازمان ملل متحد طی سخنرانی در نشست دوشنبه مجمع عمومی آژانس بین المللی انرژی اتمی، آمریکا را به اقدام‌های تحریک کننده سیاسی و نظامی و کره جنوبی را به رفتارهای دوگانه متهم کرد.</p>
      <p>به گزارش «آسوشیتدپرس» «کیم سونگ» سفیر کره شمالی در سازمان ملل متحد گفت، روابط بین ایالات متحده و کره شمالی از زمان نشست ژوئن سال 2018 بین سران این دو کشور پیشرفت چندانی نداشته و وضعیت شبه جزیره کره از چرخه معیوب تشدید تنش‌ها خارج نشده است.</p>
      <p>این دیپلمات کره‌‌ای در ادامه گفت که این مسئله به طور کامل ناشی از تحریکات سیاسی و نظامی آمریکاست.</p>
      <p>«دونالد ترامپ» رئیس‌جمهور آمریکا و «کیم جونگ اون» رهبر کره شمالی در ماه ژوئن (خرداد) سال جاری میلادی توافق کردند که مذاکرات در خصوص عدم اشاعه تسلیحات اتمی کره شمالی را از سربگیرند که این توافق تاکنون نتیجه‌ای نداشته است.</p>
      <p>مقامات کره شمالی و آمریکایی ماه گذشته میلادی نیز در «استکهلم» سوئد دیدار کردند که این دیدار نیز به صورت نیمه‌کاره و بدون نتیجه به پایان رسید و کره شمالی علت شکست این مذاکرات را «عدم انعطاف‌ آمریکا»  مقابل پیونگ‌یانگ اعلام کرد. </p>
      <p>به گزارش آسوشیتدپرس، نماینده کره شمالی در سازمان ملل در بخش دیگر سخنان خود افزود که از سال گذشته کشورش تلاش‌های پیشگیرانه با حسن نیت برای ایجاد یک صلح پایدار در شبه جزیره کره انجام داده و بیش از 20 ماه است که از آزمایش سلاح‌های هسته‌ای و موشک‌های بالستیک قاره‌ پیما خودداری کرده است.</p>
      <p>وی درمورد روابط بین دو کره، عدم پیشرفت  روابط پیونگ‌یانگ با سئول را ناشی از رفتار‌های دوگانه مقامات کره جنوبی برشمرد.</p>
      <p>کره شمالی هفته گذشته نیز در واکنش به گزارش جدید وزارت خارجه آمریکا که نام پیونگ‌یانگ را در فهرست کشورهای موسوم به «حامیان تروریسم دولتی» قرار داد، از کاهش شانس مذاکره با آمریکا خبر داد.</p>
    </article>
  </body>
</html>