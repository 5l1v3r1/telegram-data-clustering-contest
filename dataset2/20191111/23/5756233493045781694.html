<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621051/%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%A8%D8%A7%DB%8C%D8%AF-%D8%AC%D8%B4%D9%86%E2%80%8C%D9%87%D8%A7-%D8%B1%D8%A7-%D8%B9%D9%85%DB%8C%D9%82%E2%80%8C%D8%AA%D8%B1-%D9%88-%D9%85%D8%AA%D9%86%D9%88%D8%B9%E2%80%8C%D8%AA%D8%B1-%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T23:34:00+00:00"/>
    <meta property="og:title" content="وزیر ارشاد: باید جشن‌ها را عمیق‌تر و متنوع‌تر کنیم"/>
    <meta property="og:description" content="وزیر فرهنگ و ارشاد اسلامی با تاکید بر اینکه راه انداری ستاد عالی جشن‌های مذهبی، ملی و انقلابی ضروری است، گفت: در شادکامی‌های اجتماعی نتوانسته‌ایم فرصت‌های مناسبی ایجاد کنیم."/>
  </head>
  <body>
    <article>
      <h1>وزیر ارشاد: باید جشن‌ها را عمیق‌تر و متنوع‌تر کنیم</h1>
      <address>
        <time datetime="2019-11-11T23:34:00+00:00">11 Nov 2019, 23:34</time>
      </address>
      <p>
        <i>وزیر فرهنگ و ارشاد اسلامی با تاکید بر اینکه راه انداری ستاد عالی جشن‌های مذهبی، ملی و انقلابی ضروری است، گفت: در شادکامی‌های اجتماعی نتوانسته‌ایم فرصت‌های مناسبی ایجاد کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدعباس صالحی دوشنبه شب در نشست با اعضای ستاد عالی جشن های بهار مهربانی، گفت: سوگ و مصائب در طول سال برنامه های مختلف با موضوعات ریشه دار داریم که باید در جشن ها و شادکامی ها نیز بتوانیم سنتی را ایجاد کنیم تا آیین های شادی و سرور به اندازه آیین های سوگ اهمیت پیدا کند.</p>
      <p>وی در عین حال تاکید کرد: بنابراین باید جشن ها و شادی های اجتماعی را جدی تر از گذشته بدانیم و آن را عمیق تر و متنوع تر کنیم و از این طریق در قالب حوزه های شرعی فرصت های فردی و اجتماعی بیشتری در زمینه هیجانات شادکامی به مردم بدهیم.</p>
      <figure>
        <img src="https://aftabnews.ir/files/fa/news/1398/8/20/358081_342.jpg"/>
      </figure>
      <p>عضو شورای عالی انقلاب فرهنگی ادامه داد: در طول سال فضای قابل توجهی از اعیاد مذهبی و ملی داریم که با پرداختن به آن ها می توان نشاط اجتماعی را افزایش داد. علاوه بر جشن های مذهبی و انقلابی باید به جشن های ملی مانند جشن یلدا و مهرگان که بخشی از هویت ملی کشور ما است فضا داد و به بازسازی در این زمینه پرداخت.</p>
      <p>وی در عین حال تصریح کرد: اگر به امید و نشاط اجتماعی فکر می کنیم باید دریچه های تنفس اجتماعی را هم بیشتر کنیم و اینگونه مناسبت ها فرصت های خوبی را برای مردم، نظام و انقلاب ایجاد می کند.</p>
      <p>وزیر فرهنگ و ارشاد اسلامی در ادامه تاکید کرد: فضای خیابانی و اجتماعی کشور باید بیشتر با شادی مواجه شود. جامعه ایرانی یک جامعه طناز است ولی این طنازی در درون است که باید به گونه ای عمل کنیم که این شادی ها در بیرون هم تجلی پیدا کند.</p>
      <p>وی در پایان گفت: فرصت های زیادی داریم که با تراکم سازی و زمان آن می توانیم جلوه های بروز و ظهور نشاط اجتماعی را داشته باشیم.</p>
    </article>
  </body>
</html>