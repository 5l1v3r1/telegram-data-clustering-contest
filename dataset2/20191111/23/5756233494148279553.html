<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621050/%D8%A8%DB%8C%D8%A7%D9%86%DB%8C%D9%87-%D9%81%D8%B1%D8%A7%D9%86%D8%B3%D9%87-%D8%A2%D9%84%D9%85%D8%A7%D9%86-%D9%88-%D8%A7%D9%86%DA%AF%D9%84%DB%8C%D8%B3-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-11T23:15:00+00:00"/>
    <meta property="og:title" content="بیانیه فرانسه، آلمان و انگلیس علیه ایران"/>
    <meta property="og:description" content="وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند."/>
  </head>
  <body>
    <article>
      <h1>بیانیه فرانسه، آلمان و انگلیس علیه ایران</h1>
      <address>
        <time datetime="2019-11-11T23:15:00+00:00">11 Nov 2019, 23:15</time>
      </address>
      <p>
        <i>وزرای خارجه سه کشور اروپایی با صدور بیانیه‌ای مشترک روز دوشنبه از اقدام ایران در غنی‌سازی اورانیوم در فردو ابراز نگرانی کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرانسه، آلمان و انگلیس، علی‌رغم عمل نکردن به تعهداتشان در برجام، در بیانیه‌ای مشترک روز دوشنبه از اقدام ایران در کاستن از تعهدات هسته‌ای ابراز نگرانی کرده‌اند.</p>
      <p>وزرای خارجه سه کشور اروپایی تصریح کرده‌اند اقدام اخیر ایران در فردو به منزله تسریع اقدامات این کشور در زمینه فاصله گرفتن از توافق هسته‌ای برجام است.</p>
      <figure>
        <img src="https://aftabnews.ir/files/fa/news/1398/8/20/358080_125.jpg"/>
      </figure>
      <p>در این بیانیه آمده است: «از اعلانیه‌های اخیر ایران در خصوص آغاز مجدد فعالیت‌های غنی‌سازی اورانیوم در فردو به شدت نگران هستیم. اقدام ایران با مفاد صریح برجام در خصوص فردو مغایرت دارد و تبعات بالقوه زیادی در زمینه اشاعه دارد.»</p>
      <p>در بخش دیگری از بیانیه آمده است: «این اقدام [غنی‌سازی در فردو] به منزله تسریع روند تأسف‌آور فاصله گرفتن ایران از تعهداتش ذیل برجام است.»</p>
      <p>کشورهای اروپایی از ایران خواسته‌اند تمامی اقدامات «ناسازگار با برجام» اعم از میزان ذخائر اورانیوم، محدوده مجاز غنی‌سازی و فعالیت‌های مربوط به تحقیق و توسعه را به عقب برگرداند.</p>
      <p>وزرای این سه کشور «اجرای کامل و موثر برجام» از سوی همه طرف‌ها را با اهمیت دانسته و بر عزم خود جهت ادامه تلاش‌‌ها برای حفظ توافق تأکید کرده‌اند.</p>
      <p>آنها از ایران خواسته‌اند «طبق تعهداتش در برجام کاملاً با آژانس بین‌المللی انرژی اتمی به ویژه در چارچوب توافق جامع پادمانی و پروتکل الحاقی همکاری کند.»</p>
      <p>وزیران خارجه انگلیس، آلمان و فرانسه از آنچه به گفته آنها «عدم همکاری به موقع ایران» است ابراز نگرانی کرده‌اند. آنها همچنین تصریح کرده‌اند که آماده‌اند استفاده از تمامی مکانیسم‌های موجود در برجام از جمله «مکانیسم حل و فصل اختلافات» برای حل و فصل مسائل مربوط به اجرای تعهدات برجامی از سوی ایران را مورد بررسی قرار دهند.</p>
      <p>کشورهای اروپایی همچنین گفته‌اند آماده‌اند تلاش‌های دیپلماتیک را جهت ایجاد شرایط لازم برای تنش‌زدایی در خاورمیانه ادامه دهند. آنها ادعا کرده‌اند اقدامات اخیر ایران این مسئله را دشوارتر می‌کند.</p>
      <p>کشورهای اروپایی بعد از خروج آمریکا از برجام نتوانسته‌اند به وعده‌های خود برای برخوردار کردن ایران از مزایای وعده‌داده‌شده در این توافق عمل کنند.</p>
    </article>
  </body>
</html>