<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639531/%D9%85%D8%AF%D8%A7%D8%AE%D9%84%D9%87-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%AE%D8%A7%D8%B1%D8%AC%DB%8C-%D8%AC%D9%86%DA%AF-%D9%84%DB%8C%D8%A8%DB%8C-%D8%B1%D8%A7-%D9%BE%DB%8C%DA%86%DB%8C%D8%AF%D9%87%E2%80%8C%D8%AA%D8%B1-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-11T23:54:00+00:00"/>
    <meta property="og:title" content="مداخله کشور‌های خارجی، جنگ لیبی را پیچیده‌تر کرده است"/>
    <meta property="og:description" content="جنگ لیبی به علت دخالت کشور‌هایی همچون آمریکا، فرانسه، امارات و ترکیه و فرسودگی تسلیحات برجای مانده از دوران قذافی به جنگی پیچیده تبدیل شده است."/>
  </head>
  <body>
    <article>
      <h1>
        <a href="https://www.bultannews.com/fa/news/639531/%D9%85%D8%AF%D8%A7%D8%AE%D9%84%D9%87-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%AE%D8%A7%D8%B1%D8%AC%DB%8C-%D8%AC%D9%86%DA%AF-%D9%84%DB%8C%D8%A8%DB%8C-%D8%B1%D8%A7-%D9%BE%DB%8C%DA%86%DB%8C%D8%AF%D9%87%E2%80%8C%D8%AA%D8%B1-%DA%A9%D8%B1%D8%AF%D9%87-%D8%A7%D8%B3%D8%AA">مداخله کشور‌های خارجی، جنگ لیبی را پیچیده‌تر کرده است</a>
      </h1>
      <h2>جنگ لیبی به علت دخالت کشور‌هایی همچون آمریکا، فرانسه، امارات و ترکیه و فرسودگی تسلیحات برجای مانده از دوران قذافی به جنگی پیچیده تبدیل شده است.</h2>
      <address><time datetime="2019-11-11T23:54:00+00:00">11 Nov 2019, 23:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از فرانس 24، جنگ لیبی به علت دخالت کشور‌هایی همچون آمریکا، فرانسه، امارات و ترکیه و فرسودگی تسلیحات برجای مانده از دوران قذافی به جنگی پیچیده تبدیل شده است. پهپاد‌ها در نبرد‌های طرابلس که جنگی غیرعادی و پیچیده است، به طور گسترده‌ای مورد استفاده قرار می‌گیرند.</p>
      <p>ژولی دونژلهافت گزارشگر و کارشناس مسایل لیبی در این باره گفت: این جنگ به دلایل زیادی بسیار پیچیده است. اول آن که این جنگ پیچیده است، چون تقریبا در مناطق مرکزی شهر در جریان است. البته مناطق حومه شهر نیز درگیر جنگ است. این مناطق بسیار پرجمعیت هستند. این جنگ پیچیده است به این دلیل که ارتش سازمان یافته‌ای در نبرد‌ها شرکت ندارد. شبه نظامیانی از گروه‌های مختلف رو در روی یکدیگر قرار گرفته اند. این شبه نظامیان در گروه‌هایی سی یا چهل نفره، زیر نظر یک فرمانده با یکدیگر نبرد می‌کنند. برخی از این گروه‌های شبه نظامی دشمن هم هستند و اکنون برای دفاع از طرابلس و احتمالا برای منافع گروهی شان با هدف متوقف کردن نیرو‌های مارشال حفتر با هم متحد شده اند.<br/>این جنگ پیچیده است، برای این که کشور‌های خارجی زیادی در آن دخالت دارند. می‌توان از جنگ لیبی به عنوان جنگ نیابتی یاد کرد. در شرق، نیرو‌های حفتر از حمایت‌های امارات متحده عربی، روسیه، فرانسه و آمریکا برخوردارند. در غرب نیز ترکیه وارد عمل شده است. مداخله خارجی‌ها را می‌توان در جنگ‌های هوایی و استفاده از پهپاد‌ها مشاهده کرد. شبه نظامیان از پهپاد‌ها به شدت می‌ترسند. در شرق، پهپاد‌های چینی که توسط اماراتی‌ها خریداری شده اند، مورد استفاده قرار می‌گیرند. ما در مصراته یک فروند پهپاد ساقط شده که به امارات متحده عربی تعلق داشت را مشاهده کردیم. در غرب که در کنترل دولت وفاق ملی قرار دارد نیز پهپاد‌های ترکیه در آسمان به پرواز درمی آیند.<br/>این جنگ بسیار پیچیده است، چون در نبرد‌های زمینی، شبه نظامیان با لباس‌های ساده (غیرنظامی) ​ در حال نبرد هستند. اما در هوا، جنگی با استفاده از فن آوری پیشرفته در جریان است. باید به سازمان ملل گفت که هم اکنون بزرگترین جنگ پهپاد‌ها در لیبی در جریان است.<br/>وی در پاسخ این سئوال که هفت ماه نبرد در طرابلس در پی سال‌ها جنگ و آشوب پس از سقوط معمر قذافی افزوده می‌شود. این وضع برای غیرنظامیان یک کابوس است. این طور نیست؟ گفت:​ بله، همین طور است. سال هاست که ناامنی بر لیبی حاکم است. همانطور که گفتید، قذافی در سال دو هزار و یازده سرنگون شد. از آن زمان، شبه نظامیان در کشور و در تمامی نهاد‌ها قدرت گرفته اند. مردم از این وضع بسیار خسته هستند. مردم از خانه‌های شان گریخته اند. سازمان ملل تعداد آوارگان را یکصد و بیست هزار نفر اعلام کرده است. سلاح‌های برجای مانده از دوران حکومت قذافی در این جنگ مورد استفاده قرار می‌گیرند، این سلاح‌ها بسیار فرسوده هستند و دقت ندارند. گاهی نشانه گیری این سلاح‌ها با خطا مواجه شده و اغلب خانه‌های مردم به اشتباه هدف قرار می‌گیرند و خساراتی به غیرنظامیان تحمیل می‌شود. مردم خواستار مذاکره حاکمان شرق و غرب لیبی برای حل اختلافات هستند. وجود ویرانه‌ها و زباله در سطح طرابلس یکی از مشکلات ساکنان این شهر است. این زباله‌ها جمع آوری نمی‌شوند، چرا که مردان به جبهه‌های نبرد اعزام شده اند. فرودگاه طرابلس چندی پیش تعطیل شد. غیرنظامیان ناگزیرند برای سفر و انتقال کالا به مصراته بروند. اما در این شهر نیز خطراتی وجود دارد، برای این که عزیمت به این شهر، مستلزم طی چهار ساعت راه زمینی است.</p>
    </article>
  </body>
</html>