<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903440/engelse-kritiek-op-var-is-onterecht-eerlijk-ik-ben-heel-blij-met-dit-begin-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-11T23:22:00+00:00"/>
    <meta property="og:title" content="Engelse kritiek op VAR is 'onterecht': 'Eerlijk: ik ben heel blij met dit begin'"/>
    <meta property="og:description" content="In Engeland is de kritiek op de VAR niet van de lucht, maar Neil Swarbrick vindt dat het allemaal wel meevalt met de foute beslissingen. De Engelsman is verantwoordelijk voor het goed functioneren van de VAR en vindt dat dat daadwerkelijk gebeurt."/>
  </head>
  <body>
    <article>
      <h1>Engelse kritiek op VAR is 'onterecht': 'Eerlijk: ik ben heel blij met dit begin'</h1>
      <address>
        <time datetime="2019-11-11T23:22:00+00:00">11 Nov 2019, 23:22</time>
      </address>
      <p>
        <b>In Engeland is de kritiek op de VAR niet van de lucht, maar Neil Swarbrick vindt dat het allemaal wel meevalt met de foute beslissingen. De Engelsman is verantwoordelijk voor het goed functioneren van de VAR en vindt dat dat daadwerkelijk gebeurt.</b>
      </p>
      <p>Dit weekend werd een goal van Sheffield United om onduidelijke redenen afgekeurd en <a href="https://www.voetbalprimeur.be/videos/903273/guardiola-ontploft-na-niet-gegeven-penalty-en-houdt-vlammend-betoog-bij-vierde-man.html?utm_source=doorlink&amp;utm_medium=doorlink&amp;utm_campaign=doorlink">schreeuwde heel Manchester City om twee strafschoppen in de topper tegen Liverpool</a>. "Ik ben echt blij, eerlijk, met hoe we zijn begonnen", vertelt Swarbrick tegenover de <a href="https://www.bbc.com/sport/football/50380641">BBC</a>. "Ik vind dat we de VAR tot dusver wel met een 7 kunnen beoordelen. We hebben meer correcte beslissingen dan zonder."</p>
      <p>Swarbrick stelt dat de VAR, die pas sinds dit seizoen is ingevoerd in Engeland, niet zo stevig bekritiseerd moet worden. "Het is moeilijk om uit te leggen welke druk er op je schouders ligt als je als VAR achter het scherm zit", zegt hij. "Toen we vertegenwoordigers van de media uitnodigden voor demonstraties zeiden zij ook dat het heel moeilijk is."</p>
      <p>De BBC heeft onderzocht hoe de scheidsrechterlijke beslissingen in de Premier League er uitzien nu de VAR is ingevoerd. Er zijn nu 29 beslissingen rechtgezet door de videoscheidsrechter. Ongeveer zes keer per wedstrijd controleert de VAR of er ingegrepen moet worden.</p>
    </article>
  </body>
</html>