<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/terremoto_francia-6530312/news/2019-11-11/"/>
    <meta property="og:site_name" content="Agi"/>
    <meta property="article:published_time" content="2019-11-11T23:27:00+00:00"/>
    <meta property="og:title" content="In Francia c'è stata una forte scossa di terremoto, la più forte degli ultimi 16 anni"/>
    <meta property="og:description" content="Il sisma di 5,4 gradi della scala Richter è stato registrato poco prima di mezzogiorno vicino a Montèlimar, nella Drome (a sud di Lione). Quattro feriti e reattori nucleari spenti "/>
  </head>
  <body>
    <article>
      <h1>In Francia c'è stata una forte scossa di terremoto, la più forte degli ultimi 16 anni</h1>
      <h2>Il sisma di 5,4 gradi della scala Richter è stato registrato poco prima di mezzogiorno vicino a Montèlimar, nella Drome (a sud di Lione). Quattro feriti e reattori nucleari spenti </h2>
      <address><time datetime="2019-11-11T23:27:00+00:00">11 Nov 2019, 23:27</time> by <a rel="author">AGI - Agenzia Giornalistica Italia</a></address>
      <p>Quattro persone sono rimaste ferite, una in modo grave, nel più forte terremoto degli ultimi 16 anni in Francia. La scossa di 5,4 gradi della scala Richter è stata registrata poco prima di mezzogiorno vicino a Montèlimar, nella Drome (a sud di Lione), causando i danni più ingenti nella vicina città di Teil nel dipartimento dell'Ardeche. Come conseguenza del sisma, i reattori della centrale nucleare di Cruas rimarranno spenti "nelle prossime ore" per un "controllo approfondito", ha reso noto il prefetto della Drome, <b>Hugues Moutouh</b>, anche se "nessun danno agli edifici è stato rilevato e le strutture funzionano normalmente".</p>
      <p>Il sisma aveva l'epicentro nell'Ardèche, "26 km a sud-est di Privas", ha riferito in una nota l'Ufficio sismologico centrale francese (Bcsf) di Strasburgo. La città più colpita è Montèlimar dove una persona è rimasta gravemente ferita nella caduta di un'impalcatura. Nel dipartimento, altre tre persone hanno riportate leggere ferite a seguito "di un attacco di panico".</p>
      <p>A destare la maggiore preoccupazione è però il sito nucleare. Secondo il collettivo antinucleare di Vaucluse, l'epicentro si trova "a meno di 20 chilometri dalla centrale nucleare dove è stato avvertito il sisma nella sala macchine dei reattori, e 30 chilometri dal sito atomico di Tricastin".  </p>
      <p>Il gruppo sottolinea che il sito di Tricastin "situato su una faglia sismica attiva e sotto il canale Donzère-Mondragon" è "il sito nucleare più pericoloso in Europa e si estende su oltre 615 ettari", e chiedono quindi che venga fermano immediatamente. L'Agenzia per la sicurezza nucleare (Asn) ha assicurato che il terremoto non ha causato "nessun danno apparente" ai siti e che avrebbe esaminato "le condizioni alle quali i reattori possono essere riavviati".</p>
      <p>Una portavoce ha spiegato che lo spegnimento dei reattori potrebbe durare "alcuni giorni", a seconda di cosa verrà fuori dai sopralluoghi. D'altra parte, la centrale nucleare di Tricastin, più lontana dall'epicentro del terremoto, non verrà arrestata, poichè non è stata misurata alcuna soglia di avviso, ha aggiunto l'Asn. Il sisma è stato avvertito fino a Saint-Etienne, Grenoble, Lione e persino nel sud della Francia, ma è stato a Teil, una località al confine con Montèlimar con oltre 8.500 abitanti, a subire i danni materiali maggiori. Secondo il sindaco della città, Olivier Peverelli, che afferma di aver "temuto per la propria vita", due campanili "stanno per cadere" e l'ultimo piano del municipio è inaccessibile perchè "i soffitti sono venuti giù".</p>
      <p>Ha aperto tre palestre per 400-500 persone che, secondo lui, non dovrebbero passare la notte in casa. <b>Isabelle Massebeuf</b>, consigliera regionale, ha raccontato che l'edificio del liceo Xavier Mallet (circa mille studenti) è stato danneggiato: "le travi si sono spostate e i servizi regionali andranno in loco domani (martedì) con gli ingegneri per fare un sopralluogo". Secondo i dati Bcsf, nessun terremoto così forte è stato registrato nella Francia continentale dal 2003. Nel 2011 era stata rilevata una scossa di magnitudo 5,5 ma il suo epicentro era in mare, a 100 chilometri da Ajaccio. </p>
    </article>
  </body>
</html>