<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Ocupen-vuit-pisos-dies-estrenin-habitatge-finques-barcelona-mossos_0_2342765761.html"/>
    <meta property="og:site_name" content="Ara.cat"/>
    <meta property="article:published_time" content="2019-11-11T23:12:03+00:00"/>
    <meta property="og:title" content="Ocupen vuit pisos 15 dies abans que s’estrenin"/>
    <meta property="og:description" content="Els propietaris es concentren davant del bloc, custodiat pels Mossos, per demanar als ocupes que marxin"/>
  </head>
  <body>
    <article>
      <h1>Ocupen vuit pisos 15 dies abans que s’estrenin</h1>
      <h2>Els propietaris es concentren davant del bloc, custodiat pels Mossos, per demanar als ocupes que marxin</h2>
      <address>
        <time datetime="2019-11-11T23:12:03+00:00">11 Nov 2019, 23:12</time>
      </address>
      <p>Els futurs propietaris del bloc número 7 del carrer Tajo, a Barcelona, no es podien creure ahir al vespre el que els estava passant. Després d’anys de tirar endavant tot el procés d’una promoció i comprar els seus futurs pisos sobre plànol, ara, quan falten entre 15 dies i un mes perquè la immobiliària els entregui les claus, un grup d’ocupes han entrat il·legalment en vuit pisos del bloc. “Ells diuen que han pagat fins a 4.000 euros a un tercer que els ha obert la porta i els ha canviat els panys”, explica un dels nous propietaris a l’ARA, que prefereix mantenir l’anonimat, perquè molts ja tenen, fins i tot, la placa amb el seu nom a les bústies. “Potser ells són víctimes d’una màfia, sí, però, i jo, ¿on viuré ara?”, reflexiona.</p>
      <p>Els pisos es van ocupar dissabte, i en alguns casos hi ha menors a dins. Ahir, després de 48 hores intentant que la Guàrdia Urbana i els Mossos d’Esquadra parlessin amb els ocupes, els veïns afectats van demanar ajuda a través de les xarxes socials per fer pressió. Un centenar de persones van respondre a la crida i es van concentrar al vespre davant del bloc per demanar als ocupes que marxin. Ho feien davant dels agents dels Mossos desplaçats a l’immoble per evitar un enfrontament entre propietaris i ocupes.</p>
      <h3>“Hi havia posat tots els estalvis”</h3>
      <p>Segons alguns testimonis, els fets van passar dissabte a la nit. Algú va accedir als immobles nous a través del bloc del costat. “Van forçar el pany del terrat, van passar cap a l’altre terrat i van tornar a forçar el pany”, explica un veí del bloc del costat, que va alertar la policia. “A partir d’aquí, sembla que han començat a instal·lar-se per dalt, al quart, i els han ocupat tots des del quart fins al segon”, afegeix la Sandra, que la setmana que ve tenia previst signar el contracte de compravenda d’un dels pisos de la quarta planta: “Ara no ho sé, ara està ocupat, no sé què haurem de fer”, dubta.</p>
      <p>Cadascun dels nous propietaris té la seva història. Com el Pau i l’Anna, de 28 i 30 anys, que havien estalviat i -amb l’ajuda dels pares- havien decidit comprar el seu primer pis junts en aquest bloc. També donen un nom fictici per por a represàlies. “Nosaltres ja vam notificar que deixàvem el nostre pis de lloguer d’aquí un mes i tenim la mudança contractada per instal·lar-nos aquí el dia 29”, assegura el Pau, que ara té por que la seva antiga immobiliària no li deixi allargar aquest termini. “Si els ocupes no marxen i no puc seguir on soc ara, buscarem alguna altra cosa de lloguer o tirarem de la xarxa familiar”, diu resignat.</p>
      <p>El Rubèn té 31 anys i va demanar un crèdit per poder pagar l’entrada d’un pis a la tercera planta del bloc. “Ara havia de cancel·lar el crèdit i fer una hipoteca, però no sé com quedarà tot”, explica. Per la seva banda, el Joan, un altre dels propietaris, relata que a ell li havien de donar les claus d’aquí 15 dies. “La compra del pis era una inversió, però hi havia posat tots els estalvis”, admet.</p>
      <p>A la primera planta, la Gemma explica que la seva germana feia només uns dies que s’hi havia instal·lat. És, de fet, la primera veïna del bloc que ja havia fet la mudança i l’única que hi viu. “Ara no s’atreveix a sortir de casa, per por que si marxa li ocupin el pis amb totes les seves coses”, explica la seva germana Gemma, que ahir a la tarda va baixar al carrer per protestar, juntament amb la resta de veïns. “Ella té una botiga, és autònoma, i des de dissabte no ha obert el negoci per no deixar el pis sol: quan ha de marxar, o a l’hora de dormir, venim jo o la meva filla perquè no estigui sola”, relata.</p>
      <p>Ahir la preocupació d’aquests propietaris es barrejava amb la perplexitat de la resta de veïns, que s’assabentaven en aquell moment de la situació. “¿I la policia no hi pot fer res?”, preguntava un. “Es veu que no, perquè als pisos ocupats hi ha menors i no els poden deixar al carrer”, li responia un altre.</p>
      <p>“Estic segur que els que ara viuen aquí han sigut enganyats per una màfia que pel que sembla els ha cobrat milers d’euros i tot. Ho tenien estudiat”, es lamentava ahir el Rubèn a peu de carrer. Al seu costat, uns altres veïns intentaven contactar amb el representant del districte d’Horta per intentar desencallar la situació.</p>
      <h3>Un projecte col·lectiu al darrere</h3>
      <p>La construcció d’aquest bloc va començar com una iniciativa d’un grup reduït de veïns. “Un veí tenia el solar i va buscar altres interessats en construir i comprar els pisos”, explica el Joan. Davant la falta de finançament, finalment van decidir presentar el projecte a una immobiliària, que, segons expliquen, va aconseguir més compradors, finançament i va acabar el projecte. Aquest diari va intentar contactar ahir al vespre amb l’empresa, sense èxit. “Ha costat molt, però el 2017 vam signar la reserva i ara ja estava! Només ens faltaven les claus”, lamenta el Rubèn.</p>
    </article>
  </body>
</html>