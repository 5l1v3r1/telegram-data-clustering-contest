<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kollam/local-news/2019/11/12/kollam-thieves-gang-from-thiruttugramam-arrived-in-district.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T23:37:00+00:00"/>
    <meta property="og:title" content="അടിവസ്ത്രം മാത്രം, കറുത്ത ചായം; തിരുട്ടുഗ്രാമത്തില്‍ നിന്ന് തസ്കരസംഘം കൊല്ലത്ത്"/>
    <meta property="og:description" content="കൊട്ടാരക്കര∙ തമിഴ്നാട്ടിലെ തിരുട്ടുഗ്രാമത്തിലെ മോഷണസംഘങ്ങൾ ജില്ലയിൽ. 11 പേരെ പൊലീസ് തിരിച്ചറിഞ്ഞു. മൂന്ന് പേർ നിരീക്ഷണത്തിലാണെന്നാണ് വിവരം..Kollam News. കൊല്ലം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>അടിവസ്ത്രം മാത്രം, കറുത്ത ചായം; തിരുട്ടുഗ്രാമത്തില്‍ നിന്ന് തസ്കരസംഘം കൊല്ലത്ത്</h1>
      <address><time datetime="2019-11-11T23:37:00+00:00">11 Nov 2019, 23:37</time> by <a rel="author">മനോരമ ലേഖകൻ</a></address>
      <p>കൊട്ടാരക്കര∙ തമിഴ്നാട്ടിലെ തിരുട്ടുഗ്രാമത്തിലെ മോഷണസംഘങ്ങൾ ജില്ലയിൽ. 11 പേരെ പൊലീസ് തിരിച്ചറിഞ്ഞു. മൂന്ന് പേർ നിരീക്ഷണത്തിലാണെന്നാണ് വിവരം. സമീപകാലത്ത് നടന്ന മൂന്ന് വലിയ മോഷണങ്ങളുടെയും പിന്നിൽ ഈ സംഘമാണെന്ന് തെളിഞ്ഞു. മോഷ്ടാക്കളെ പിടികൂടാൻ എസ്പി ഹരിശങ്കർ പ്രത്യേക ടീം രൂപീകരിച്ചു. കഴിഞ്ഞ വർഷവും ഇതേ സംഘം ജില്ലയിൽ ഒട്ടേറെ മോഷണങ്ങൾ നടത്തി.</p>
      <p>ചില അംഗങ്ങളെ മാറ്റിയാണ് ഇക്കുറി അയച്ചത്. ചെങ്കോ‌ട്ടയിൽ നിന്നു ട്രെയിനിൽ എത്തിയ സംഘം അഞ്ചലിൽ ഒരു  എസ്പിയുടെ വീട്ടിലും പത്തനാപുരത്തും, കൊ‌ട്ടാരക്കരയിലും കവർച്ച ന‌ടത്തി. ലോട്ടറി ജീവനക്കാരെ ആക്രമിച്ചാണ് കൊട്ടാരക്കരയിൽ കവർച്ച നടത്തിയത്. ജില്ലയിലെ എല്ലാ ഭാഗത്തും വൻ കവർച്ച ലക്ഷ്യമിട്ടാണ് സംഘം എത്തിയത്.</p>
      <p>പകൽ വീ‌ടുകൾ നോക്കി വച്ച ശേഷം രാത്രിയിൽ മോഷണം നടത്തും. അടിവസ്ത്രം മാത്രം ധരിച്ച ശേഷം ശരീരത്തിൽ കറുത്ത ചായം പൂശിയാണ് മോഷണത്തിന് ഇറങ്ങുന്നത്. ഇരുളിൽ മറഞ്ഞ് ന‌ടന്നാണ് മോഷണം. കഴിഞ്ഞ തവണ ചവറ, കരുനാഗപ്പള്ളി ഭാഗത്തായിരുന്നു കൂടുതൽ മോഷണം. ചെങ്കോട്ട റെയിൽവേ സ്റ്റേഷനിലെ പരിശോധനാ പിഴവ് മുതലെടുത്താണ് ഇവരെത്തുന്നത്. ട്രെയിനുകളിൽ പരിശോധനയില്ലെന്നാണ് പരാതി. നടപ‌ടി ആവശ്യപ്പെട്ട് എഡിജിപിക്ക് എസ്പി ഹരിശങ്കർ കത്ത് നൽകി.</p>
    </article>
  </body>
</html>