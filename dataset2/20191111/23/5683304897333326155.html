<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/11/maharashtra-governer-invited-ncp-to-form-government.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-11T23:42:00+00:00"/>
    <meta property="og:title" content="സർക്കാർ രൂപീകരണം; ബിജെപിക്കും ശിവസേനയ്ക്കും പിന്നാലെ മഹാരാഷ്ട്രയിൽ എൻസിപിക്ക് ക്ഷണം"/>
    <meta property="og:description" content="മുംബൈ ∙ സർക്കാർ രൂപീകരണത്തിനു സന്നദ്ധത ആരാഞ്ഞ് എൻസിപിക്കു ഗവർണറുടെ കത്ത് ലഭിച്ചതോടെ മഹാരാഷ്ട്രയിൽ വീണ്ടും വഴിത്തിരിവ്. ശിവസേനയെ പിന്തുണയ്ക്കു |.maharashtra governer invited ncp to form government. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>സർക്കാർ രൂപീകരണം; ബിജെപിക്കും ശിവസേനയ്ക്കും പിന്നാലെ മഹാരാഷ്ട്രയിൽ എൻസിപിക്ക് ക്ഷണം</h1>
      <address><time datetime="2019-11-11T23:42:00+00:00">11 Nov 2019, 23:42</time> by <a rel="author">https://www.facebook.com/manoramaonline</a></address>
      <p>മുംബൈ ∙ സർക്കാർ രൂപീകരണത്തിനു സന്നദ്ധത ആരാഞ്ഞ് എൻസിപിക്കു ഗവർണറുടെ കത്ത് ലഭിച്ചതോടെ മഹാരാഷ്ട്രയിൽ വീണ്ടും വഴിത്തിരിവ്. ശിവസേനയെ പിന്തുണയ്ക്കുന്ന കാര്യത്തിൽ കോൺഗ്രസ് തീരുമാനം നീണ്ടതാണു നിർണായകമായത്. </p>
      <p>രാത്രി ഒൻപതിന് എൻസിപി നേതാക്കൾ ഗവർണർ ഭഗത് സിങ് കോഷിയാരിയെ സന്ദർശിച്ചു. പിന്തുണ തെളിയിക്കാൻ ഇന്നു രാത്രി 8.30 വരെയാണു സമയം. കോൺഗ്രസുമായി ചർച്ച ചെയ്ത് തീരുമാനം അറിയിക്കുമെന്ന് എൻസിപി വ്യക്തമാക്കി. </p>
      <p>ശിവസേനയ്ക്കു ഗവർണർ നിശ്ചയിച്ച സമയപരിധി രാത്രി ഏഴരയായിരുന്നു. എൻസിപിയുമായി ചർച്ച തുടരുമെന്ന് അഞ്ചു മിനിറ്റ് മാത്രം ശേഷിക്കെ കോൺഗ്രസ് വ്യക്തമാക്കിയതോടെ സേന അനിശ്ചിതത്വത്തിലായി.</p>
      <p>കോൺഗ്രസ്, എൻസിപി പിന്തുണക്കത്തുകൾ ഇല്ലാതെ ആദിത്യ താക്കറെയുടെ നേതൃത്വത്തിൽ ശിവസേനാ സംഘം ഗവർണറെ കണ്ടു. സമയം നീട്ടിനൽകാൻ വിസമ്മതിച്ച ഗവർണർ മൂന്നാമത്തെ വലിയ കക്ഷിയായ എൻസിപിയെ ക്ഷണിക്കുകയും ചെയ്തു. </p>
      <p>
        <b>സേന എൻഡിഎ വിട്ടു; സാവന്ത് രാജിവച്ചു</b>
      </p>
      <p>ന്യൂഡൽഹി ∙ ശിവസേനയുടെ ഏക കേന്ദ്രമന്ത്രി അരവിന്ദ് സാവന്ത് രാജിവച്ചു. ഘനവ്യവസായ, പൊതു സംരംഭ മന്ത്രിയായിരുന്നു.</p>
      <p>രാജി ഫലത്തിൽ, എൻഡിഎ സഖ്യത്തിലെ രണ്ടാമത്തെ വലിയ കക്ഷിയായ ശിവസേനയുടെ പിന്മാറ്റവുമായി. ലോക്സഭയിൽ 18 എംപിമാരാണു സേനയ്ക്കുള്ളത്. </p>
      <p>
        <b>ഉദ്ധവ് സോണിയയെ വിളിച്ചു, പക്ഷേ...</b>
      </p>
      <p>ഒരു ദിവസം മുഴുവൻ നീണ്ട രാഷ്ട്രീയ നാടകങ്ങൾക്കിടെ കോൺഗ്രസ് പുറത്തുനിന്നു പിന്തുണയ്ക്കുമെന്നും സേനാ– എൻസിപി സർക്കാർ നിലവിൽ വരുമെന്നും അഭ്യൂഹമുയർന്നിരുന്നു.</p>
      <p>ശിവസേന അധ്യക്ഷൻ ഉദ്ധവ് താക്കറെ  എൻസിപി അധ്യക്ഷൻ ശരദ് പവാറുമായി മുംബൈയിലും കോൺഗ്രസ് അധ്യക്ഷ സോണിയ ഗാന്ധിയുമായി ഫോണിലും ചർച്ച നടത്തുകയും ചെയ്തു. ആശംസ മാത്രം നേർന്ന് സോണിയ സംസാരം അവസാനിപ്പിച്ചു. </p>
      <p>സേനയ്ക്കൊപ്പം നിൽക്കാൻ എംഎൽഎമാർക്കു സമ്മതമാണെങ്കിലും ഹൈക്കമാൻഡ് സംശയിച്ചുനിൽക്കുന്നതാണു കോൺഗ്രസ് തീരുമാനം വൈകാൻ കാരണം. എങ്കിലും, ബിജെപി ഇതര സർക്കാരിനുള്ള നീക്കങ്ങൾ ഇപ്പോഴും സജീവമാണെന്നാണു സൂചന.</p>
      <p>ബിജെപിയോടു ചാഞ്ഞുനിന്നിരുന്ന മൂന്നു സ്വതന്ത്രർ ശിവസേനയ്ക്കു പിന്തുണ പ്രഖ്യാപിച്ച് രാജ്ഭവനിലെത്തി വെട്ടിലാകുകയും ചെയ്തു. </p>
      <p><b>English Summary:</b> maharashtra governer invited ncp to form government</p>
    </article>
  </body>
</html>