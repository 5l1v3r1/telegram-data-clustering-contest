<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/saudi-propaganda-film-introduced-feminism-as-an-idea-stemming-from-extremism"/>
    <meta property="og:site_name" content="euronews"/>
    <meta property="article:published_time" content="2019-11-11T23:11:08+00:00"/>
    <meta property="og:title" content="فیلم تبلیغی عربستان: فمینیسم، الحاد و همجنسگرایی افراطی‌گری است"/>
    <meta property="og:description" content="این فیلم تبلیغاتی بحث برانگیز در حالی منتشر می شود که پادشاهی سعودی چندی است به ابتکار محمد بن سلمان، ولیعهد جوان عربستان برای زدودن چهره به شدت محافظه کار این کشور در مسیر اجرای اصلاحات بی سابقه اجتماعی و فرهنگی حرکت می کند."/>
  </head>
  <body>
    <article>
      <h1>فیلم تبلیغی عربستان: فمینیسم، الحاد و همجنسگرایی افراطی‌گری است</h1>
      <address><time datetime="2019-11-11T23:11:08+00:00">11 Nov 2019, 23:11</time> by <a rel="author">یورونیوز فارسی </a></address>
      <p>در یک ویدئوی تبلیغاتی که به تازگی از سوی سازمان امنیت دولتی عربستان سعودی منتشر شده فمینیسم، خداناباوری و همجنسگرایی به عنوان عقاید و ایده‌های برآمده از افراطی گری دسته بندی شده است.</p>
      <p>این فیلم تبلیغاتی بحث برانگیز در حالی منتشر می شود که پادشاهی سعودی چندی است به ابتکار محمد بن سلمان، ولیعهد جوان عربستان برای زدودن چهره به شدت محافظه کار این کشور دست به اصلاحات بی سابقه اجتماعی و فرهنگی زده است.</p>
      <p>در این ویدئو که به صورت انیمیشن تهیه و در صفحه رسمی و تایید شده اداره امنیت دولتی عربستان در شبکه اجتماعی توییتر منتشر شده «کلیه اشکال افراطی گری و انحراف» مردود و غیرقابل پذیرش توصیف شده است.</p>
      <p>فیلم تبلیغاتی اداره امنیت دولتی عربستان مقولاتی چون فمینیسم، الحاد و همجنسگرایی را مشمول افراط گرایی تلقی کرده و در کنار تکفیر قرار داده است.</p>
      <p>در بخشی از متن خوانده شده در پس زمینه این ویدئو تاکید شده است: «فراموش نکنید که زیاده روی در هر چیز که برخلاف منافع وطن باشد افراط گرایی تلقی می شود.»</p>
      <figure>
        <iframe data-src="https://twitter.com/euronewses/status/1192748104249946112" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این در حالیست که بر اساس طرح اصلاحات محمد بن سلمان که با هدف جذب سرمایه گذاری خارجی و رهایی اقتصاد عربستان از وابستگی های نفتی به اجرا درآمده است برخی محدودیت های فرهنگی و اجتماعی از جمله رانندگی زنان، برگزاری کنسرت های موسیقی و نیز صدور روادید توریستی برای نخستین بار در این کشور مرتفع شده است.</p>
      <p>ولیعهد عربستان همچنین تلاش دارد تا با ارائه چهره ای متعادل تر از اسلام حس میهن دوستی اقشار مختلف این کشور از جمله جوانان را تقویت کند.</p>
      <p>عربستان پیشتر، از ماه اوت گذشته محدودیت‌های سفر شهروندان زن خود به خارج کشور را برداشت. با اصلاحاتی که صورت گرفت به زنانِ بزرگتر از ۲۱ سال اجازه داده شد گذرنامه دریافت کرده و بدون اجازه همسر به خارج از عربستان سفر کنند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/08/02/saudi-arabia-lifts-travel-restrictions-on-women-grants-them-greater-control">زنان عربستان بدون اجازه مردان می‌توانند به خارج سفر کنند</a>
        </li>
        <li>
          <a href="https://farsi.euronews.com/2019/09/27/saudi-arabia-continues-opening-and-will-issue-tourist-visas">عربستان برای نخستین بار روادید گردشگری صادر می‌کند</a>
        </li>
        <li>
          <a href="https://farsi.euronews.com/2019/10/30/women-s-wrestling-thursday-in-saudi-arabia-a-first">عربستان برای نخستین بار از یک مسابقه کشتی کچ زنان میزبانی می کند</a>
        </li>
      </ul>
      <p>از سوی دیگر برخی تحلیلگران معتقدند اصلاحات انجام شده تنها جنبه ظاهری دارد و حکومت عربستان در زمینه سیاسی همچنان با سرکوب مخالفان به رویه پیشین خود ادامه می دهد. دستگیری شمار زیادی از منتقدان از جمله رهبران مذهبی، روشنفکران و فعالان اجتماعی مواردی از این دست به شمار می رود.</p>
      <p>گفتنی است که به موجب قوانین کشورعربستان حمایت از گروه ها و تشکل هایی که در زمره سازمان های افراط گرا قرار می گیرند با مجازات زندان همراه خواهد بود.</p>
      <p>همجنسگرایی و الحاد از دیرباز در عربستان غیرقانونی بوده و مجازاتش مرگ است. در این کشور با نظام حکومتی سلطنت مطلقه، تظاهرات عمومی ممنوع است، احزاب سیاسی حق فعالیت ندارند و رسانه ها به شدت کنترل می شوند.</p>
    </article>
  </body>
</html>