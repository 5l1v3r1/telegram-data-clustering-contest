<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/11/za-malkiia-shengen-ne-e-nova-iugoslaviia-nito-velika-albaniia.429200"/>
    <meta property="og:site_name" content="Dnes.bg"/>
    <meta property="article:published_time" content="2019-11-11T11:10:00+00:00"/>
    <meta property="og:title" content="За &quot;малкия Шенген&quot;: Не е нова Югославия, нито Велика Албания"/>
    <meta property="og:description" content="Основната цел на страните от инициативата остава членство в ЕС | Dnes.bg"/>
  </head>
  <body>
    <article>
      <h1>За "малкия Шенген": Не е нова Югославия, нито Велика Албания</h1>
      <h2>Основната цел на страните от инициативата остава членство в ЕС</h2>
      <address><time datetime="2019-11-11T11:10:00+00:00">11 Nov 2019, 11:10</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Преминаване на границите само с лична карта, бързи ленти за камионите и взаимно признаване на дипломите са само част от мерките, предвидени в декларацията, която в Охрид договориха Северна Македония, Сърбия и Албания, пише "Независен весник".</p>
      <p>Заглавието на материала в македонското издание е „Заев, Вучич и Рама от Охрид: Това не е нова Югославия или Велика Албания, носим по-добър живот на Балканите“.</p>
      <p>Лидерите на трите страни призоваха и останалите държави от Западните Балкани да се присъединят към тази инициатива и заедно да изградят един по-различен регион, който ще бъде по-добро място за живеене и важен фактор в Европа, посочва изданието, цитирано от БТА.</p>
      <p>Инициативата, известна като малък Шенген, не е идея за създаване на нова Югославия, а идея за създаване на по-различни Балкани от тези, които познаваме, заявиха лидерите в Охрид, където договориха приоритетите за реализацията на тази инициатива.</p>
      <related>
        <a href="https://www.dnes.bg/balkani/2019/11/10/zaev-rama-i-vuchich-syzdava-li-se-mini-shengen-na-balkanite.429129"/>
      </related>
      <p>Зоран Заев, който бе домакин на срещата, изтъкна, че регионът се променя към по-добро място за живеене и иска да стане по-значим фактор на европейския континент.</p>
      <p>Лидери на страни от Западните Балкани се ангажираха да си сътрудничат тясно за премахване на бариерите пред свободното движение на стоки и хора. Те също така подчертаха, че тяхна основна цел остава членството в ЕС, информира по-рано Асошиейтед прес.</p>
      <p>"Няма друга алтернатива на тази цел", бе посочено в съвместно изявление след срещата.</p>
      <p>Премиерите на Албания и Северна Македония - Еди Рама и Зоран Заев, заедно със сръбския президент Александър Вучич се срещнаха в Охрид, за да обсъдят конкретни мерки за създаване на свободна зона за търговия, която да увеличи икономическия растеж и чуждестранните инвестиции. Инициативата бе наречена "мини Шенген", по подобие на европейската зона за свободно движение.</p>
      <p>Босна и Черна гора обмислят присъединяване към идеята, а Косово не изпрати представител на срещата.</p>
      <p>Отношенията между страните в Западните Балкани остават напрегнати след войните около разпадането на бивша Югославия през 90-те години, отбелязва АП.</p>
      <p>"Ние обсъдихме нашата мечта за създаване на модерни Балкани и на по-добро място за живеене", каза премиерът на Република Северна Македония Зоран Заев. Според него инициативата ще направи Западните Балкани по-добро място, ще подобри условията на живот, ще помогне на младите хора да останат в родните си страни и ще привлече нови инвеститори. Границите ще се преминават само с лични карти и страните ще признават взаимно всички документи, посочи Заев, цитиран от порталът Б92.</p>
      <p>Сръбският президент Александър Вучич каза, че търговската инициатива е възможност за страните да спестят над 220 милиона евро чрез създаване на общи контролни пунктове за митниците и административните услуги.</p>
      <p>"Ние очакваме драстично увеличаване на възможностите за преки чуждестранни инвестиции", каза Вучич и допълни, че тази инициатива ще даде възможност на хората в региона да работят и пътуват без административни бариери. Сръбският президент обясни, че "мини Шенген" не означава формиране на нова Югославия, а процес, който дава възможност за по-добър и качествен живот на хората в региона.</p>
      <p>Албанският премиер Еди Рама обеща да работи за "Балкани без граници" и призова Косово да се присъедини към инициативата възможно най-скоро.</p>
      <p>Президентът на Косово Хашим Тачи отказа да присъства на срещата в Охрид, тъй като според него това е "безсмислено, докато Сърбия и Босна и Херцеговина не признаят независимостта на Косово".</p>
      <p>Шестте държави от Западните Балкани са в различни фази на европейската си интеграция. Докато Черна гора и Сърбия са започнали преговори по присъединяване, опитът на Албания и Северна Македония да стартират преговорния процес бе блокиран миналия месец от някои членки на съюза, начело с Франция, припомня АП.</p>
      <p>Лидерите от Западните Балкани обявиха, че ще се срещнат отново на 21 декември в Дуръс, Албания, за да продължат да обсъждат пътищата за подобряване на сътрудничеството помежду им.</p>
      <p>В. "Слободен печат" съобщи, че Босна и Херцеговина и Черна гора още имат резерви за инициативата за регионално сътрудничество. Босна не е участвала в подготовката на инициативата и има нужда от повече информация, за да вземе решение, а Черна гора, която е най-напред в процеса на евроинтеграция, ще разгледа инициативата от гледна точка на това "дали носи придобивки за гражданите и дали ускорява пътя към ЕС", заяви черногорската министърка на икономиката Драгица Секулич.<br/> </p>
    </article>
  </body>
</html>