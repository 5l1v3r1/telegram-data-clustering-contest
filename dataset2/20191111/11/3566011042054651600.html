<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546406.html/%D9%86%D9%85%D8%A7%D8%B2-%D8%A7%DA%A9%D8%B3%DB%8C%D8%B1-%D8%AD%DB%8C%D8%A7%D8%AA-%D8%A8%D8%AE%D8%B4-%D8%B2%D9%86%D8%AF%DA%AF%DB%8C-%D8%A7%D8%B3%D8%AA--%D8%A7%D8%B1%D8%AA%D8%A8%D8%A7%D8%B7-%D9%85%D8%B3%D8%AA%D9%82%DB%8C%D9%85-%D9%86%D9%85%D8%A7%D8%B2-%D8%A8%D8%A7-%DA%A9%D8%A7%D9%87%D8%B4-%D8%AC%D8%B1%D9%85-%D8%AF%D8%B1-%D8%AC%D8%A7%D9%85%D8%B9%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:26:00+00:00"/>
    <meta property="og:title" content="نماز اکسیر حیات بخش زندگی است/ ارتباط مستقیم نماز با کاهش جرم در جامعه"/>
    <meta property="og:description" content="چهارمین اجلاس سراسری نماز در موضوعات نماز و مدرسه با اجتماع هزاران نفری دانش آموزان و اقشار مختلف مردم در شهرستان کبودراهنگ برگزار شد."/>
  </head>
  <body>
    <article>
      <h1>نماز اکسیر حیات بخش زندگی است/ ارتباط مستقیم نماز با کاهش جرم در جامعه</h1>
      <h2>در چهارمین اجلاس سراسری نماز کبودراهنگ مطرح شد؛</h2>
      <address>
        <time datetime="2019-11-11T11:26:00+00:00">11 Nov 2019, 11:26</time>
      </address>
      <p>چهارمین اجلاس سراسری نماز در موضوعات نماز و مدرسه با اجتماع هزاران نفری دانش آموزان و اقشار مختلف مردم در شهرستان کبودراهنگ برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/31078">عصر همدان</a>؛ چهارمین اجلاس نماز دانش آموزی با موضوع نماز و مدرسه  در سالن اجتماعات شهید سادلجی با حضور مسئولین و استقبال پرشور دانش آموزان دبیران و اقشار مختلف مردم برگزار شد.</p>
      <p>در ابتدای این برنامه حجت الاسلام نقی باقری امام جمعه شهرستان کبودراهنگ با تاکید بر محوریت نماز در کلیه برنامه های جمعی اظهار کرد: نماز بهترین بستر انسان سازی و دوری از گناه در انسان است و هرجا که بستر نماز فراهم بوده بستر جرم و جنایت در آن جامعه کاهش داشته است.</p>
      <p>حجت الاسلام حسنی حلم رئیس ستاد اقامه نماز استان همدان به عنوان سخنران اصلی این برنامه عزت انسان در جامعه را در گرو توسعه فرهنگ نماز دانست و گفت:فرهنگ نماز و عبودیت در پیشگاه خداوند یکی از راه کارهای عزت و آبرومندی در پیشگاه خداوند است.</p>
      <figure>
        <img src="http://newsroom.dana.ir/content/upload/c0be2226-7a56-4365-bfad-4861e7cf87f7.jpg"/>
      </figure>
      <p>وی با توجه به جایگاه نماز در اسلام به ویژه نماز ظهر عاشورای امام حسین (ع) افزود:در حساس ترین زمان ممکن سالار شهیدان اقامه نماز را ترک نکرد و این حرکت عامل تعالی و اکسیر حیات بخش زندگی برای هر انسان است.</p>
      <p>در این برنامه ضمن برگزاری برنامه های متنوع توسط دانش آموزان برخی از نخبگان دانش آموزی دل نوشته های خود در خصوص نماز را برای مسئولین قرائت کردند که مورد استقبال ویژه مسئولین قرار گرفت.</p>
      <p>در این همایش مراسم اهدای لوح سپاس و هدیه معنوی به دانش آموزان، مدیران و روحانیون برتر در اقامه فریضه نماز توسط مسئولین استان و شهرستان برگزار گردید.</p>
      <figure>
        <img src="http://newsroom.dana.ir/content/upload/5a64e996-6820-40df-8e31-3c350081edda.jpg"/>
      </figure>
      <p>سخنرانی فرماندار کبودراهنگ در انتهای این مراسم به دلیل عدم حضور به موقع خود در این مراسم حاشیه هایی را به دنبال داشت که در خبرهای بعدی از همین رسانه اظهارات مهندسی شده جناب فرماندار در آستانه انتخابات مورد تحلیل و بررسی قرار خواهد گرفت.</p>
      <p>انتهای پیام/</p>
    </article>
  </body>
</html>