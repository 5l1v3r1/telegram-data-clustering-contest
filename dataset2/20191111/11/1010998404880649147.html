<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/borisov-gazat-ne-se-prenasja-v-sakove-za-diversifikacija-trjabvat-trabi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-11T11:59:00+00:00"/>
    <meta property="og:title" content="Борисов: Газът не се пренася в сакове, за диверсификация трябват тръби"/>
    <meta property="og:description" content="Терминалът за синьо гориво в Александруполис ще се развива като общ проект на България, Гърция и САЩ"/>
  </head>
  <body>
    <article>
      <h1>Борисов: Газът не се пренася в сакове, за диверсификация трябват тръби</h1>
      <h2>Терминалът за синьо гориво в Александруполис ще се развива като общ проект на България, Гърция и САЩ</h2>
      <address><time datetime="2019-11-11T11:59:00+00:00">11 Nov 2019, 11:59</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/11/gaz_boiko_1573467659-1.mp4"/>
      </figure>
      <p>Много се употребяваше, особено от по-демократичните лидери, думата „диверсификация”, но газът е такава суровина, която не може да се пренася в сакове, в чанта, в джоб да се носи, нужни са газопроводи. Това коментира премиерът Бойко Борисов по време на инспекция на трасето на газовата връзка с Гърция.</p>
      <p>Той я определи като „мечта на много поколения политици”, които, например, „са мечтали за Големи шлемове” (като „Голям шлем” бяха определяни големите и в крайна сметка неслучили се с днешна дата енергийни проекти от времето на президента Георги Първанов – б.р.).</p>
      <p>Връзката трябва да осигури диверсификацията на източниците и маршрутите за доставка на природен газ в Югоизточна Европа. Предвиден е ускорен строеж на 185-километровото съоръжение между Стара Загора, Хасково и Комотини. Проектът струва близо половин млрд. лева за българската държава.</p>
      <p>Капацитетът на тръбата е между 3 и 5 млрд. куб метра газ, като ще може да се транзитира в двете посоки.</p>
      <p>Догодина по това време най-късно България ще може да внася втечнен газ и ще може да се каже на хората: „Вие нямате никаква зависимост, може да доставите газ отвсякъде, никой няма да може да ви спре парното”, подчерта министър-председателят.</p>
      <p>„На една сергия ако може да наредиш краставици от 4-5 места, със сигурност ще избереш най-хубавите и най-евтините или поне ще имаш право на избор. Газовият хъб „Балкан” и това, което правим като газова борса, ще даде възможност не да подменяме един с друг източниците, а (да има) конкуренция”, заяви Борисов.</p>
      <p>На събитието присъстваха и посланиците на САЩ, Азербайджан и Гърция у нас. Гръцкият посланик посочи, че Атина, София и Вашингтон се сближават в общ енергиен проект – терминала за втечнен газ в Александруполис, като за основа се използва синьото гориво, доставяно от Азербайджан.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2582570805304307%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>„Този проект е много важен за диверсификацията и енергийната сигурност. Енергийната сигурност е национална сигурност”, подчерта и посланикът на САЩ н.пр. Херо Мустафа.</p>
    </article>
  </body>
</html>