<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=952130"/>
    <meta property="og:site_name" content="Andhrajyothy"/>
    <meta property="article:published_time" content="2019-11-11T11:18:57+00:00"/>
    <meta property="og:title" content="కాంగ్రె‌స్‌తో చర్చల తర్వాతే మా నిర్ణయం: శరద్ పవార్"/>
    <meta property="og:description" content="ADVT"/>
  </head>
  <body>
    <article>
      <h1>కాంగ్రె‌స్‌తో చర్చల తర్వాతే మా నిర్ణయం: శరద్ పవార్</h1>
      <address>
        <time datetime="2019-11-11T11:18:57+00:00">11 Nov 2019, 11:18</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>ముంబై:</b> మహారాష్ట్ర ప్రభుత్వ ఏర్పాటులో భాగస్వాములం కావాలా వద్దా అన్నదానిపై కాంగ్రెస్ పార్టీతో చర్చించిన తర్వాత మాత్రమే నిర్ణయం తీసుకుంటామని నేషనలిస్ట్ కాంగ్రెస్ పార్టీ (ఎన్సీపీ) చీఫ్ శరద్ పవార్ పేర్కొన్నారు. కేంద్రమంత్రి పదవికి శివసేన ఎంపీ అరవింద్ సావంత్ రాజీనామా చేయడంతో.. ఎన్డీయే నుంచి శివసేన బయటికి వచ్చేసినట్టైంది. దీనిపై పవార్ స్పందిస్తూ.. ‘‘ఎవరో రాజీనామా చేసిన దానిపై నేనేమీ మాట్లాడను. అయితే ఇవాళ మేము కాంగ్రెస్‌తో మాట్లాడతాం. కాంగ్రెస్ పార్టీతో చర్చించ తర్వాతే ఏ నిర్ణయమైనా వెల్లడిస్తాం...’’ అని పవార్ పేర్కొన్నారు. శివసేన పార్టీతో విభేదాల కారణంగా మహారాష్ట్రలో అతిపెద్ద పార్టీగా ఉన్నప్పటికీ ప్రభుత్వ ఏర్పాటు బీజేపీ విముఖత చూపిన సంగతి తెలిసిందే. ఈ నేపథ్యంలో రాష్ట్రంలో నెలకొన్న తాజా రాజకీయ పరిస్థితులపై చర్చించేందుకు ఎన్సీపీ కీలక నేతలతో పవార్ భేటీ అయ్యారు. ప్రఫుల్ పటేల్, సుప్రియా సూలే, అజిత్ పవార్, జయంత్ పాటిల్ తదితరులు కూడా ఈ సమావేశంలో ఉన్నారు. ఈ సమావేశంపై ఎన్సీపీ నేత నవాబ్ మాలిక్ మాట్లాడుతూ...</p>
      <p> ‘‘ముందు ముందు చేపట్టాల్సిన కార్యాచరణపై చర్చించేందుకు పార్టీ కోర్ కమిటీ సమావేశం ఏర్పాటు చేసింది. ప్రభుత్వంలో మేము కలవాలంటే ముందు ఎన్డీయే నుంచి శివసేన బయటికి రావాలంటూ మేము చెప్పాం. ఇక ఇప్పుడు ఏ ఎజెండా ప్రాతిపదికన ప్రభుత్వం ఏర్పాటు చేయాలన్నదానిపై  చర్చలు జరుపుతాం..’’ అని పేర్కొన్నారు. మరోవైపు శివసేనతో జట్టుకట్టాలా వద్దా అన్న దానిపై చర్చించేందుకు కాంగ్రెస్ పార్టీ కూడా ఇవాళ కోర్ కమిటీ సమావేశం ఏర్పాటు చేసింది. ఢిల్లీలో ఆ పార్టీ చీఫ్ సోనియా గాంధీ నివాసంలో కాంగ్రెస్ అగ్ర నేతలు సమావేశం అయ్యారు. మహారాష్ట్ర అసెంబ్లీలో మొత్తం 288 స్థానాలుండగా బీజేపీ 105, శివసేన 56, ఎన్సీపీ 54, కాంగ్రెస్ 44 స్థానాలు గెలుచుకున్నాయి.</p>
    </article>
  </body>
</html>