<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546398.html/-%D9%85%D9%86%D8%B7%D9%82%D9%87-%D9%BE%D8%B1%D9%88%D8%A7%D8%B2-%D9%85%D9%85%D9%86%D9%88%D8%B9--%D9%82%D9%87%D8%B1%D9%85%D8%A7%D9%86-%D9%BE%D8%B1%D9%88%D8%B1%DB%8C-%D9%88-%D8%B9%D8%B2%D8%AA-%D9%86%D9%81%D8%B3-%D9%86%D9%88%D8%AC%D9%88%D8%A7%D9%86-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%D8%AF%D9%87%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:15:00+00:00"/>
    <meta property="og:title" content="&quot;منطقه پرواز ممنوع&quot; قهرمان پروری و عزت نفس نوجوان را افزایش می دهد"/>
    <meta property="og:description" content="تهیه کننده ایرانی با اشاره به نقش مهم نوجوانان در آینده کشور گفت: متاسفانه در کشور فیلم مناسب قشر نوجوان نداریم و فیلم منطقه پرواز ممنوع با دغدغه جوانان ساخته شده و عزت نفس را در جوان افزایش می دهد."/>
  </head>
  <body>
    <article>
      <h1>"منطقه پرواز ممنوع" قهرمان پروری و عزت نفس نوجوان را افزایش می دهد</h1>
      <h2>تهیه کننده فیلم "منطقه پرواز ممنوع":</h2>
      <address>
        <time datetime="2019-11-11T11:15:00+00:00">11 Nov 2019, 11:15</time>
      </address>
      <p>تهیه کننده ایرانی با اشاره به نقش مهم نوجوانان در آینده کشور گفت: متاسفانه در کشور فیلم مناسب قشر نوجوان نداریم و فیلم منطقه پرواز ممنوع با دغدغه جوانان ساخته شده و عزت نفس را در جوان افزایش می دهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حامد بامروت نژاد، تهیه کننده فیلم "منطقه پرواز ممنوع" در گفتگو با خبرنگار <a href="http://asrehamedan.ir/31052">عصر همدان</a>؛ با بیان اینکه این فیلم با دغدغه جوانان و نوجوانان ساخته شده است افزود: در حوزه نوجوانان فیلم خاصی در سینما نداریم در حالیکه جوانان مخاطبان سینما و در حقیقت آینده سازان این کشور هستند.</p>
      <p>وی با اشاره به اینکه جوانان به فیلم های پرمحتوا و محصولات فرهنگی نیاز دارند افزود: جوانان ایرانی کمتر فیلمی در سینمای ایران دارند و ما در این فیلم سعی کردیم تا حدودی دغدغه نداشتن فیلم مناسب برای جوانان را حل کنیم تا خانواده ها با خیال راحت تری به تماشای فیلم با جوانان بپردازند.</p>
      <p>بامروت نژاد ادامه داد: جوان در این فیلم رویا سازی می کند و با قهرمانان آشنا می شود و در نتیجه اعتماد بنفس و عزت نفس در ضمیر ناخودآگاهش پرورش می یابد.</p>
      <p>این فعال فرهنگی با اشاره به استقبال بی نظیر مردم در اکثر استانها گفت: در بیشتر استانها و شهرهای مختلف اکران های زیاد داشته ایم و خانواده هایی که تا بحال به سینما نیامده اند بدون دغدغه با فرزندانشان حضور پیدا کرده اند.</p>
      <p>
        <b>"منطقه پرواز ممنوع" وطن دوستی و امید به آینده را نشان می دهد</b>
      </p>
      <p>محمد صادق منصور مسئول اکران فیلم در استان نیز به خبرنگار ما گفت: اکران رسمی فیلم از چهارشنبه 15 آبانماه شروع شده و مدارس و سازمان های مختلف و همچنین عموم مردم تا بحال استقبال خوبی داشته اند.</p>
      <p>وی با اشاره به استقبال بی نظیر جوانان افزود: در سه شهرستان نهاوند و اسدآباد و همچنین سینما بهمن ملایر اکران فیلم داریم.</p>
      <p>منصور با تاکید به حضور نوجوانان در سینماها و نبودن فیلم مناسب گفت: از خانواده هایی که فیلم را ندیده اند درخواست دارم که حتما آن را با فرزندانشان مشاهده کنند چرا که حس وطن دوستی و امید به آینده را در جوان بیدار می کند.</p>
      <p>انتهای پیام/</p>
    </article>
  </body>
</html>