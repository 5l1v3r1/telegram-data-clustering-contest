<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/a-doua-cea-mai-mare-economie-a-uniunii-europene-evita-recesiunea-insa-creste-timid-pib-ul-britanic-a-crescut-in-al-treilea-trimestru-din-2019-cu-0-3-18567644"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T11:53:00+00:00"/>
    <meta property="og:title" content="A doua cea mai mare economie a Uniunii Europene evită recesiunea, însă creşte timid: PIB-ul britanic a crescut în al treilea trimestru din 2019 cu 0,3%"/>
    <meta property="og:description" content="Economia britanică a evitat intrarea în recesiune tehnică după ce date oficiale publicate luni au arătat că produsul intern brut (PIB) a urcat cu 0,3% în ritm trimestrial în trimestrul al treilea din acest an, o revenire neaşteptată după o contracţie de 0,2% în trimestrul precedent, informează BBC."/>
  </head>
  <body>
    <article>
      <h1>A doua cea mai mare economie a Uniunii Europene evită recesiunea, însă creşte timid: PIB-ul britanic a crescut în al treilea trimestru din 2019 cu 0,3%</h1>
      <address><time datetime="2019-11-11T11:53:00+00:00">11 Nov 2019, 11:53</time> by <a rel="author">Mihai Gongoroi, Mediafax</a></address>
      <p>Economia britanică a evitat intrarea în recesiune tehnică după ce date oficiale publicate luni au arătat că produsul intern brut (PIB) a urcat cu 0,3% în ritm trimestrial în trimestrul al treilea din acest an, o revenire neaşteptată după o contracţie de 0,2% în trimestrul precedent, informează BBC.</p>
      <p>În ritm anual, datele statisticii britanice arată că creşterea economică a încetinit la 1% în trimestrul al treilea, cel mai scăzut nivel de la începutul anului 2010 încoace. Luna septembrie a fost singura din cele trei avute în vedere care a marcat o contracţie a PIB, de 0,1%. Totodată, sectorul manufacturier din Marea Britanie a scăzut cu 0,4% în august şi 1,8% în septembrie, indicând o posibilă întărire a economiei la intrarea în cel de-al patrulea trimestru.</p>
      <p>Un statistician de la instituţia britanică a precizat, citat de BBC: "PIB-ul a crescut uşor în cel de-al treilea trimestru, în mare parte graţie unei luni iulie puternică (n.r. 0,3% creştere în iulie). Serviciile au condus expansiunea, iar construcţiile au evoluat bine de asemenea. (…) Deficitul comercial s-a redus, în principal datorită creşterii exporturilor atât de bunuri cât şi de servicii".</p>
      <p>Producţia de servicii pentru septembrie a fost în stagnare în ritm lunar şi în creştere cu 1,3% în ritm lunar. Construcţiile s-au contractat de asemenea în luna august. Cifrele mai slabe sugerează de asemenea că economia nu a reuşit îşi regăsească impulsul după contracţia din precedentele trei luni.</p>
      <p>La rândul său, Ross Walker, şef al departamentului economie pentru Regatul Unit şi Europa la Natwest Markets a caracterizat cifrele drept "un pic dezamăgitoare" într-un interviu pentru CNBC. El a adăugat că în ultimele luni a fost consemnată o creştere modestă a vânzărilor de retail şi se aştepta ca această tendinţă să susţină şi implicit stimuleze creşterea econimiei.</p>
      <p>Totodată, Samuel Tombs, economist la Pantheon Macroeconomics, precizează că existau aşteptări privind o îmbunătăţire a PIB în trimestrul trei pe fondul pregătirilor de Brexit, care a fost amânat pentru luna ianuarie. Tendinţa de creştere a economiei britanice a înregistrat o evoluţie descendentă în ultimul an pe fondul incertitudinilor comerciale cauzate de indecizia cu privire la ieşirea din Uniunea Europeană.</p>
    </article>
  </body>
</html>