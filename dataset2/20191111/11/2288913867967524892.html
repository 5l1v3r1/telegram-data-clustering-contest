<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709917"/>
    <meta property="og:site_name" content="De Standaard"/>
    <meta property="article:published_time" content="2019-11-11T11:27:00+00:00"/>
    <meta property="og:title" content="Koning Filip herdenkt Wapenstilstand in Brussel"/>
    <meta property="og:description" content="Op de 101ste verjaardag van de wapenstilstand van WO I heeft koning Filip maandag hulde gebracht aan de slachtoffers van de twee wereldoorlogen en aan de B..."/>
  </head>
  <body>
    <article>
      <h1>Koning Filip herdenkt Wapenstilstand in Brussel</h1>
      <address>
        <time datetime="2019-11-11T11:27:00+00:00">11 Nov 2019, 11:27</time>
      </address>
      <p>
        <b>Op de 101ste verjaardag van de wapenstilstand van WO I heeft koning Filip maandag hulde gebracht aan de slachtoffers van de twee wereldoorlogen en aan de Belgische militairen die sinds 1945 om het leven gekomen zijn bij vredesoperaties. De vorst legde een bloemenkrans neer aan de Congreskolom in Brussel ter ere van de onbekende soldaat.</b>
      </p>
      <p>Bij aankomst nam koning Filip eerst de tijd om het tentoongestelde eredetachement te schouwen en te groeten. Na het neerleggen van de bloemenkrans wakkerde de vorst de Eeuwige Vlam van de Congreskolom aan.</p>
      <p>Ten slotte begroette de koning nog de voorzitters van de vaderlandslievende verenigingen en de grootoorlogsinvaliden. ‘Leve de koning’ weerklonk meermaals toen de koning nadien nog de tijd nam om het aanwezige publiek te begroeten. Vanuit het Warandepark werden volgens de traditie 21 kanonschoten gelost.</p>
      <p>De federale regering, vertegenwoordigd door premier Sophie Wilmès en de ministers Koen Geens, Pieter De Crem en Didier Reynders en de voorzitters van Kamer en Senaat, Patrick Dewael en Sabine Laruelle, legden ook een bloemenkrans neer aan het graf van de onbekende soldaat. Daarna volgde nog een defilé van de aanwezige troepen van Defensie.</p>
      <p>Op de herdenking was ook een grote groep van zowat 800 jongeren van de Baden Powell Belgian Lonescouts aanwezig.</p>
      <p>Ook in de Westhoek vinden op 11 november tal van plechtigheden plaats ter herdenking van de slachtoffers van de Eerste Wereldoorlog. De grootste ceremonie is in Ieper met een plechtigheid op de Franse begraafplaats St.-Charles de Potyze, gevolgd door de Poppy Parade en een ceremonie onder de Menenpoort.</p>
    </article>
  </body>
</html>