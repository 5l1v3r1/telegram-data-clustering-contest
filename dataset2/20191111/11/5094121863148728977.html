<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/na-vzestup-populismu-je-treba-hledat-odpoved-rika-lech-walesa-20191111.html"/>
    <meta property="og:site_name" content="Deník.cz"/>
    <meta property="article:published_time" content="2019-11-11T11:52:00+00:00"/>
    <meta property="og:title" content="Na vzestup populismu je třeba hledat odpověď, říká Lech Walesa"/>
    <meta property="og:description" content="Komunismus se podařilo porazit, ale vyvstala řada nových výzev, které je nutné řešit, aby události roku 1989 nepřišly vniveč. Evropa musí debatovat o svých základech, o svém ekonomickém modelu a hledat odpověď na problém populismu a politických lží. Na konferenci k 30. výročí pádu železné opony to dnes v Praze řekl bývalý polský prezident Lech Walesa."/>
  </head>
  <body>
    <article>
      <h1>Na vzestup populismu je třeba hledat odpověď, říká Lech Walesa</h1>
      <address><time datetime="2019-11-11T11:52:00+00:00">11 Nov 2019, 11:52</time> by <a rel="author">ČTK</a></address>
      <p>"Naše generace dosáhla skvělého úspěchu. První úkol jsme zvládli. Teď nastala doba na debatu na fórech jako to dnešní, kde budeme řešit, jaké bude mít Evropa základy, jakou bude mít ekonomiku a jak zvládneme populismus, demagogii a politické lži. Podle mého názoru je to úkol pro naši generaci," řekl Walesa.</p>
      <figure>
        <img src="https://g.denik.cz/1/ef/matka-tereza-hovori-v-chramu-nanebevzeti-panny-marie-v-brne-10_denik-150-3x2.jpg"/>
      </figure>
      <aside>
        <a href="https://www.denik.cz/z_domova/matka-tereza-navsteva-cesko-statni-bezpecnost-sledovani-cirkev-20201111.html">Matku Terezu v Česku sledovala StB. Akci rozjela pod krycím názvem "Eva" Přečíst článek ›</a>
      </aside>
      <p>"To, že jsme zvládli první etapu, neznamená, že jsme vyhráli celou válku, náš úkol pokračuje," dodal bývalý polský prezident, který se ještě jako lídr polských nekomunistických odborů Solidarita podílel na svržení komunistického režimu v Polsku. "Máme šanci na blahobyt, mír svobodu, ale musíme vyřešit tato tři velká témata," podotkl.</p>
      <p>Za zásadní označil problém populismu. Populisté jsou podle něj nebezpeční tím, že upozorňují na závažné problémy a nabízejí jednoduchá řešení. "Jejich diagnóza se zdá správná, ale léčba, kterou nabízejí, není vhodná," varoval.</p>
      <p>Bývalý polský prezident také vyjádřil obavy, že když se nepodaří na populismus nalézt odpověď, nebude se v budoucnu jeho generace oslavovat, že přispěla ke konci komunismu, ale bude se jí vyčítat, že nezvládla situaci ve svobodných poměrech a umožnila vyrůst novému problému.</p>
      <figure>
        <img src="https://g.denik.cz/1/d3/stuzkovani-maturanta-tridni-ucitelkou-2_denik-150-3x2.jpg"/>
      </figure>
      <aside>
        <a href="https://www.denik.cz/z_domova/socialismus-komunismus-zradce-sametova-revoluce-stb-vyslech-listopad-89-tichy.html">Pro spolužáky se stal zrádcem socialismu. Život mu zachránila revoluce Přečíst článek ›</a>
      </aside>
    </article>
  </body>
</html>