<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sostenibilita/risorse/2019/11/11/studio-boccia-nessuno-abbastanza-riscaldamento-globale_UT3rui8SfZv25jOCZ73WPJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T11:48:00+00:00"/>
    <meta property="og:title" content="Studio boccia G20, nessuno fa abbastanza su riscaldamento globale"/>
    <meta property="og:description" content="Nessuna delle principali economie mondiali sta facendo abbastanza per limitare l'aumento del riscaldamento globale a 1,5°C, come previsto dall'accordo di Parigi sul clima. Lo rileva il report &quot;Brown to Green&quot; pubblicato oggi da Climate Transparency, rete internazionale di ricercatori e ambientalisti."/>
  </head>
  <body>
    <article>
      <h1>Studio boccia G20, nessuno fa abbastanza su riscaldamento globale</h1>
      <address>
        <time datetime="2019-11-11T11:48:00+00:00">11 Nov 2019, 11:48</time>
      </address>
      <p>Nessuna delle principali economie mondiali sta facendo abbastanza per limitare l'aumento del riscaldamento globale a 1,5°C, come previsto dall'accordo di Parigi sul clima. Lo rileva il report "Brown to Green" pubblicato oggi da Climate Transparency, rete internazionale di ricercatori e ambientalisti.</p>
      <p>Secondo lo studio, le emissioni globali sono aumentate ancora una volta l'anno scorso; le emissioni di biossido di carbonio legate all'energia sono aumentate dell'1,8% nei 19 Paesi industrializzati e nelle economie emergenti che compongono il G20, con l'Unione Europea. Insieme, sono responsabili dell'80% circa delle emissioni globali di gas serra. Ma nessuno è sulla buona strada per mantenere fede all'obiettivo di 1,5°C.</p>
      <p>In base all'accordo di Parigi, l'aumento medio della temperatura mondiale va mantenuto ben al di sotto dei 2°C rispetto ai livelli preindustriali ma si punta a limitare l'aumento a 1,5°C, dato che ciò ridurrebbe in misura significativa i rischi e gli impatti dei cambiamenti climatici. Ma il riscaldamento globale ha già raggiunto circa 1°C. Il G20 comprende Argentina, Australia, Brasile, Gran Bretagna, Canada, Cina, Francia, Germania, India, Indonesia, Italia, Giappone, Messico, Russia, Arabia Saudita, Sudafrica, Corea del Sud, Turchia e Stati Uniti.</p>
    </article>
  </body>
</html>