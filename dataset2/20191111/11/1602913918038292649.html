<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/ramanem-sau-nu-fara-cladura-curtea-de-apel-bucuresti-a-decis-definitiv-falimentul-radet-18567562"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-11T11:42:04+00:00"/>
    <meta property="og:title" content="Rămânem sau nu fără clădură? Curtea de Apel Bucureşti a decis definitiv falimentul RADET"/>
    <meta property="og:description" content="Magistraţii Curţii de Apel Bucureşti au decis luni, definitiv, falimentul RADET, fiind menţinută, astfel, decizia din primă instanţă a Tribunalului Bucureşti."/>
  </head>
  <body>
    <article>
      <h1>Rămânem sau nu fără clădură? Curtea de Apel Bucureşti a decis definitiv falimentul RADET</h1>
      <address><time datetime="2019-11-11T11:42:04+00:00">11 Nov 2019, 11:42</time> by <a rel="author" href="https://www.zf.ro/autor/mihaela-gidei" target="_blank">Mihaela Gidei</a></address>
      <p>Magistraţii Curţii de Apel Bucureşti au decis luni, definitiv, falimentul RADET, fiind menţinută, astfel, decizia din primă instanţă a Tribunalului Bucureşti.</p>
      <p>Curtea de Apel Bucureşti a respins apelurile din dosar şi a menţinut decizia din primă instanţă a Tribunalului Bucureşti: RADET intră în faliment.</p>
      <p>La scurt timp înainte de a fi pronunţată soluţia, primarul Gabriela Firea a precizat că, indiferent dacă instanţa decide sau nu falimentul RADET, bucureştenii vor avea în continuare apă caldă şi căldură, deoarece Primăria a luat măsuri pentru a putea furniza agent termic.</p>
      <p>Lichidarea RADET nu înseamnă dispariţia sistemului de termoficare, a spus Firea.</p>
      <p>“Indiferent de sentinţa de astăzi (luni, n.r.), bucureştenii vor avea în continuare apă caldă şi căldură. Am luat măsuri din timp pentru a putea garanta continuitatea agentului termic în Capitală. Fac precizarea că o eventuală lichidare a RADET nu înseamnă dispariţia sistemului de termoficare, pentru că activitatea Regiei va fi preluată de Compania Municipală Termoenergetica. Reamintesc bucureştenilor că am preluat RADET, în 2016, în insolvenţă de facto, şi că am solicitat în repetate rânduri acordul consilierilor generali pentru o soluţie de reorganizare a activităţii acestei regii, însă abia în luna februarie, în acest an, a fost acceptată soluţia înfiinţării Companiei Municipale Termoenergetica”, a declarat primarul general Gabriela Firea, printr-un comunicat de presă.</p>
    </article>
  </body>
</html>