<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33024/luigis-mansion-3-recensione-prova-nintendo-switch"/>
    <meta property="og:site_name" content="DDay.it"/>
    <meta property="article:published_time" content="2019-11-11T11:00:00+00:00"/>
    <meta property="og:title" content="Luigi's Mansion 3 è un gioco bellissimo, ma non è perfetto"/>
    <meta property="og:description" content="Luigi's Mansion 3 è una delle migliori esperienze su Nintendo Switch: è divertimento genuino e nei suoi momenti migliori è particolarmente ispirato."/>
  </head>
  <body>
    <article>
      <h1>Luigi's Mansion 3 è un gioco bellissimo, ma non è perfetto</h1>
      <h2>Luigi's Mansion 3 è una delle migliori esperienze su Nintendo Switch: è divertimento genuino e nei suoi momenti migliori è particolarmente ispirato.</h2>
      <address><time datetime="2019-11-11T11:00:00+00:00">11 Nov 2019, 11:00</time> by <a rel="author">Massimiliano Di Marco</a></address>
      <p>Non serve girarci attorno. Luigi's Mansion 3 è un videogioco di grande fattura, che innalza il livello della serie grazie a boss iconici, momento di genuino divertimento e un'atmosfera che potrebbe benissimo rappresentare l'ispirazione per uno dei futuri film di animazione di Nintendo. Eppure, non è affatto perfetto e, soprattutto nella seconda metà dell'avventura, un fisiologico calo di interesse nell'aspirare fantasmi rischia di far saltare il banco. La sapienza di Nintendo e di Next Level Games (già autori del secondo Luigi's Mansion) è stata, però, quella di controbilanciare questo aspetto, fisiologico, delle meccaniche con livelli ancora più ispirati e un po' più brevi e combattimenti con i boss più vari. <b>Il risultato finale è una delle migliori esperienze esperibili su Nintendo Switch</b>.</p>
      <p>Luigi's Mansion 3 non impiega molto tempo a entrare nel vivo: Mario, Peach, il professor Strambic e tre Toad vengono rapiti in un hotel infestato dai fantasmi. Spetta a Luigi salvarli. Se il primo Luigi's Mansion aveva una progressione lineare e il secondo, pubblicato su Nintendo 3DS, era composto da missioni isolate l'una dall'altra, Luigi's Mansion 3 prende un po' da entrambi: i 17 livelli sono liberamente esplorabili avanti e indietro, ma ciascuno di essi ha una precisa identità.</p>
      <figure>
        <img src="https://cdn.dday.it/system/uploads/picture/image/58588/content_small_luigimansion3.jpg"/>
      </figure>
      <p>Un macrolivello aperto e a disposizione del giocatore, che funge anche da ambientazione per ospitare contenuti secondari (acchiappare altri Boo e trovare le gemme nascoste). Questa struttura funziona? Sì, molto bene. Specialmente quando, nella seconda parte dell'avventura, gli sviluppatori sembrano aver lasciato a briglia sciolta la creatività e tra tirannosauri, squali-pirata, DJ e appassionati di fitness <b>Luigi's Mansion 3 conclude con un meraviglioso crescendo</b>. Realizzare con la stessa verve l'intero gioco avrebbe richiesto un ritmo molto più acceso sin dai primi istanti, ma anche una longevità inferiore. In totale, servono circa 12-13 ore per completare l'avventura, ma senza completarla al 100%.</p>
      <p> </p>
      <h3>I controlli macchinosi non rovinano l'esperienza generale di Luigi's Mansion 3</h3>
      <p>Luigi's Mansion 3 riesce a camminare molto bene sul filo del baratro: sotto la noia, a causa di una meccanica di base che, fondamentalmente, resta identica dall'inizio alla fine. Forse per controbilanciare tale aspetto e dopo aver esaurito le possibili aggiunte all'equipaggiamento (perlopiù identiche a Luigi's Mansion: Dark Moon), i livelli avanzati sono spesso semplici combattimenti con i boss (quindi molto più densi) oppure sono più veloci da sbrigare o, ancora, ruotano attorno a una specifica caratteristica.</p>
      <figure>
        <img src="https://cdn.dday.it/system/uploads/picture/image/58586/content_small_luigimansion3_boss.jpg"/>
      </figure>
      <p>Generalmente il risultato ottenuto è eccellente; in altri casi, la necessità di variare porta a situazioni che, invece, <b>mettono ulteriormente in evidenza controlli un po' macchinosi</b>, specialmente quelli legati al movimento della visuale di Luigi. Un livello, per esempio, chiede che il giocatore manovri Luigi mentre è a bordo di un piccolo gommone, evitando bombe e nemici. Si tratta quasi certamente del peggior livello di tutto il gioco, proprio perché rende evidente una certa legnosità dei controlli. A cui ci si fa l'abitudine, certo, ma che non possono essere che essere evidenziati. In alcuni momenti, a causa della dinamicità del combattimento, si ha la sensazione di non avere totalmente il controllo del protagonista. Sia chiaro: <b>parliamo di rari casi che, comunque, non danneggiano quello che rimane un egregio sforzo creativo</b>.</p>
      <figure>
        <img src="https://cdn.dday.it/system/uploads/picture/image/58587/content_small_luigimansion3_online.jpg"/>
      </figure>
      <p>Le modalità di gioco secondarie (esperibili sia in locale sia online) sono gradevoli complementi. In particolare, la Torre del caos è quella più riuscita. Un piacevole diversivo, dove una versione alternativa dell'hotel della storia principale diventa l'ambientazione per generare missioni di gruppo, che richiedono di aspirare un certo numero di fantasmi o di monete e di avanzare di piano in piano. Nonostante obiettivi tutt'altro che originali, è divertente. Non è la portata principale, ma a complemento dell'avventura è un buon contorno.</p>
      <p> </p>
      <h3>Frame rate stabilissimo: mai un cedimento</h3>
      <p>Luigi's Mansion 3 potrebbe tranquillamente emergere come spunto per i futuri film di animazione di Nintendo. <b>Senza parlare, le espressioni e i gesti di Luigi raccontano una storia simpatica e molto godibile, ricordando i migliori comici.</b></p>
      <p>Le scene di intermezzo, pur non arrivando alle vette che ci si attende dai film di Pixar o di Sony Pictures Animation, vivono di luce propria e anziché essere interruzioni un po' sgradite di una bella esperienza di gioco, rendono giustizia al prodotto e danno una dimensione più tridimensionale all'avventura. Il gioco è bello da vedere, seppur siamo lontanissimi da vette tecniche stabilite con produzioni come The Legend of Zelda: Breath of the Wild. </p>
      <figure>
        <img src="https://cdn.dday.it/system/uploads/picture/image/58589/content_small_luigimansion3_gameplay.jpg"/>
      </figure>
      <p>Sullo schermo di Switch la grafica è più pulita, in funzione di uno spazio visivo ridimensionato che, quindi, <b>nasconde i piccoli difetti, come qualche zona di aliasing su certi oggetti e sul protagonista stesso</b>. Su una TV, invece, tali difetti appaiono un po' più difetti, ma si tratta di imperfezioni di un quadro altrimenti molto pulito. La stabilità del frame rate non viene mai meno né giocando sulla TV né in modalità portatile, anche se ciò avviene anche con un leggero calo della risoluzione quando Luigi è in movimento. Ciò avviene soprattutto in modalità TV, ossia quando Luigi's Mansion 3 gira a 1080p nativi.</p>
      <p>Non è un'avventura che, quindi, punta sui dettagli visivi per ammaliare il giocatore ma la grafica è comunque adeguata alle aspettative dei giochi Nintendo.</p>
      <p>Siamo di fronte a uno dei migliori giochi per Nintendo Switch e, probabilmente, dell'intero anno videoludico. <b>Luigi's Mansion 3 è un videogioco purissimo</b>, dove il divertimento e la genuinità dell'esperienza non vengono corrotte da velleità di altro genere. È divertente e puramente Nintendo. Non c'è altro da chiedere.</p>
    </article>
  </body>
</html>