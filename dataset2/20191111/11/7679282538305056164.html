<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-big-action-45-policemen-suspended-for-giving-trucks-entry-on-gandhi-bridge-in-patna-of-bihar-2843452.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-11T11:57:08+00:00"/>
    <meta property="og:title" content="बड़ी कार्रवाई: ट्रकों से अवैध वसूली कर गांधी सेतु पर इंट्री देने वाले 45 पुलिसकर्मी सस्पेंड"/>
    <meta property="og:description" content="जर्जर गांधी सेतु पर रोक के बावजूद ट्रकों को इंट्री देने वाले 45 पुलिसकर्मियों को निलंबित कर दिया गया है। एसपी ट्रैफिक अमरकेश डी ने यह कार्रवाई की है। इन सभी पुलिसकर्मियों पर केस दर्ज करने के आदेश भी..."/>
  </head>
  <body>
    <article>
      <h1>बड़ी कार्रवाई: ट्रकों से अवैध वसूली कर गांधी सेतु पर इंट्री देने वाले 45 पुलिसकर्मी सस्पेंड</h1>
      <address><time datetime="2019-11-11T11:57:08+00:00">11 Nov 2019, 11:57</time> by <a rel="author">पटना हिन्दुस्तान टीम</a></address>
      <p>जर्जर गांधी सेतु पर रोक के बावजूद ट्रकों को इंट्री देने वाले 45 पुलिसकर्मियों को निलंबित कर दिया गया है। एसपी ट्रैफिक अमरकेश डी ने यह कार्रवाई की है। इन सभी पुलिसकर्मियों पर केस दर्ज करने के आदेश भी दे दिये गये हैं। </p>
      <p>निलंबित हुए पुलिसवालों में छह दारोगा, सात एएसआई जबकि 32 सिपाही शामिल हैं। इसमें दो एसआई, दो एएसआई और दो सिपाही जीरो माइल ट्रैफिक थाने में तैनात थे। बाकी के पुलिसवालों की तैनाती जीरो माइल से लेकर गांधी सेतु के पाया नंबर 46 तक थी। सभी पर अवैध वसूली कर ट्रकों को गांधी सेतु से हाजीपुर की ओर पार करवाने का आरोप है। इस बड़ी कार्रवाई के बाद पुलिस महकमे में हड़कंच मच गया। आला अफसरों ने गांधी सेतु पर नये दारोगा-सिपाही की पोस्टिंग कर दी है। इसके साथ ही सभी को यह निर्देश दिये गये हैं कि किसी भी कीमत पर भारी वाहन गांधी सेतु की ओर न जाएं। इधर, जिन पुलिस पदाधिकारियों पर कार्रवाई की गयी है उन पर विभागीय कार्रवाई भी होगी। </p>
      <p><b>खुलेआम वीडियो हो रहा था वायरल</b><br/>पुलिसवालों की अवैध वसूली के खेल का वीडियो लगातार वायरल हो रहा था। हर रोज हजारों रुपये गांधी सेतु पर गाड़ियों को पार करवाने के नाम पर वसूले जाते थे। इसी बीच वरीय अधिकारियों को भी इस बात की जानकारी मिली। गांधी सेतु व जीरो माइल पर लगे कैमरे से एसपी ट्रैफिक ने इस बाबत छानबीन शुरू की। कुछ कैमरे में सिपाहियों की वसूली करते तस्वीर दिखी जिसके बाद अफसरों का माथा ठनका और कार्रवाई की गयी। <br/> <br/><b>डीएसपी रैंक के अधिकारी रखेंगे नजर</b><br/>गांधी सेतु पर किसी तरह के भारी वाहनों का परिचालन न हो इसे लेकर डीएसपी रैंक के अधिकारी नजर रखेंगे। इसके बाद आगे भारी वाहनों को पार करवाया गया तो इसकी जवाबदेही भी डीएसपी की होगी। </p>
      <p><b>कई बार हुई कार्रवाई पर..</b><br/>इससे पहले भी गांधी सेतु पर अवैध तरीके से वाहनों के परिचालन को लेकर पुलिसकर्मियों पर कार्रवाई की जा चुकी है। नये पुलिसवाले भी तैनात किये गये। लेकिन कुछ दिनों बाद दोबारा पुलिसकर्मी वाहनों से अवैध वसूली शुरू कर देते हैं। </p>
      <p>अवैध तरीके से भारी वाहनों को गांधी सेतु पार करवाने के मामले में सभी पुलिसवालों पर कार्रवाई की गयी है। केस दर्ज करने के निर्देश भी दिये गये हैं। इस मामले की जांच जारी है। <br/>अमरकेश डी, एसपी ट्रैफिक </p>
    </article>
  </body>
</html>