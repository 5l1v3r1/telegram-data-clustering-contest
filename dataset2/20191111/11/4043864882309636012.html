<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231613/"/>
    <meta property="og:site_name" content="Українська правда"/>
    <meta property="article:published_time" content="2019-11-11T11:28:33+00:00"/>
    <meta property="og:title" content="Адвоката зі справи Вороненкова убили з рушниці, але він стріляв перший"/>
    <meta property="og:description" content="Керівник ГО “Радомишльські мисливці”, адвокат Святослав Пархоменко, якого убили під час конфлікту на полюванні на Житомирщині, стріляв першим і з незареєстрованого пістолета."/>
  </head>
  <body>
    <article>
      <h1>Адвоката зі справи Вороненкова убили з рушниці, але він стріляв перший</h1>
      <address>
        <time datetime="2019-11-11T11:28:33+00:00">11 Nov 2019, 11:28</time>
      </address>
      <p>Керівник ГО "Радомишльські мисливці", адвокат Святослав Пархоменко, якого убили під час конфлікту на полюванні на Житомирщині, стріляв першим і з незареєстрованого пістолета.</p>
      <p><b>Джерело:</b> <a href="https://zt.npu.gov.ua/news/rezonans/policziya-viluchila-zbroyu-uchasnikiv-konfliktu-na-polyuvanni-v-zhitomirskij-oblasti/">поліція</a> Житомирської області, коментар речника обласної поліції Алли Ващенко УП</p>
      <p><b>Пряма мова начальника Коростишівського відділу поліції Дмитра Гаращенка: </b>"Попередньо встановлено, що першим здійснив постріли з пістолета "Browning" директор ГО "Радомишльські мисливці". Після цього особа, яка знаходиться зараз в лікарні, зробила постріли у відповідь, чим нанесла поранення директору, у результаті чого він помер".</p>
      <figure>
        <img src="https://img.pravda.com/images/doc/1/e/1e5546e-parhomenko.jpg"/>
      </figure>
      <p><b>Деталі:</b> Попередньо встановлено, що троє єгерів здійснювали профілактичний рейд мисливських угідь, які обслуговує їх мисливська спілка.</p>
      <p>У лісовому кварталі неподалік с. Царівки вони помітили семеро чоловіків, яких запідозрили у браконьєрстві.</p>
      <p>Під час перевірки документів щодо у них наявності дозволів на полювання між єгерями та мисливцями виник конфлікт. Ліцензії у мисливців не було.</p>
      <p>Пізніше керівник ГО "Радомишльські мисливці", єгер Пархоменко здійснив кілька пострілів із пістолета у бік одного з мисливців, а той у свою чергу вистрілив з мисливської рушниці. </p>
      <p>У результаті Пархоменко помер, а мисливця, 52-річного жителя Київської області, госпіталізували у тяжкому стані.</p>
      <p>Усіх учасників конфлікту затримали.</p>
      <p>Станом на ранок 11 листопада у поліції повідомили, що вилучили зброю та автомобілі учасників конфлікту. </p>
      <figure>
        <img src="https://img.pravda.com/images/doc/2/a/2a108d7-mashyna.jpg"/>
      </figure>
      <p>Зокрема, незареєстрований пістолет "Browning", з якого, за попередніми даними, стріляв Пархоменко, та рушницю мисливця.</p>
      <p>Їх направлять на дослідження до Науково-дослідного експертно-криміналістичного центру при МВС. </p>
      <p>Поліція не називає імені загиблого, але раніше повідомлялося про вбивство адвоката Святослава Пархоменка, який згідно з даними сайту <a href="https://youcontrol.com.ua/catalog/company_details/36402523/">YouControl</a>, керівником та одним із засновників ГО "Радомишльські мисливці".</p>
      <p>За словами речника поліції Житомирської області Алли Ващенко, поліція встановлює всі обставини події.</p>
      <p>Мисливець наразі перебуває у критичному стані, у комі, тому спілкування з ним неможливе.</p>
      <p>За даним фактом відкрили кримінальне провадження за ст. 15 (Замах на злочин), ст.115 (Умисне вбивство) та ст. 263 (Незаконне поводження зі зброєю) ККУ.  </p>
      <footer>Ірина Балачук, УП</footer>
    </article>
  </body>
</html>