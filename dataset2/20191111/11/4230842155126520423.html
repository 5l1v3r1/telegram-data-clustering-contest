<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191111-gralnyj-biznes-ta-deofshoryzatsiya-yaki-zakony-rada-rozglyane-tsogo-tyzhnya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T11:09:50+00:00"/>
    <meta property="og:title" content="Гральний бізнес та деофшоризація: які закони Рада розгляне цього тижня"/>
    <meta property="og:description" content="Верховна Рада поточного тижня може розглянути законопроекти щодо легалізації грального бізнесу, деофшоризації, демонополізації спиртової галузі та інші важливі документи."/>
  </head>
  <body>
    <article>
      <h1>Гральний бізнес та деофшоризація: які закони Рада розгляне цього тижня</h1>
      <address>
        <time datetime="2019-11-11T11:09:50+00:00">11 Nov 2019, 11:09</time>
      </address>
      <p>Верховна Рада поточного тижня може розглянути законопроекти щодо легалізації грального бізнесу, деофшоризації, демонополізації спиртової галузі та інші важливі документи.</p>
      <p>Перший заступник спікера парламенту Руслан Стефанчук на погоджувальній раді звернувся до нардепів з проханням поточного тижня розглянути кілька першочергових законопроектів.</p>
      <blockquote>– У нас цей тиждень надзвичайно насичений, але як представник президента України я просив би все-таки віднайти можливість цього тижня внести до порядку денного питання, пов’язані з демонополізацією спиртової галузі (№2300), з відповідальністю за незаконне видобування бурштину, визначитися щодо питань, пов’язаних з легалізацією грального бізнесу, і ті проекти, які ми обіцяли нашим виборцям – це питання деофшоризації (№№ 1209 і 1210), – наголосив він.</blockquote>
      <p>За його словами, фракція Слуга народу працює над завершенням блоку проектів щодо народовладдя.</p>
      <p><b>Читайте:</b> <a href="https://fakty.com.ua/ua/ukraine/20191111-verhovna-rada-onlajn-translyatsiya-zasidannya-12-lystopada/">Верховна Рада: онлайн-трансляція засідання 12 листопада</a></p>
      <blockquote>– Ми вийшли десь на сім-вісім законопроектів, починаючи від всеукраїнського референдуму, місцевого референдуму, електронних петицій, народних законодавчих ініціатив, народного вето на закони тощо. Я думаю, найближчим часом вони будуть внесені до зали, – сказав Стефанчук.</blockquote>
      <p>До речі, <a href="https://fakty.com.ua/ua/ukraine/20191111-byudzhet-2020-mozhut-uhvalyty-vzhe-tsogo-tyzhnya-razumkov-nazvav-datu/">проект державного бюджету 2020</a> у другому читанні планують ухвалити 14 листопада.</p>
    </article>
  </body>
</html>