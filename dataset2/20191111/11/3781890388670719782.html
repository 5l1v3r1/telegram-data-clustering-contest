<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741163"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:40:00+00:00"/>
    <meta property="og:title" content="12 โรงเรียนเตรียมฟาดแข้งคิงเพาเวอร์คัพโซนภาคกลาง-ตะวันตก"/>
    <meta property="og:description" content="12 โรงเรียนจากภาคกลางและตะวันตก เตรียมร่วมฟาดแข้งศึกฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ รอบภูมิภาคโซนภาคกลางและตะวันตก เฟ้นหา 2 ทีมตัวแทนลุยรอบชิงแชมป์ประเทศไทย ในเดือนมกราคม 2563"/>
  </head>
  <body>
    <article>
      <h1>12 โรงเรียนเตรียมฟาดแข้งคิงเพาเวอร์คัพโซนภาคกลาง-ตะวันตก</h1>
      <address>
        <time datetime="2019-11-11T11:40:00+00:00">11 Nov 2019, 11:40</time>
      </address>
      <slideshow>
        <figure>
          <img src="https://www.dailynews.co.th/admin/upload/20191111/news_ptgGAwlicY190309_533.jpg?v=201911112310"/>
        </figure>
        <figure>
          <img src="https://www.dailynews.co.th/admin/upload/20191111/news_WnyuDxvSQb190306_533.jpg?v=201911112310"/>
        </figure>
        <figure>
          <img src="https://www.dailynews.co.th/admin/upload/20191111/news_DQhXNrLJyy190307_533.jpg?v=201911112310"/>
        </figure>
      </slideshow>
      <p>
        <b>12 โรงเรียนจากภาคกลางและตะวันตก เตรียมร่วมฟาดแข้งศึกฟุตบอลเยาวชนรุ่นอายุไม่เกิน 15 ปี คิง เพาเวอร์ คัพ รอบภูมิภาคโซนภาคกลางและตะวันตก เฟ้นหา 2 ทีมตัวแทนลุยรอบชิงแชมป์ประเทศไทย ในเดือนมกราคม 2563</b>
      </p>
      <p>กลุ่มบริษัท คิง เพาเวอร์ จัดการแข่งขันฟุตบอลเยาวชน คิง เพาเวอร์ คัพ 2019/20 รุ่นอายุไม่เกิน 15 ปี ภายใต้แนวคิด เดอะเบส ยู-15 ทัวร์นาเม้นต์ “THE BEST U-15 TOURNAMENT” ชิงเงินรางวัลทุนการศึกษาสูงสุด 1ล้านบาท และเฟ้นหาสุดยอดเยาวชนไทยฝีเท้าดีจำนวน 10 คน เพื่อเข้าร่วมโครงการนักเตะเยาวชน “ฟ็อกซ์ ฮันท์” รุ่นที่ 5 ไปฝึกทักษะฟุตบอลแบบมืออาชีพ ที่สโมสร เลสเตอร์ ซิตี้ ประเทศอังกฤษ เป็นเวลา 2 ปีครึ่ง<br/> <br/>ล่าสุดมีการแถลงข่าวประชุมผู้จัดการทีมที่ผ่านรอบเพลย์ออฟ เพื่อเข้าร่วมการแข่งขันรอบภูมิภาคโซนภาคกลางและตะวันตก จำนวนทั้งสิ้น 12 ทีม ในช่วงระหว่างวันที่ 12-15 พฤศจิกายน 2562 ณ สนามโรงเรียนกีฬาเทศบาลนครนครปฐม โดยนาย รัฐพล ไหลธนานนท์ รองนายกเทศมนตรีเทศบาลนครนครปฐม ได้กล่าวต้อนรับแขกผู้มีเกียรติ ทีมสต๊าฟโค้ชทั้ง 12 โรงเรียน ทีมผู้ตัดสินจากกรมพลศึกษา และสื่อมวลชนที่เดินทางมาร่วมงานแถลงข่าวกัน และกล่าวขอบคุณ กลุ่มบริษัทคิง เพาเวอร์ ที่เล็งเห็นถึงความสำคัญในการพัฒนาวงการฟุตบอลไทย โดยเฉพาะรากฐานในระดับเยาวชน พร้อมกับกล่าวถึงทัวร์นาเม้นต์ คิง เพาเวอร์ คัพ ว่า<br/> <br/>"การแข่งขันฟุตบอล คิง เพาเวอร์ คัพ ครั้งนี้ ได้รับความสนใจจากโรงเรียนต่างๆจากทั่วประเทศสมัครเข้าร่วมการแข่งขันกว่า 326 โรงเรียน เพื่อเฟ้นหา 16 ทีมที่ดีที่สุด เพื่อเข้าสู่รอบชิงแชมป์ประเทศไทย นับว่าการแข่งขันรายการนี้ได้มอบโอกาสให้เยาวชน ได้มีเวทีในการแสดงความสามารถด้านฟุตบอลและส่งเสริมเยาวชนสู่เส้นทางการเป็นนักฟุตบอลมืออาชีพอย่างแท้จริง ซึ่งการแข่งขันในรอบภูมิภาคโซนภาคกลางและตะวันตก มีโรงเรียนสมัครเข้าร่วมการแข่งขันถึง 50 โรงเรียน ก่อนจะเหลือ 12 ทีมสุดท้ายในรอบนี้ โดยจะคัดเลือกกันในระหว่างวันที่ 12 ถึง 15 พฤศจิกายน 2562 เพื่อหา 2โรงเรียนในนามตัวแทนภาคกลางและตะวันตกต่อไป" <br/> <br/>ด้าน บิลล์ วอลล์ หัวหน้าทีม Scout สโมสร เลสเตอร์ ซิตี้ ประเทศอังกฤษ กล่าวว่า “สวัสดีครับทุกคน ผมรู้สึกเป็นเกียรติอย่างมากที่ได้เป็นส่วนหนึ่งของการแข่งขันฟุตบอลเยาวชน คิง เพาเวอร์ คัพ ผมมีประสบการณ์กับการคัดเลือกนักเตะในรายการนี้มาแล้วหลายปี และผมมีความยินดีเป็นอย่างยิ่งที่ได้เป็นตัวแทนของสโมสรฟุตบอลเลสเตอร์ ซิตี้ และ คิง เพาเวอร์ ในฐานะหัวหน้าทีมงานสเก๊าต์"<br/> <br/>"ที่ผ่านมาผมได้มอบโอกาสให้เด็กๆในประเทศไทยเข้าร่วมโครงการ ฟ็อกซ์ ฮันท์ มาแล้ว พวกเขาจะได้ไปศึกษาต่อและฝึกทักษะฟุตบอลที่อังกฤษ และผมหวังว่าในสัปดาห์นี้ เราจะได้เห็นความสามารถที่โดดเด่นจากผู้เล่นที่เข้าร่วมการแข่งขัน และผมก็หวังว่าพวกเขาเหล่านั้นจะประสบความสำเร็จกับโอกาสการไปฝึกฟุตบอลกับ เลสเตอร์ ซิตี้ เพื่อกลับมาพัฒนาวงการฟุตบอลไทยในอนาคต" <br/> <br/>ขณะที่ จ.อ.ดร.ปรีชาพัฒน์ ปยุตเรืองกิตติ์ ผู้ช่วยหัวหน้าทีมคัดเลือก KING POWER CUP 2019/20 ประเทศไทย ได้กล่าวแสดงความยินดีกับทั้ง 12 ทีมที่ผ่านเข้ามาในรอบภูมิภาค พร้อมทั้งกล่าวทักทายผู้เข้าร่วมการแข่งขัน โดยเปิดเผยว่า สำหรับผม ได้รับมอบหมายให้มา Scout นักฟุตบอลระดับ ซึ่งมีทีมงานประกอบไปด้วย 2 อดีตนักเตะทีมชาติไทยทั้ง ดาวยศ ดารา และ นิรุจน์ สุระเสียง ที่จะมาดูแลการ Scout ฟอร์มการเล่นของน้องๆ <br/> <br/>ที่ผ่านมาเด็กไทยมีเทคนิคที่ดี แต่มักมีปัญหาเวลาเล่นร่วมกันเป็นทีม ความเข้าใจเกมยังน้อยเกินไป ก็อยากฝากไปยังโค้ชของทุกทีม ให้กำชับลูกทีมเรื่องการเคลื่อนที่ มีบอลต้องทำอย่างไร ไม่มีบอลต้องทำอย่างไร ซึ่งหากทำได้ มันจะทำให้เกิดการการเคลื่อนที่ทั้งรุกและรับ อีกอย่างหนึ่งก็คือเรื่องของความคิดและมุมมองในสนาม ต้องมองเกมให้ออก อีกหนึ่งเรื่องที่สำคัญมากคือการพักผ่อน นักกีฬาบ้านเราอาจจะพักผ่อนน้อย ชอบเล่นโทรศัพท์ เล่นโซเชียล ก็อยากให้โค้ชกำกับดูแล ณ จุดนี้ <br/> <br/>สุดท้ายก็หวังเป็นอย่างยิ่งว่าในภาคนี้เราจะได้เห็นนักกีฬาดีๆ เพราะที่ผ่านมาก็นักกีฬาจากโซนนี้ติดเข้าสู่โครงการ ฟ็อกซ์ ฮันท์ มาแล้ว อยู่ที่โค้ชด้วยว่าท่านจะปลุกปั้นนักกีฬาอย่างไรให้เก่งและแกร่งยิ่งขึ้นไป ซึ่งผมเชื่อว่าเมื่อได้รับโอกาสไปฝึกฟุตบอลกับ เลสเตอร์ ซิตี้ ในอนาคตคุณก็มีโอกาสติดทีมชาติไทย ส่วนการแข่งขันในวันพรุ่งนี้ก็ขอให้ทุกทีมประสบความสำเร็จโชคดี ขอบคุณครับ<br/> <br/>สำหรับการแบ่งสายการแข่งขันศึก “คิง เพาเวอร์ คัพ 2019/20” รอบภูมิภาคโซนภาคกลางและตะวันตก ประกอบไปด้วย สาย A รร.กีฬาจังหวัดสุพรรณบุรี จ.สุพรรณบุรี,  รร.สตรีอ่างทอง จ.อ่างทอง , รร.ศรีประจันต์เมธีประมุข จ.สุพรรณบุรี , สาย B รร.ดรุณาราชบุรี จ.ราชบุรี, รร.สามพรานวิทยา จ.นครปฐม, รร.กาญจนานุเคราะห์ จ.กาญจนบุรี,  สาย C รร.ชัยเกษมวิทยา จ.ประจวบคีรีขันธ์, รร.พระปฐมวิทยาลัย2หลวงพ่อเงินอนุสรณ์ จ.นครปฐม, รร.ลานสักวิทยา จ.อุทัยธานี, สาย D รร.กีฬาเทศบาลนครนครปฐม จ.นครปฐม, รร.หนองโพวิทยา จ.ราชบุรี, รร.บรรหารแจ่มใสวิทยา 1 จ.สุพรรณบุรี<br/> <br/>สำหรับโปรแกรมการแข่งขันรอบภูมิภาคโซนภาคกลางและตะวันตก นัดแรก วันที่ 12 พฤศจิกายน 2562 ณ สนามโรงเรียนกีฬาเทศบาลนครนครปฐม มีการแข่งขัน 4คู่ประกอบไปด้วย คู่ที่ 1 เวลา 10.00 น. รร.กีฬาจังหวัดสุพรรณบุรี จ.สุพรรณบุรี พบ รร.สตรีอ่างทอง จ.อ่างทอง คู่ที่ 2 เวลา 11.30 น. รร.ดรุณาราชบุรี จ.ราชบุรี พบ รร.สามพรานวิทยา จ.นครปฐม คู่ที่ 3 เวลา 14.00 น. รร.ชัยเกษมวิทยา จ.ประจวบคีรีขันธุ์ พบ รร.พระปฐมวิทยาลัย2หลวงพ่อเงินอนุสรณ์ จ.นครปฐม คู่ที่ 4 เวลา 15.30 น. รร.กีฬาเทศบาลนครนครปฐม จ.นครปฐม พบ รร.หนองโพวิทยา จ.ราชบุรี<br/> <br/>ทั้งนี้ การแข่งขันศึก คิง เพาเวอร์ คัพ 2019/20 รอบชิงแชมป์ประเทศไทย (รอบ 16 ทีมสุดท้าย) จะทำการแข่งขัน ณ สนามซ้อม เอสซีจี เมืองทอง ยูไนเต็ด จ.นนทบุรี ระหว่างวันที่ 12-17 มกราคม 2563 ส่วนนัดชิงชนะเลิศ จะทำการแข่งขัน ในวันที่ 19 มกราคม 2563 ณ สนามศุภชลาศัย กรุงเทพมหานคร</p>
    </article>
  </body>
</html>