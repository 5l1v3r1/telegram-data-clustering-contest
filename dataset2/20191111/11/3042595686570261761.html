<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/stotter-utredning-om-homoterapi/71802554"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T11:07:31+00:00"/>
    <meta property="og:title" content="Støtter utredning om homoterapi"/>
    <meta property="og:description" content="Erna Solberg sier en utredning om homoterapi er en god idé. - Unødvendig, sier Kjell Ingolf Ropstad (KrF)."/>
  </head>
  <body>
    <article>
      <h1>Støtter utredning om homoterapi</h1>
      <h2>Erna Solberg sier en utredning om homoterapi er en god idé. - Unødvendig, sier Kjell Ingolf Ropstad (KrF).</h2>
      <address><time datetime="2019-11-11T11:07:31+00:00">11 Nov 2019, 11:07</time> by <a rel="author">Steinar Solås Suvatne</a></address>
      <p>- Det er vondt å se hvor vanskelig det er for mennesker som tror på gud, men som gis følelsen av at «gud ikke tror på deg». Det er deler av denne terapien som i utgangspunktet ville vært forbudt under dagens lovverk, sier statsminister Erna Solberg (H) til Dagbladet.</p>
      <p>
        <b>På Stortinget har Høyre varslet at de vil støtte en utredning om forbud mot konverteringsterapi, såkalt «homoterapi». Solberg har sett flere av filmene om homoterapi på <a href="https://www.youtube.com/watch?v=mhcrDD4zuGk">VGTV</a>, og statsministeren synes en utredning av et lovforbud er en god idé.</b>
      </p>
      <p>- Jeg tror det hadde vært lurt å ganske raskt å få en grenseoppgang på de tilfellene vi har sett, om ikke de allerede ville vært rammet av forbudene vi har sett per dags dato. Noe av dette er helt horribelt å utsette andre mennesker for. Så er det greit å få en utredning, som det diskuteres nå på Stortinget, for dette er en komplisert sak, sier hun.</p>
      <p>
        <b>Statsministeren er samtidig klar på at et forbud kan vise seg å bli vanskelig i praksis.</b>
      </p>
      <p>- For å lage et lovforbud må du vite hva du forbyr, og hvordan det slår ut. Utfordringen som ligger nå er å få klare og tydelige definisjoner på hva vi egentlig snakker om. Derfor mener jeg det er greit uansett å se på ulike sider av dette litt dypere, før man hopper på den ene eller andre siden, sier Solberg.</p>
      <h3>Flertall for utredning</h3>
      <p>Gjennom støtten fra Høyre, ligger det an til flertall for Arbeiderpartiets forslag om <i>utredning </i>av et forbud. Ap ønsker primært et <i>forbud </i>direkte, men partiet har signalisert at de vil støtte en utredning dersom et forbud ikke får flertall.</p>
      <p>
        <b>Anette Trettebergstuen (Ap) sa på torsdag at hun mener en utredning bare er Høyres måte å utsette å ta stilling i saken.</b>
      </p>
      <p>- Jeg synes det er oppsiktsvekkende at barneministeren ikke gjør jobben sin, men lar denne skadelige praksisen få fortsette. Dette dreier seg om sårbare unge som får ødelagt livene sine. Men barneministeren er mer opptatt av det religiøse baklandet sitt. Hva Høyre gjelder, sier jeg det samme som Ropstad, men med motsatt fortegn -. vi trenger ingen utredning. Høyre må stå opp mot dette og stemme for et lovforbud, sier Trettebergstuen til Dagbladet.</p>
      <h3>Uenig Ropstad</h3>
      <p>KrF-leder, og familieminister Kjell Ingolf Ropstad, sa fredag at han ikke mener en utredning om et lovforslag mot homoterapi er nødvendig.</p>
      <p>
        <b>- Jeg tenker det er unødvendig, fordi dette allerede er regulert i dag. Det er KrFs utgangspunkt, sa Ropstad til NTB.</b>
      </p>
      <p>Ropstad mener ledere i trossamfunn har et særlig stort ansvar, fordi de møter sårbare mennesker, som kan ha et behov for noen å snakke med.</p>
      <p>- Veldig mye av dette er forbudt i dag, enten det er kvakksalveri eller rett og slett overgrep, fortsatte KrF-lederen.</p>
      <h3>Frist i desember</h3>
      <p>Et forbud mot homoterapi er ett av mange forslag i Aps pakke for å styrke LHBTI-politikken.</p>
      <p>«<i>I Norge har man i dag heller ingen forbud mot skadelig konverteringsterapi fra religiøse og terapeutiske miljøer. EU har nylig oppfordret sine medlemsland til å forby konverteringsterapi</i>», heter det i forslaget fra Arbeiderpartiet.</p>
      <p>Kulturkomiteen på Stortinget har frist til 3. desember med å avgi sin innstilling til forslaget fra Ap.</p>
      <figure>
        <iframe src="https://www.youtube.com/embed/dJlQEORr-HE" width="640" height="360" data-service="Youtube" scrolling="no"/>
        <figcaption><b>SPEED-DATING:</b> I hjertet av Oslo arrangerte foreningen FRI lesbisk speed-dating under Oslo Pride. Men er det egentlig noen forskjell på sjekking mellom lesbiske og heterofile? Video/reporter: Ørjan Ryland Vis mer</figcaption>
      </figure>
    </article>
  </body>
</html>