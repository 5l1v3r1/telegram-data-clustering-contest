<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/esteri/2019/11/11/news/coas-hong-kong-polizia-spara-attivisti-danno-fuoco-sostenitore-pro-pechino-violenza-manifestante-morto-1238291/"/>
    <meta property="og:site_name" content="Il Tempo"/>
    <meta property="article:published_time" content="2019-11-11T11:24:00+00:00"/>
    <meta property="og:title" content="Caos a Hong Kong: la polizia spara, manifestanti danno fuoco a un uomo"/>
    <meta property="og:description" content="Escalation della violenza nell'ex colonia britannica"/>
  </head>
  <body>
    <article>
      <h6 class="kicker">LA VIOLENZA DILAGA</h6>
      <h1>Caos a Hong Kong: la polizia spara, manifestanti danno fuoco a un uomo</h1>
      <address>
        <time datetime="2019-11-11T11:24:00+00:00">11 Nov 2019, 11:24</time>
      </address>
      <p>Versa in condizioni critiche lo studente ricoverato ad Hong Kong per una ferita di arma da fuoco. A renderlo noto le autorità sanitarie locali, mentre online circola da stamane un video in cui si vede un agente sparare a distanza ravvicinata - all’altezza del torace - contro un manifestante, che cade a terra. La polizia di Hong Kong ha successivamente confermato che uno dei suoi ufficiali armato di pistola ha ferito un uomo. Da quando sono iniziate a giugno le proteste questo è il terzo caso di un manifestante raggiunto da colpi di arma da fuoco esplosi dalle forze dell’ordine. Il manifestante ferito era incosciente quando è stato raggiunto dai soccorritori nel distretto di Sai Wan Ho e altri due manifestanti sono stati portati via in ambulanza, secondo la Hong Kong Free Press.</p>
      <figure>
        <video src="https://www.iltempo.it/upload/8981891-LapoliziadiHongKonghaappenasparatoinpienopettounmanifestantequestamattinaLasituazionestasfuggendodimanoHongKongHongKongProtesmp4.mp4"/>
      </figure>
      <figure>
        <video src="https://www.iltempo.it/upload/20315559-hognmp4.mp4"/>
      </figure>
      <p>L'episodio ha inasprito ulteriormente la situazione già fuori controllo. Un sostenitore di Pechino è stato cosparso di liquido infiammabile e dato alle fiamme dopo un litigio con i manifestanti a Hong Kong. L’uomo, scrive la Bbc, è stato ricoverato in condizioni critiche, così come il manifestante che in precedenza era stato raggiunto da una pallottola della polizia. I due gravi episodi si situano in una nuova giornata di violente proteste nell’ex colonia britannica passata sotto sovranità cinese. A riaccendere la protesta è stata la morte venerdì di uno studente 22enne caduto dall’alto durante un’operazione di polizia. Scontri fra polizia e manifestanti sono avvenuti in varie parti della città, con lanci di lacrimogeni e uso di proiettili di gomma da parte della polizia. È stato fatto uso di gas lacrimogeni anche nel quartiere centrale degli affari, un’eventualità rara nei giorni lavorativi, sottolinea l’emittente britannica.</p>
      <related>
        <h4>Articoli Correlati</h4>
        <a href="https://tv.iltempo.it/home-tv/2019/11/11/video/proteste-hong-kong-poliziotto-spara-manifestante-ferito-video-proteste-ombrelli-1238223/"/>
        <a href="https://tv.iltempo.it/esteri/2019/11/11/video/hong-kong-manifestante-fuoco-sostenitore-pechino-protesta-violenza-spari-ferito-1238281/"/>
      </related>
    </article>
  </body>
</html>