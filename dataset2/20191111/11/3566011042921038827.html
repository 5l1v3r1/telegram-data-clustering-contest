<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546408.html/%D9%BE%D9%87%D9%BE%D8%A7%D8%AF%D9%87%D8%A7-%D9%88-%D9%85%D9%88%D8%B4%DA%A9-%D9%87%D8%A7%DB%8C-%D8%AF%D9%82%DB%8C%D9%82-%D8%B2%D9%86-%D8%AF%D8%B1-%D9%86%DB%8C%D8%B1%D9%88%DB%8C-%D8%B2%D9%85%DB%8C%D9%86%DB%8C-%D8%B3%D9%BE%D8%A7%D9%87--%D8%B3%D8%A7%D9%85%D8%A7%D9%86%D8%AF%D9%87%DB%8C-%D8%B4%D8%AF%D9%86%D8%AF--%D8%A7%DA%AF%D8%B1-%D9%86%DB%8C%D8%B1%D9%88%DB%8C-%D9%85%D8%A7%D9%87%D8%B1-%D9%88-%D8%A8%D8%A7-%D8%AF%D8%A7%D9%86%D8%B4-%D8%A8%D8%A7%D9%84%D8%A7-%D9%86%D8%AF%D8%A7%D8%B4%D8%AA%D9%87-%D8%A8%D8%A7%D8%B4%DB%8C%D9%85-%D8%AA%D8%AC%D9%87%DB%8C%D8%B2%D8%A7%D8%AA-%DA%A9%D8%A7%D8%B1%D8%A7%DB%8C%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:12:00+00:00"/>
    <meta property="og:title" content="پهپادها و موشک‌های دقیق‌زن در نیروی زمینی سپاه‌ ساماندهی شدند/ اگر نیروی ماهر و با دانش بالا نداشته باشیم تجهیزات کارایی ندارد"/>
    <meta property="og:description" content="فرمانده نیروی زمینی سپاه پاسداران گفت: پهپادها و موشک‌های دقیق‌زن در نیروی زمینی سپاه به خوبی سازماندهی شده است."/>
  </head>
  <body>
    <article>
      <h1>پهپادها و موشک‌های دقیق‌زن در نیروی زمینی سپاه‌ ساماندهی شدند/ اگر نیروی ماهر و با دانش بالا نداشته باشیم تجهیزات کارایی ندارد</h1>
      <h2>سردار پاکپور:</h2>
      <address>
        <time datetime="2019-11-11T11:12:00+00:00">11 Nov 2019, 11:12</time>
      </address>
      <p>فرمانده نیروی زمینی سپاه پاسداران گفت: پهپادها و موشک‌های دقیق‌زن در نیروی زمینی سپاه به خوبی سازماندهی شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار محمد پاکپور صبح امروز در مراسم اختتامیه دوره رسته‌ای مجتمع دانشگاهی امیرالمومنین (ع) نیروی زمینی سپاه با گرامیداشت و تبریک هفته وحدت اظهار داشت: در دانشگاه امیرالمومنین (ع) دوره‌های مختلفی برگزار شده ‌و امروز شاهد اختتامیه این دوره‌ها هستیم، این مکان مزین به  شهدای دفاع مقدس و خاک این دانشگاه پربرکت است.</p>
      <p>وی افزود: افرادی که به تازگی پای به این دانشگاه می‌گذارند بایستی از برکت شهدا استفاده کنند، این دانشگاه، مرکزی تربیتی و فرهنگی برای افرادی بوده است که جان خود را فدای انقلاب کرده‌اند.   فرمانده نیروی زمینی سپاه پاسداران بیان کرد: برند این دانشگاه به آسانی دست نیامده ‌و از آن باید به خوبی حفاظت کنیم، باید کیفیت آموزش و تربیت نیروی انسانی را در این دانشگاه افزایش دهیم به گونه‌ای که در خور این دانشگاه باشد.   وی با بیان اینکه فضای دانشگاه باید معنوی و فرهنگی باشد، گفت: ایجاد این فضا در دانشگاه باید در اولویت قرار گیرد و ایجاد فضا و پرشور کردن و با انگیزه کردن این فضا توسط دانشجویان این دانشگاه انجام می‌شود.   سردار پاکپور با بیان اینکه امروز نیروی زمینی سپاه به ساز و برگ جدید و مدرن تجهیز شده است، تصریح کرد: اگر نیروی ماهر و با دانش بالا نداشته باشیم تجهیزات کارایی ندارد، به کارگیری نیروی ماهر برای تجهیزات جنگی نیازمند نیروی قوی و کارآمد است.   وی ادامه داد: حتماً باید مهارت پیدا کرد و استمرار در آموزش و مهارت بسیار لازم و تکرار کار در یگان‌های رزم بسیار امری ضروری است.   فرمانده نیروی زمینی سپاه پاسداران خاطرنشان کرد: نقش اساسی دانشگاه امیرالمومنین (ع) پرورش نیروهای کارآمد برای نظام است تا در یگان مربوط، مهارت‌های کافی را داشته باشند، همچنین در این دانشگاه باید کارهای رزمی به خوبی نهادینه شود.   وی اظهار داشت: اکنون تجهیزات ما با زمان دفاع مقدس قابل قیاس نیست، امروز پهپادها و موشک‌های دقیق‌زن در نیروی زمینی سپاه به خوبی سازماندهی شده است، اگر در زمان دفاع مقدس به این تجهیزات مجهز بودیم مشکلی نداشتیم.   سردار پاکپور با بیان اینکه امروز مأموریت‌های نیروی زمینی سپاه در مرزهای کشور با تجهیزات بسیار بالا در حال انجام است، خطاب به دانشجویان این دانشگاه گفت: این موضوع نیازمند نیروی متخصص با مهارت بالاست، شما جوانان و دانش آموختگان این دانشگاه وارثان شهدای دفاع مقدس همچون شهید زین‌الدین و شهید خرازی هستید، سعی کنید زندگی آنها را سرلوحه کار خود قرار دهید.   وی افزود: شما دانشجویان باید سعی کنید خلق و خوی شهدا را داشته باشید و اگر شهدا را دنبال کردید رستگار خواهید شد. فرماندهان نیز برای تربیت نیروهای کارآمد تلاش تلاش کنند و در این راستا باید تقویت فضای فرهنگی دانشگاه مورد توجه ویژه قرار گیرد.   فرمانده نیروی زمینی سپاه پاسداران تصریح کرد: به مهارت محوری و پژوهش محوری در دانشگاه توجه ویژه‌ای شود، مربیان نیز باید به کسب دانش نظامی بپردازند تا داشته‌های خوبی داشته باشند.   منبع: تسنیم</p>
    </article>
  </body>
</html>