<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T11:11:00+00:00"/>
    <meta property="og:title" content="ناصر ایمانی: روحانی تسويه حساب‌های خود را پشت تريبون عمومی انجام می‌دهد/ حرف‌های رئیس‌جمهور رنگ و بوی سياسی دارد"/>
    <meta property="og:description" content="رسالت نوشت: رئيس جمهور در سخنان خود در جمع مردم يزد بر شفاف سازي و مبارزه با فسادهاي ميليارد دلاري تأکيد ويژه کرد؛ تأکيدي که به نظر مي رسد بايد از مسئولان و وزراي کابينه وي و يا حتي خويشاوندان ايشان آغاز شود. همه مي دانيم که در رياست جديد قوه قضائيه، عزم جدي و بي بديل و بدون سوگيري جناحي و حزبي با مفسدان آغاز شده، اما جاي تعجب دارد که آقاي رئيس جمهور از تريبون ملي، قوه قضائيه را به نوعي کم کاري در معرفي مفسدان اقتصادي متهم مي کند."/>
  </head>
  <body>
    <article>
      <h1>ناصر ایمانی: روحانی تسويه حساب‌های خود را پشت تريبون عمومی انجام می‌دهد/ حرف‌های رئیس‌جمهور رنگ و بوی سياسی دارد</h1>
      <address>
        <time datetime="2019-11-11T11:11:00+00:00">11 Nov 2019, 11:11</time>
      </address>
      <p>یک فعال سیاسی درباره اظهارات روز گذشته رئیس‌جمهور گفت: موضوع کاملا روشن است و روحانی تسويه حساب‌هاي خود را پشت تريبون‌های عمومی انجام ميدهد و جهت گيری صحبت‌های او به دليل نزديکی به انتخابات مجلس کاملا سياسی است. درغيراين صورت هيچ کدام از عقلای جامعه از جناح های مختلف حرف های امروز او را قبول نميکنند زيرا قوه قضائيه در ماه های گذشته به‌هيچ وجه گزينشی عمل نکرده است.</p>
      <p>رسالت نوشت: رئيس جمهور در سخنان خود در جمع مردم يزد بر شفاف سازي و مبارزه با فسادهاي ميليارد دلاري تأکيد ويژه کرد؛ تأکيدي که به نظر مي رسد بايد از مسئولان و وزراي کابينه وي و يا حتي خويشاوندان ايشان آغاز شود. همه مي دانيم که در رياست جديد قوه قضائيه، عزم جدي و بي بديل و بدون سوگيري جناحي و حزبي با مفسدان آغاز شده، اما جاي تعجب دارد که آقاي رئيس جمهور از تريبون ملي، قوه قضائيه را به نوعي کم کاري در معرفي مفسدان اقتصادي متهم مي کند.</p>
      <p>آقاي روحاني روز گذشته بعد از گذشت بيش از ۶ سال از دوران رياست جمهوري اش، هنوز کارنامه موجه و قابل قبولي ارائه نداده و برجام که مهم‌ترين دستاورد دولتش بوده، دچار مرگ تدريجي شده است. اين درحالي است که قوه قضائيه با ورود رياست جديد در مدت زمان کوتاهي، کارنامه خوبي از عملکرد خود ارائه داده است. امروز حتي حاميان رئيس جمهور، انتقادهاي سختي به عملکرد او دارند، اما ايشان در کمال ناباوري انتقاد بر کارنامه موفق قوه قضائيه مي کند.</p>
      <p>
        <b>*روحاني تسويه حساب‌هاي خود را پشت تريبون‌هاي عمومي انجام مي‌دهد</b>
      </p>
      <p>ناصر ايماني، فعال سياسي دراين مورد مي گويد: «روحاني در هفته هاي گذشته هم اين مطالب را مطرح کرد که خوشبختانه دستگاه قضا پاسخي به او نداد و به نظر روش منطقي است. اما اگر آيت الله آملي لاريجاني مانند ۱۰ سال قبل رئيس قوه قضائيه بود حتما پاسخ تندي به روحاني مي‌داد.»</p>
      <p>وي مي افزايد: «موضوع کاملا روشن است و روحاني تسويه حساب‌هاي خود را پشت تريبون‌هاي عمومي انجام مي‌دهد و جهت گيري صحبت هاي او به دليل نزديکي به انتخابات مجلس کاملا سياسي است. درغيراين صورت هيچ کدام از عقلاي جامعه از جناح هاي مختلف حرف هاي امروز او را قبول نمي‌کنند زيرا قوه قضائيه در ماه هاي گذشته به‌هيچ وجه گزينشي عمل نکرده و ازقضا بيشتر افرادي که به عنوان مفسد اقتصادي دستگير و محاکمه شدند هيچ‌گونه خط و ربط سياسي نداشتند، مانند متهمان بانک سرمايه و دارو.»</p>
      <p>ايماني تأکيد مي کند: «جامعه ديگر پذيراي حرف هاي روحاني نيست و قبول ندارد که قوه قضائيه برخورد جناحي داشته يا فقط طرفداران دولت را نشانه گرفته است. قوه قضائيه بسياري از افرادي که طرفداران دولت نبوده را مورد اتهام قرار داد و به اتهامات آنها رسيدگي کرد و برايشان پرونده تشکيل داده است.»</p>
      <p>
        <b>*حرف‌هاي روحاني رنگ و بوي سياسي دارد</b>
      </p>
      <p>اين کارشناس سياسي با بيان اين‌که صحبت‌هاي روحاني رنگ و بوي سياسي دارد، ادامه مي دهد: «اگر قوه قضائيه دربرخي موارد بايد اقدامي انجام مي داد که صورت نگرفته، رئيس جمهور مي‌تواند در جلسات سران سه قوه مطرح کند و از قوه قضائيه بخواهد رسيدگي کند و مشخص است که قوه قضائيه به آن رسيدگي خواهد کرد.»</p>
      <p>او درواکنش به پرونده‌هاي مالي که رئيس جمهور به آن اشاره مي کند، مي گويد: عدم بازگشت ۲ ميليارد دلار از درآمدهاي ايران ۱۰ سال قبل در دولت احمدي نژاد رخ داده است،‌ ابراز مي کند: «اين صحبت ها هم راه حل هاي متعددي در درون نظام دارد و احتياج نيست اين موارد به تريبون عمومي کشيده شود. زماني که به تريبون عمومي کشيده مي شود يعني اهداف ديگري پشت آنهاست. اگر واقعا چنين موضوعي مطرح است و قوه قضائيه پيگيري نکرده دولت مي‌توانست در مکاتبات با قوه قضائيه، رهبري و مطرح کردن آن در جلسات معمولي بين قوا، درخواست رسيدگي کند.»</p>
      <p>ايماني با بيان اين‌که يک روز هم دوران رياست جمهوري تمام و تخلفات آشکار مي‌شود، مي گويد: «اين که روحاني از تخلفات در دوره احمدي نژاد سخن گفت و بيان کرد در دولت خودش يک دلار هم گم نشده است، مي توان گفت که پرونده هاي هر دولت معمولا پس از پايان کار آنها مشخص مي‌شود. پرونده و تخلفات دولت قبل که روحاني مي‌گويد در زمان دولت قبلي مشخص نشد و زماني که کارشان به اتمام رسيد دولت بعد آن را بيرون کشيد. دوران رياست جمهوري روحاني هم يک روز به پايان مي‌رسد و رئيس جمهور بعدي پرونده‌ها و پول هايي که اين دولت استفاده کرده را اعلام مي‌کند.»</p>
      <p>اين فعال سياسي تصريح مي کند: «طبعا دولت عليه خودش گزارشي نمي دهد که يک ريال گم شده يا نه و مشخص است که مي گويد يک دلار هم گم نشده، کسان ديگري بايد اين را تشخيص دهند. از طرف ديگر اميدوار هستم صحبت هاي روحاني ربطي به پرونده فساد برادرش نداشته باشد و موضوع را خوش‌بينانه نگاه مي‌کنم.»</p>
      <p>‌ايماني درپايان با اشاره به اين‌که روحاني در انتهاي صحبت‌هايش بي دليل نامي از خاتمي آورد،‌ مي افزايد: «شأن رئيس جمهور کشور بسيار بيشتر از آن است که بخواهد به دليل پرونده برادرش کل قوه قضائيه را زير سؤال ببرد. اما درعين حال اغراض سياسي مي تواند در اين صحبت ها دخيل باشد همچنان که او در انتهاي صحبتش بدون هيچ دليلي از رئيس جمهور اسبق،‌ خاتمي اسم برد نشان مي دهد صحبت هاي روحاني مي تواند رنگ و بوي سياسي داشته باشد.»</p>
    </article>
  </body>
</html>