<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/yataga-bagimli-kaldi-ama-pes-etmedi-cektigi-oyun-videolariyla-youtube-fenomeni-olan-emre-kara-889274"/>
    <meta property="og:site_name" content="Onedio"/>
    <meta property="article:published_time" content="2019-11-11T11:44:58+00:00"/>
    <meta property="og:title" content="Yatağa Bağımlı Kaldı Ama Pes Etmedi: Çektiği Oyun Videolarıyla YouTube Fenomeni Olan Emre Kara"/>
    <meta property="og:description" content="Antalya'da 4 yıl önce break dans yaptığı sırada düşerek boyundan aşağısı felç olan Emre Kara, yatağa bağlı kalsa da pes etmedi. Kara, telefonun dokunm..."/>
  </head>
  <body>
    <article>
      <h1>Yatağa Bağımlı Kaldı Ama Pes Etmedi: Çektiği Oyun Videolarıyla YouTube Fenomeni Olan Emre Kara</h1>
      <address><time datetime="2019-11-11T11:44:58+00:00">11 Nov 2019, 11:44</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4><a href="https://onedio.com/etiket/antalya/5020766acc161f8ec13422d9">Antalya</a>'da 4 yıl önce break dans yaptığı sırada düşerek boyundan aşağısı felç olan Emre Kara, yatağa bağlı kalsa da pes etmedi. Kara, telefonun dokunmatik kalemini ağzıyla kullanarak çektiği videolarla fenomen oldu. Kara'nın video izleme kanalının, 33 bin 400 abonesi var.</h4>
      <figure>
        <img src="https://img-s1.onedio.com/id-5dc940590c26b88119127f26/rev-0/w-500/s-e6bf11ed89f734a8df028a0e2515d704de7e9d67.jpg"/>
      </figure>
      <p>DHA'da yer alan habere göre, 2015 yılında break dans yaptığı sırada, boynunun üstüne düşen Kara'nın, omuriliğindeki C4 ve C5 kemiği kırıldı. Boynundan aşağısını kullanamayan Emre Kara, sadece başını hareket ettirse de yaşam sevincini kaybetmedi.</p>
      <h3>Dokunmatik kalemi dudaklarıyla kullanarak YouTube kanalı açtı, videolar yüklemeye başladı</h3>
      <figure>
        <img src="https://img-s1.onedio.com/id-5dc9413465eb9c1b18333ce4/rev-0/w-500/s-4688dacc9f2738acdd767b9985b43a872a2ec8df.jpg"/>
        <figcaption>Yatağa bağımlı kalan Kara, bir gün ağabeyi Emrah Kara'dan telefonunu önüne koymasını, dokunmatik kalemi ise dudaklarının arasına yerleştirmesini istedi. Ağzıyla kalemi hareket ettirmeyi başaran Kara, <a href="https://onedio.com/etiket/youtube/5065cdbf0228f60917601c45">YouTube</a>'a girerek video izlemeye başladı. YouTube'da kendi kanalını açan Emre Kara, oynadığı çeşitli oyunları buraya yüklemeye başladı. Kara'nın çektiği videolar, binlerce kişi tarafından beğenildi. Kısa sürede fenomen olan Emre Kara, beyin takip cihazı alarak yeni videolar çekmek istiyor.</figcaption>
      </figure>
      <h3>"34 gün yoğun bakımda kaldım"</h3>
      <figure>
        <img src="https://img-s1.onedio.com/id-5dc940bd65eb9c1b18333cde/rev-0/w-500/s-6e0c0e269ae1fb38fd1a9d6dd6b89584e092a252.jpg"/>
        <figcaption>Emre Kara, "Break dans yaptığım sıralarda hep beton zemine düşüyordum ama hiçbir şey olmuyordu. Bir gün mindere düştüm ve boynum kırıldı. Olacağı varmış. C4 ve C5 kemiklerim kırıldı. 2 gün hastanede platin sırası bekledim. Ameliyat oldum. 34 gün yoğun bakımda kaldım. Yoğun bakımın en uzun misafirlerinden biri bendim. Burnumdan besleniyordum. Çok şükür o zor günleri atlattım" dedi.</figcaption>
      </figure>
      <h3>"İlk önce 100 bin, sonra milyonlara ulaşmak istiyorum"</h3>
      <figure>
        <img src="https://img-s2.onedio.com/id-5dc940f08ec386aa1910b5c5/rev-0/w-500/s-20569c8b1657a39cab2c4126051346a972c7e326.jpg"/>
        <figcaption>Kara, “'Benden <a href="https://onedio.com/etiket/youtuber/58063ce68f8694110c1af3b3">YouTuber</a> olur mu?' diye düşündüm. Çeşitli videolar izledim. Nasıl olacağımı keşfettim. Yarı profesyonel <a href="https://onedio.com/etiket/youtube/5065cdbf0228f60917601c45">YouTube</a> kanalı açtım. Emeklerimin karşılığında 33 bin 400 abonem var. Benim için çok büyük bir başarı ama hedeflediğim rakam bu değil. İlk önce 100 bin, sonra milyonlara ulaşmak istiyorum. Kendimden başka beni durdurabilecek kimse tanımıyorum" dedi.</figcaption>
      </figure>
      <h3>Hedefi 'beyin takip cihazı' almak</h3>
      <figure>
        <img src="https://img-s2.onedio.com/id-5dc943770c26b88119127f41/rev-0/w-500/s-fe5b3457a810f84962f817b6b8960d148d7b1c14.jpg"/>
        <figcaption>Emre Kara, kendisi gibi yatağa bağlı kalan kişilere tek engelin kendileri olduğunu vurguladı. <a href="https://onedio.com/etiket/sebnem-ferah/57a33958a74b472878482c28">Şebnem Ferah</a> hayranı olduğunu belirten Kara, ünlü şarkıcının fotoğraflarıyla odasını donattığını söyledi. Geçirdiği kaza sonrasında Şebnem Ferah'ın 'Emreciğime! Her şey daha güzel olacak Sevgilerle!' yazılı 'Od' albümünü kendisine gönderildiğini anlatan Kara, “Defalarca Şebnem Ferah'a ulaşmayı denedim ama ulaşamadım. En büyük isteklerimden biri Şebnem Ferah'la tanışmak" dedi.<br/>Hedeflerine daha ulaşmadığını vurgulayan Kara, “Beyin takip cihazı diye bir şey buldum. Baş hareketleriyle bilgisayarları kullanma programları var. Onlara ulaşmaya çalışıyorum ama çok pahalı ürünler. <a href="https://onedio.com/etiket/youtube/5065cdbf0228f60917601c45">YouTube</a>'dan yüklü miktarda gelir elde ettikten sonra o cihazı almak istiyorum" dedi.</figcaption>
      </figure>
      <h3>En büyük destekçisi ailesi</h3>
      <figure>
        <img src="https://img-s2.onedio.com/id-5dc940ce5a1e95d6177992f3/rev-0/w-500/s-2256b50d02945f0fc39f6c6151321d73fd0558ca.jpg"/>
        <figcaption>Baba Mehmet Kara ise, “Emre kaza geçirdikten sonra arkadaşları hiç yalnız bırakmadı. Yatağa, tekerlekli sandalyeye bağlı kalan kişiler, Emre'yi örnek alsın. Emre boynundan aşağısını hareket ettiremese de hayata tutundu" dedi. <a href="https://onedio.com/etiket/anne/5a27dd7fae4a8535128011c9">Anne</a> Ürkiye Kara da “Emre'nin günlük ihtiyaçlarına yardımcı oluyorum. Çok zor günler yaşadık. Ama bu günümüze çok şükür. Emre gibi olanlara acil şifalar diliyorum" dedi.</figcaption>
      </figure>
    </article>
  </body>
</html>