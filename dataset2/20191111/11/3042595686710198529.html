<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hvite-hjelmer-grunnlegger-funnet-dod/71805694"/>
    <meta property="og:site_name" content="Dagbladet.no"/>
    <meta property="article:published_time" content="2019-11-11T11:59:42+00:00"/>
    <meta property="og:title" content="Hvite hjelmer-grunnlegger funnet død"/>
    <meta property="og:description" content="Mystiske omstendigheter rundt dødsfallet."/>
  </head>
  <body>
    <article>
      <h1>Hvite hjelmer-grunnlegger funnet død</h1>
      <h2>Mystiske omstendigheter rundt dødsfallet.</h2>
      <address><time datetime="2019-11-11T11:59:42+00:00">11 Nov 2019, 11:59</time> by <a rel="author">Sindre Granly Meldalen</a></address>
      <p>James le Mesurier, en av grunnleggerne av <a href="https://www.dagbladet.no/nyheter/de-hvite-hjelmene-i-syria-har-verdens-farligste-jobb/62933941">organisasjonen De hvite hjelmene</a>, som har operert i Syria, er funnet død utenfor sin egen leilighet i Istanbul i Tyrkia.</p>
      <p>Det melder både <a href="https://news.sky.com/story/co-founder-of-white-helmets-found-dead-days-after-russia-claimed-he-was-spy-11859345">engelske</a> og <a href="https://www.tv100.com/istanbul-beyoglunda-kemankes-karamustafa-pasa-mahallesi-hamam-sokakta-yuzu-kesik-elleri-ayaklari-kirik-erkek-cesedi-haber-474479">tyrkiske</a> medier og <a href="https://twitter.com/OzKaterji/status/1193827912849465344">personer</a> som <a href="https://twitter.com/MarkUrban01/status/1193833340568252421">kjenner</a> den tidligere britiske spesialsoldaten.</p>
      <figure>
        <img src="https://dbstatic.no/71805862.jpg?imageId=71805862&amp;x=0&amp;y=12.37322515213&amp;cropw=100&amp;croph=77.281947261663&amp;width=321&amp;height=382"/>
        <figcaption><b>Foto:</b> James le Mesurier. Foto: Twitter/@lemesurierjames Vis mer</figcaption>
      </figure>
      <p>De hvite hjelmene fikk stor oppmerksomhet <a href="https://www.dagbladet.no/nyheter/de-hvite-hjelmene-i-syria-har-verdens-farligste-jobb/62933941">for å ha reddet ut flere titusener mennesker fra bomberuiner</a> i Syria, og det er blitt laget en <a href="https://www.imdb.com/title/tt6073176/">Netflix-dokumentar om arbeidet deres</a>. Samtidig har kritikere hevdet at organisasjonen var et ledd i vestlige lands fordekte støtte til syriske opprørere, og de har vært <a href="https://steigan.no/tag/de-hvite-hjelmene/">gjenstand for svertekampanjer på nettet</a>.</p>
      <p>Maria Zakharova, pressetalsperson for det russiske utenriksdepartementet, <a href="http://www.mid.ru/ru/press_service/spokesman/briefings/-/asset_publisher/D2wHaWMCU6Od/content/id/3891813">anklaget</a> også Mesurier for å tidligere ha vært spion for det britiske MI6 <a href="https://ria.ru/20191108/1560723996.html">under en pressekonferanse fredag</a>.</p>
      <p>Zakharova antydet at le Mesurier, som britisk etterretningsagent, hadde tilknytning til det hun beskrev som terrororganisasjoner mens Mesurier skal ha vært i Kosovo.</p>
      <p>- Takket være undersøkelser, først og fremst av utenlandske journalister, er det kjent at en av grunnleggerne av Hvite hjelmer er James le Mesurier, en tidligere britisk etterretningsoffiser for MI6. Tilfeldighet? Neppe. Han har dukket opp i så mange konflikter rundt omkring i verden, blant annet i Balkan og i Midtøsten, sa Zakharova.</p>
      <p>- Gitt Vestens rolle i å underminere stabiliteten i disse regionene, er det enkelt å anta hva en britisk etterretningsoffiser gjorde der, fortsatte hun.</p>
      <p>Zakharova langet ut etter at Andrew Murrison, en britisk viseutenriksminister med Midtøsten som spesialområde, anklaget Russland og Syria for å <a href="https://www.gov.uk/government/news/syria-minister-for-middle-east-meets-chairman-of-white-helmets">spre villedende informasjon om organisasjonen</a>.</p>
      <p>Ifølge De hvite hjelmenes egen <a href="https://www.whitehelmets.org/en">nettside</a> finansieres organisasjonen direkte av Le Mesuriers stiftelse <a href="http://www.maydayrescue.org/">Mayday Rescue</a> , som oppgir å få økonomisk støtte fra britiske, tyske, nederlandske og danske myndigheter.</p>
    </article>
  </body>
</html>