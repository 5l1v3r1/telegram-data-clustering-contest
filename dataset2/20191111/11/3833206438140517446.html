<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912859.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T11:03:00+00:00"/>
    <meta property="og:title" content="Фенклубът на Локо зададе няколко неудобни въпроса на новия кмет, свързани с Ботев"/>
    <meta property="og:description" content="Фенклубът на Локомотив Пловдив изпрати открито писмо до кмета на града Здравко Димитров и до пловдив..."/>
  </head>
  <body>
    <article>
      <h1>Фенклубът на Локо зададе няколко неудобни въпроса на новия кмет, свързани с Ботев</h1>
      <address>
        <time datetime="2019-11-11T11:03:00+00:00">11 Nov 2019, 11:03</time>
      </address>
      <p>Фенклубът на Локомотив Пловдив изпрати открито писмо до кмета на града <a href="https://www.plovdiv24.bg/sport/persons/335.html">Здравко Димитров</a> и до пловдивската общественост. Повод за този ход е случващото се в другия пловдивски елитен футболен клуб - Ботев, и в частност, концесията на стадион "Христо Ботев".</p>
      <p>"Черно-белите" привърженици зададоха няколко неудобни въпроса към новия градоначалник.</p>
      <p><b>Plovdiv24.bg</b> публикува текста без редакторска намеса:</p>
      <p>До г-н <a href="https://www.plovdiv24.bg/sport/persons/335.html">Здравко Димитров</a>, кмет на Пловдив</p>
      <p>До пловдивската общественост</p>
      <p>Вчера за пореден път станахме свидетели на отчаяните напъни на една самозабравила се група хора да вкара в дневния ред на институциите и обществото вреден и опорочен проект за спортно съоръжение. </p>
      <p>Ние питаме: </p>
      <p>Докога ще се толерира един скандален от икономическа и юридическа гледна точка проект, по който се дължат стотици хиляди левове концесионни такси и неустойки и който отдавна трябваше да е прекратен по давност?</p>
      <p>Докога ще се дава трибуна на частните щения на продънено дружество, погълнало като черна дупка милиони левове чужди пари и част от най-мащабната финансова измама в новата ни история? Не му ли стига на това дружество, че голяма част от дълговете му бяха преструктурирани и обезценени?</p>
      <p>Ние, привържениците на Локомотив, горди пловдивчани и редови данъкоплатци в правова държава, имаме основания да изискаме отговор на поставените въпроси. Ние обичаме града си и със спортните, културните и благоустройствените мероприятия, организирани от нашата общност, директно допринасяме за подобряване на неговия облик.</p>
      <p>На два пъти през последните години сдружения на привърженици заставаха начело на футболния клуб и излизаха с чест от тази отговорност на жестока цена. Ние посрещнахме предизвикателството на управление от привържениците с достойнство, за разлика от други.</p>
      <p>От тази позиция питаме докога ще се обръща внимание на паразитиращи субекти, които не само че не дават добавена стойност към града ни, а считат че всеки им е длъжен, защото са гласоподаватели, каквито всички сме.</p>
      <p>Ако общината и държавата ще удовлетворяват исканията на един отбор, не би ли трябвало да проявяват същото отношение към останалите три клуба в Пловдив? Със същите аргументи ние можем да претендираме общината да ни подари парцела, където се намират спортните обекти на Локомотив Пловдив, като организираме "спонтанен“ протест.</p>
      <p>Вярваме, че новата градска управа няма да се подаде на морално нечистоплътните опити и внушения, които се натрапват, нито в първите дни на своето управление, нито за целия срок на мандата си.</p>
      <p>Настояваме за върховенство на закона и прозрачност, еднакво отношение и равен старт за всички пловдивски клубове. При липсата на такива ни очаквайте в центъра на Пловдив, където сме у дома си, в защита на законните права и интереси на всички нас!</p>
    </article>
  </body>
</html>