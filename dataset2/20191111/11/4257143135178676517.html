<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/11/ujabb-hatalmas-tuzfalfestmeny-keszult-el-budapesten"/>
    <meta property="og:site_name" content="infostart"/>
    <meta property="article:published_time" content="2019-11-11T11:20:17+00:00"/>
    <meta property="og:title" content="Újabb hatalmas tűzfalfestmény készült el Budapesten"/>
    <meta property="og:description" content="Elkészült az óriás tűzfalfestmény a Józsefvárosban található Leonardo utca 12-14. szám alatti ház tűzfalán, a képen a Vízipók-csodapók című rajzfilm karakterei elevenednek meg."/>
  </head>
  <body>
    <article>
      <h1>Újabb hatalmas tűzfalfestmény készült el Budapesten</h1>
      <address><time datetime="2019-11-11T11:20:17+00:00">11 Nov 2019, 11:20</time> by <a rel="author">Infostart / MTI</a></address>
      <h3>Elkészült az óriás tűzfalfestmény a Józsefvárosban található Leonardo utca 12-14. szám alatti ház tűzfalán, a képen a Vízipók-csodapók című rajzfilm karakterei elevenednek meg.</h3>
      <p>A gigantikus falfestmény két hónap alatt készült el 50 szín és 300 liter festék felhasználásával. A 350 négyzetméteres tűzfalat előzetesen hőszigetelték, ezt követően került fel rá a népszerű rajzfilmsorozat karaktereit ábrázoló murális alkotás - közölte a Színes Város Csoport hétfőn.</p>
      <p>Az egyik legjobb dolog a falfestésekben, ahogy egy-egy projekt idején beépülünk azoknak a lakóközösségeknek az életébe, akik nap mint nap látják a munkánkat - idézi a tájékoztató Flór Pétert, a csoport főtitkárát.</p>
      <p>A Színes Város Csoport a Józsefvárosi Önkormányzat pályázatának eredményeként idén hat különböző falfelületet újít meg és színesít ki a kerületben. Először a Szaffi szereplőit festették fel a Szigony utca 10. szám alatti házra 600 négyzetméter nagyságban, majd a <a href="https://infostart.hu/kultura/2019/10/22/telepingaltak-rokaval-a-baross-utca-109-tuzfalat">Vuk karakterei kerültek fel</a> egy 800 négyzetméter nagyságú felületre, most pedig a Vízipók-csodapók készült el.</p>
      <p>Terveik között szerepel még a Macskafogó, valamint a Vuk folytatásának az elkészítése.</p>
      <p>
        <i>Nyitókép: Mónus Márton</i>
      </p>
    </article>
  </body>
</html>