<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191111_04709904"/>
    <meta property="og:site_name" content="De Standaard"/>
    <meta property="article:published_time" content="2019-11-11T11:05:00+00:00"/>
    <meta property="og:title" content="Turkije begint met terugsturen van buitenlandse jihadi’s"/>
    <meta property="og:description" content="Turkije is maandag begonnen met het uitzetten van buitenlandse leden van terreurgroep IS die het had opgepakt. Een Amerikaanse jihadi is al teruggestuurd, ..."/>
  </head>
  <body>
    <article>
      <h1>Turkije begint met terugsturen van buitenlandse jihadi’s</h1>
      <address>
        <time datetime="2019-11-11T11:05:00+00:00">11 Nov 2019, 11:05</time>
      </address>
      <p>
        <b>Turkije is maandag begonnen met het uitzetten van buitenlandse leden van terreurgroep IS die het had opgepakt. Een Amerikaanse jihadi is al teruggestuurd, binnenkort volgen 24 anderen, onder wie elf Fransen, tien Duitsers, twee Ieren en een Deen. Het is momenteel onduidelijk of Turkije ook Belgische IS’ers zal terugsturen.</b>
      </p>
      <p>‘Een Amerikaanse buitenlandse terrorist is uit Turkije gedeporteerd nadat alle nodige stappen ondernomen zijn’, zei de woordvoerder van het ministerie van Binnenlandse Zaken, Ismail Catakli. Hij verduidelijkte niet naar welke bestemming de Amerikaan is gestuurd. Volgens Catakli zouden twee andere jihadi’s, een Duitser en een Deen, maandag nog naar hun land worden overgevlogen.</p>
      <p>‘Zeven andere buitenlandse terroristen van Duitse origine zullen donderdag gedeporteerd worden’, zei Catakli aan staatsagentschap <i>Anadolu</i>. De ‘nodige stappen’ worden ondernomen om nog vijftien andere jihadi’s te deporteren. Het gaat om elf Fransen, twee Duitsers en twee Ieren.</p>
      <p>Süleyman Soylu, de Turkse minister van Binnenlandse Zaken, had vrijdag aangekondigd dat buitenlandse jihadi’s vanaf maandag zouden worden uitgezet. ‘Het is niet nodig om alle richtingen uit te rennen. We gaan de IS-leden naar u terugsturen. Ze zijn van u, doe ermee wat u wilt’, zei hij.</p>
      <p>
        <b>Doelwit van aanslagen</b>
      </p>
      <p>Van Turkije wordt vermoed dat het jihadi’s aanvankelijk toeliet om de grens over te steken naar Syrië, toen daar in 2011 de burgeroorlog losbarstte. Maar in 2015 sloot Turkije zich aan bij de anti-IS-coalitie, nadat het land het doelwit was geworden van verschillende aanslagen. De voorbije weken kreeg Ankara weer kritiek omdat het de strijd tegen IS zou bemoeilijken, doordat het op 9 oktober een offensief lanceerde tegen Koerdische milities in Syrië. Die milities nemen een centrale positie in in de strijd tegen IS.</p>
      <p>De Turkse president Recep Tayyip Erdogan zei vrijdag dat zijn land 287 personen heeft opgepakt die ontsnapt waren uit gevangenissen voor IS-strijders na de start van het Turkse offensief.</p>
    </article>
  </body>
</html>