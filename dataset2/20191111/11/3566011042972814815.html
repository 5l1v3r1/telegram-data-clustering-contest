<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546428.html/%D8%A8%DB%8C%D8%A7%D9%86%DB%8C%D9%87-%D8%B6%D8%AF-%D8%A7%DB%8C%D8%B1%D8%A7%D9%86%DB%8C-%DA%A9%D8%A7%D8%AE-%D8%B3%D9%81%DB%8C%D8%AF-%D8%AF%D8%B1%D8%A8%D8%A7%D8%B1%D9%87-%D8%AA%D8%AD%D9%88%D9%84%D8%A7%D8%AA-%D8%B9%D8%B1%D8%A7%D9%82"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:41:00+00:00"/>
    <meta property="og:title" content="بیانیه ضد ایرانی کاخ سفید درباره تحولات عراق"/>
    <meta property="og:description" content="کاخ سفید با انتشار یک بیانیه، ضمن اعلام «نگرانی شدید» آمریکا درباره تحولات عراق، اظهاراتی ضد ایرانی مطرح کرده و خواستار برگزاری انتخابات زودرس شده است."/>
  </head>
  <body>
    <article>
      <h1>بیانیه ضد ایرانی کاخ سفید درباره تحولات عراق</h1>
      <address>
        <time datetime="2019-11-11T11:41:00+00:00">11 Nov 2019, 11:41</time>
      </address>
      <p>کاخ سفید با انتشار یک بیانیه، ضمن اعلام «نگرانی شدید» آمریکا درباره تحولات عراق، اظهاراتی ضد ایرانی مطرح کرده و خواستار برگزاری انتخابات زودرس شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در ادامه اظهارنظرهای مداخله‌جویانه آمریکایی‌ها درباره تحولات عراق، سخنگوی کاخ سفید با انتشار یک بیانیه اتهام‌هایی علیه ایران زده و خواستار برگزاری انتخابات زودهنگام شده است.</p>
      <p>به نوشته روزنامه «واشنگتن پُست»، کاخ سفید با انتشار یک بیانیه در خصوص تحولات عراق، «به شدت» ابراز نگرانی کرده است.   در این بیانیه آمده است: «ایالات متحده درباره تداوم حملات به تظاهرات‌کنندگان، فعالان مدنی، رسانه‌ها و محدودیت‌ها علیه دسترسی به اینترنت در عراق به طور جدی نگران است».   کاخ سفید در این بیانیه، با تکرار عادت آمریکایی‌ها در اتهام‌زنی علیه ایران و گروه‌های عراقی نزدیک به ایران مدعی شد: «عراقی‌ها این موضوع را که رژیم ایران منابعشان را می‌خشکاند و از گروه‌های مسلح و متحدان سیاسی خود برای متوقف کردن ابراز نظر مسالمت‌آمیز استفاده می‌کند، تحمل نخواهند کرد. مردم عراق به رغم هدف قرار گرفتن با خشونت مرگبار و عدم دسترسی به اینترنت، صدایشان را به گوش دیگران رسانده‌اند و خواستار انتخابات (زود هنگام) و اصلاحات در انتخابات شده‌اند».   کاخ سفید در بخش دیگری از این بیانیه از دولت عراق، «توقف خشونت علیه تظاهرات‌کنندگان» و اجرای وعده «برهم صالح» رئیس‌جمهور عراق برای انجام اصلاحات و برگزاری انتخابات زود هنگام را خواستار شده است.   برهم صالح نهم آبان ماه در سخنانی با محکوم کردن خشونت‌ها علیه معترضان گفت: «من ضد هرگونه سرکوب شما هستم. شما و نیروهای امنیتی از یکدیگر هستید و حمایت از نیروهای امنیتی، وظیفه همه ماست.»   رئیس‌جمهور عراق با بیان اینکه آینده از آن مردم است، گفت که باید هرچه سریعتر کسانی که علیه معترضان دست به خشونت بردند، محاکمه شوند. او تأکید کرد که هیچ گونه سلاحی نباید خارج از حکومت وجود داشته باشد و دولت عراق باید تمامی تلاش خود را برای انحصار سلاح در دست حکومت به کار گیرد.   صالح گفت که پرونده‌های فساد به دستگاه قضایی احاله شده و باید با شفافیت موضوع مبارزه با فساد پیش برود. او خبر داد که نهاد ریاست‌جمهوری عراق کار بررسی قانون انتخابات جدید را به گونه‌ای که مردم را قانع کند، آغاز کرده است.   به گفته برهم صالح، قانون انتخابات جدید به دور از سهمیه‌بندهای فرقه‌ای خواهد بود و تلاش خواهد شد تا اشکالات سیستم فعلی را نداشته باشد.   بیانیه کاخ سفید درباره عراق بعد از ارائه پیشنهادات هیأت کمک رسانی سازمان ملل به عراق (یونامی) برای کاهش تنش‌ها در عراق صادر شده است.   پیشنهادات یونامی به بغداد، به سه دسته «یک هفته‌ای»، «کوتاه‌مدت» و «میان‌مدت» تقسیم شده است. آزادی شرکت‌کنندگان در اعتراضات مسالمت‌آمیز و محاکمه عاملان خرابکاری و خشونت و درخواست از طرف‌های خارجی برای توقف دخالت در امور عراق، از جمله پیشنهادات «یک هفته‌ای» این هیأت سازمان ملل به عراق است.   اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی برای چند روز متوقف شد و از بیست و پنجم اکتبر (۳ آبان) از سر گرفته شد (جزئیات بیشتر).   انتهای پیام/</p>
    </article>
  </body>
</html>