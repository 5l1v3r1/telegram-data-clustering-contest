<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980820072.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-11T11:05:00+00:00"/>
    <meta property="og:title" content="کوچکی‌نژاد: دولت برای FATF خودکشی نکند"/>
    <meta property="og:description" content="جبار کوچکی‌نژاد در گفتگو با مهر، با انتقاد از اصرار دولتمردان برای تصویب لوایح FATF، گفت: این دولت علاقه زیادی به ارتباط با غربی‌ها دارد و از هر فرصتی استفاده می‌کند تا با آنان ارتباط برقرار کند."/>
  </head>
  <body>
    <article>
      <h1>کوچکی‌نژاد: دولت برای FATF خودکشی نکند</h1>
      <address>
        <time datetime="2019-11-11T11:05:00+00:00">11 Nov 2019, 11:05</time>
      </address>
      <p>عضو فراکسیون نمایندگان ولایی مجلس گفت: لوایح FATF از جنس برجام و ساخته و پرداخته اذهان غربی‌هاست و مشکلات ما را حل نمی‌کند.</p>
      <p>جبار کوچکی‌نژاد در گفتگو با مهر، با انتقاد از اصرار دولتمردان برای تصویب لوایح FATF، گفت: این دولت علاقه زیادی به ارتباط با غربی‌ها دارد و از هر فرصتی استفاده می‌کند تا با آنان ارتباط برقرار کند.</p>
      <p>وی با بیان اینکه مؤمن از یک سوراخ دو بار گزیده نمی‌شود، متذکر شد: دولتمردان در زمان امضای برجام هم با ذوق و شوق بسیار زیادی جلو رفتند و گفتند که با تصویب برجام، اوضاع کشور گُل و بلبل می‌شود و دیگر هیچ مشکلی نخواهیم داشت و بر این اساس افکار عمومی و حتی مجلس را برای تصویب آن تحت فشار قرار دادند.</p>
      <p>عضو فراکسیون نمایندگان ولایی مجلس تأکید کرد: امروز همه بر این مسئله واقفیم که برجام عامل بدبختی کشور شده است و اگر در چند سال اخیر مقاومت می‌کردیم و برجام امضا نمی‌شد، قطعا وضع کشور به مراتب از شرایط فعلی بهتر بود.</p>
      <p>
        <b>FATF دست و پای‌مان را می‌بندد</b>
      </p>
      <p>کوچکی‌نژاد تصریح کرد: لوایح FATF  از جنس برجام و ساخته و پرداخته اذهان غربی‌هاست و نه تنها مشکلات ما را حل نمی‌کند، بلکه طنابی است که به طرف مقابل می‌دهیم که با آن دست و پای‌مان را ببندند.</p>
      <p>وی با بیان اینکه تصویب لوایح FATF یک نوع خودکشی است، گفت: بهتر است دولتمردان برای FATF خودکشی نکنند، از تجربه‌های گذشته درس بگیرند و به جای تاکید بر ارتباط با غرب،  به دنبال اجرای سیاست‌های اقتصاد مقاومتی باشند و مشکلات کشور را با تکیه بر ظرفیت‌های خودمان حل و فصل کنند.</p>
      <p>عضو فراکسیون نمایندگان ولایی مجلس با انتقاد از اظهارات رئیس جمهور مبنی بر اینکه اختیارات لازم را ندارم، تصریح کرد: اگر فردی در حوزه کاری خود موفق باشد، حق دارد که اختیارات بیشتری را مطالبه کند،  اما کسی که در چارچوب اختیاراتش ضعیف‌ترین عملکرد را در میان دولت‌ها داشته است، نباید به دنبال کسب اختیارات بیشتر باشد.</p>
      <p>کوچکی‌نژاد خاطرنشان کرد: دولتمردان بهتر است به جای جوسازی و فرافکنی به فکر حل مشکلات عدیده مردم باشند و از پرداختن به مسائل حاشیه‌ای دست بردارند.</p>
    </article>
  </body>
</html>