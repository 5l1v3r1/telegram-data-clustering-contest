<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%94%d7%a2%d7%99%d7%a8%d7%99%d7%99%d7%94-%d7%aa%d7%a2%d7%9c%d7%94-%d7%90%d7%aa-%d7%94%d7%90%d7%a8%d7%a0%d7%95%d7%a0%d7%94-%d7%9c%d7%9e%d7%a4%d7%a2%d7%9c%d7%99%d7%9d-%d7%94%d7%9e%d7%96%d7%94%d7%9e%d7%99%d7%9d-%d7%91%d7%a1%d7%92%d7%95%d7%9c%d7%94-%d7%9b%d7%93%d7%99-%d7%9c%d7%92%d7%a8%d7%95%d7%9d-%d7%9c%d7%94%d7%9d-%d7%9c%d7%a6%d7%90%d7%aa-%d7%9e%d7%94%d7%a2%d7%99%d7%a8-417060/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-11T11:31:00+00:00"/>
    <meta property="og:title" content="העירייה תעלה את הארנונה למפעלים המזהמים בסגולה כדי לגרום להם לצאת מהעיר"/>
    <meta property="og:description" content="במהלך פגישה שבה נדונו דרכי הפעולה מול המפעלים המזמים בסגולה, הוחלט לשנות את סיווג הארנונה שלהם ולהגביר את הפעילות של המשטרה הירוקה. &quot;אנחנו הופכים כל אבן כדי שמפגעי האוויר באם המושבות ייפסקו לאלתר&quot;, אמר גרינברג"/>
  </head>
  <body>
    <article>
      <h1>העירייה תעלה את הארנונה למפעלים המזהמים בסגולה כדי לגרום להם לצאת מהעיר</h1>
      <h2>במהלך פגישה שבה נדונו דרכי הפעולה מול המפעלים המזמים בסגולה, הוחלט לשנות את סיווג הארנונה שלהם ולהגביר את הפעילות של המשטרה הירוקה. "אנחנו הופכים כל אבן כדי שמפגעי האוויר באם המושבות ייפסקו לאלתר", אמר גרינברג</h2>
      <address><time datetime="2019-11-11T11:31:00+00:00">11 Nov 2019, 11:31</time> by <a rel="author">מיינט פתח תקוה</a></address>
      <figure>
        <img src="http://mynetpetahtikva.co.il/dyncontent/2019/11/11/ca89a551-525a-4157-a756-4e4cd2ea8b40.jpeg"/>
        <figcaption>המפגש בנושא זיהום האוויר. צילום: דוברות העירייה</figcaption>
      </figure>
      <p>אתמול (ראשון, 10.11) ראש העירייה רמי גרינברג כינס בלשכתו פגישה רבת משתתפים שבה נדונו דרכי הפעולה האפשריים שהרשות תקדם מול המפעלים המזהמים באזור התעשייה סגולה.</p>
      <p>בפגישה לקחו חלק גורמי המקצוע הרלוונטיים מטעם הרשות וכן נציגות תושבים משכונת אם המושבות. בהמשך לממצאי דו"ח המומחים שקבע כי המפעלים פלטו במהלך חודש יולי האחרון חומרים מסוכנים לאוויר, עלו בפגישה הבוקר מספר דרכי פעולה מרכזיים.</p>
      <p>בין היתר נקבע כי הרשות תפעל לשינוי התב"ע באזורי התעשייה בעיר כדי להרחיק מפעלים מזהמים וכן כדי שלא יקומו בעתיד מפעלים בעלי אופי פעילות מזהם וכן יקודם חוק עזר עירוני אשר יסייע לרשות בביצוע האכיפה כנגד המפעלים.</p>
      <p>בנוסף, יבוצע שינוי בסיווג הארנונה של המפעלים שבהם מתבצעת פעילות עם חומרים מסוכנים. המטרה בשינוי סיווג הארנונה היא לאפשר לרשות להיערך מול המפגעים מבחינה כלכלית ולאפשר פעולות מנע ובקרה שעלותן גבוהה מאוד.</p>
      <p>עוד סוכם בפגישה כי המשטרה הירוקה תעבוד על פי תכנית עבודה מוגדרת והיא תתוגבר בהתאם. יש לציין כי לצד דרכי הפעולה, הפגישה כללה סיעור מוחות שבמהלכו עלו מספר רעיונות שיבדקו ע"י גורמי המקצוע.</p>
      <p>כזכור, מייד לאחר השלמת עיבוד הממצאים שעלו מן הדו"ח הגולמי, פעל ראש העיר רמי גרינברג כדי להקדים את הדיון שהיה אמור להיערך בדצמבר. בית המשפט המחוזי בלוד נענה לבקשתו של ראש העיר ובדיון שיערך ביום רביעי הקרוב ידונו בין היתר גם ממצאי הדו"ח החדש שחושף כי המפעלים אינם מקיימים כנדרש את רישיון העסק שלהם וכן מפירים את הוראות חוק אוויר נקי.</p>
      <p>ראש העירייה רמי גרינברג, מסר בתום הפגישה כי "כפי שהבטחתי, אנחנו הופכים כל אבן כדי שמפגעי האוויר בשכונת אם המושבות ייפסקו לאלתר. העירייה ואני בראשה, קשובים לציבור וככל שיעלו רעיונות ישימים שנוכל לקדם בנוסף לאלו שכבר נמצאים על השולחן, לא נהסס מלעשות זאת. נושא מפגעי האוויר נמצאים בראש סדר העדיפויות העירוני ואנחנו לא נשקוט עד אשר ימוצו כל דרכי הפעולה כנגד המפעלים והתושבים יזכו לאיכות החיים המגיעה להם".</p>
    </article>
  </body>
</html>