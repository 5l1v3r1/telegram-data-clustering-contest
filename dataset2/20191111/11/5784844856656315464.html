<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/sporocila-za-javnost/v-pricakovanju-pogovorov-ena-na-ena-in-novih-rund-kapitala.html?RSS70084493a1637c830c1433e618219d96"/>
    <meta property="og:site_name" content="Računalniške novice"/>
    <meta property="article:published_time" content="2019-11-11T11:34:00+00:00"/>
    <meta property="og:title" content="V pričakovanju pogovorov “ena na ena” in novih rund kapitala"/>
    <meta property="og:description" content="Marsikdo že nestrpno pričakuje torek, 12. novembra in Next Round,  prvo “pravo” investicijsko konferenco v Sloveniji.  Na celodnevnem dogodku v hotelu Mons bodo “klasične” startup"/>
  </head>
  <body>
    <article>
      <h1>V pričakovanju pogovorov “ena na ena” in novih rund kapitala</h1>
      <address>
        <time datetime="2019-11-11T11:34:00+00:00">11 Nov 2019, 11:34</time>
      </address>
      <p>
        <b>Le še nekaj dni je do investicijske konference Next Round, na kateri bodo najboljši slovenski startupi od velikih vlagateljev pridobivali investicije za svoj globalni razvoj. Vznemirjenje narašča, pričakovanja so konkretna.</b>
      </p>
      <p>Marsikdo že nestrpno pričakuje torek, 12. novembra in <b><a href="https://lui.si/next_round/">Next Round</a></b>,  prvo “pravo” investicijsko konferenco v Sloveniji.  Na celodnevnem dogodku v hotelu Mons bodo “klasične” startup predstavitve zamenjala vnaprej pripravljena polurna srečanja in pogovori startupov “ena na ena” z uglednimi slovenskimi in tujimi vlagatelji.</p>
      <p>Organizatorjem je uspelo na Next Round pripeljati močne vlagatelje, ki investirajo v posamezno podjetje najmanj 100.000 evrov, a tudi po več milijonov evrov. Skupaj bo na ljubljanski konferenci 76 vlagateljev, 43 “velikih” in 33 angelskih.</p>
      <p>Na Next Roundu bo <b>Christopher Coomes</b>, strokovnjak s področja robotike iz Googla, ki po vsem svetu išče inovativna podjetja. V Ljubljani bodo tudi <b>SpeedInvest</b>, evropski VC sklad za tehnološke startupe v zgodnji fazi, ki “operira” z več kot 500 milijoni evrov sredstev, pa <b>Capital300</b>, ki ima prostih več kot 200 milijonov naložbenih sredstev, in več investicijskih skladov z naložbenimi sredstvi v vrednosti med 50 in 150 milijoni evrov. Skupna vsota razpoložljivega kapitala na Next Roundu presega milijardo evrov.</p>
      <p>Na drugi strani so organizatorji (Slovenski podjetniški sklad, ABC pospeševalnik, Tehnološki park Ljubljana, Ljubljanski univerzitetni inkubator in Poslovnii angeli Slovenije) zbrali močno ponudbo odličnih slovenskijh startupov, ki bodo v seštevku poskušali zbrati med 90 in 100 milijonov evrov kapitala. Kot pravi <b>Aljoša Domijan,</b> vodja organizacijskega odbora Next Rounda, ima na investicijski konferenci dogovorjena srečanja 83 startupov, 24 jih išče rundo A, milijon evrov ali več.</p>
      <p>Posebej so organizatorji poskusili privabiti slovenske startupe, ki gredo po večji kapital naravnost v tujino in zato nimajo stika s slovenskim startup ekosistemom. “S konferenco Next Round želimo vzpostaviti boljši pregled in pogoje za enotno delovanje slovenske startup scene,” pravi Domijan.</p>
      <p>Na osmih panelih bodo med govorci prevladovali investitorji s “svojimi” temami (kaj želi investitor izvedeti od startupa, kako iz angela postati pravi vlagatelj, kako medijska publiciteta startupu še ne zagotavlja uspeha pri kupcih, kako pride startup do milijona produktov …). Med govorci bodo investitorji iz uglednih skladov, <b>Jerome Chifflet</b> (Orange), <b>Pekka Mäki</b> (3TS Capital), <b>Paulo Andrez</b> (Green Swan SGPS), govoril bo tudi <b>Peter Globokar</b>, vodja evropske veje investicijske banke Stifel in vlagateljska avtoriteta, ki organizira “velike” runde ter sodeluje pri prodaji startupov multinacionalkam.</p>
      <p>
        <b>Na pragu globalne kariere</b>
      </p>
      <p> En od slovenskih startupov, ki jim, kot pravi Domijan, ne manjka veliko za preskok v globalno podjetje, je <b>Eurosender,</b> digitalna platforma za logistične rešitve, ki poskuša na ljubljanski investicijski konferenci zbrati 10 milijonov evrov za globalno širitev.</p>
      <p>Podjetje <b>Mebius</b>, ki<b> </b>razvija, trži in proizvaja komponente, module in sklope v gorivnih celicah, patente pa razvijajo na Kemijskem inštitutu v Ljubljani, cilja na Next Roundu na poldrugi milijon evrov investicijskega kapitala. “Mebius ima možnost, da postane eno od vodilnih svetovnih podjetij na področju izdelave membran za gorivne celice, pravi <b>Branko Drobnak</b>, prvi mož Poslovnih angelov Slovenije, soorganizatorja Next Rounda, ki je zagotovil sodelovanje več močnih vlagateljskih skladov.</p>
      <p>“Star” startupovski znanec je trboveljski <b>Chipolo, </b>v katerem so zadnjih šest let razvijali bluetooth vsebine za sledenje manjših stvari, mobilnih telefonov, ključev in denarnic, zdaj pa želijo razviti Chipolo Go, na največjem svetovnem sejmu elektronike (CES Innovation <i>Award), </i>nagrajeni <i>sledilnik </i>GPS/LTE naslednje generacije, s katerim je mogoče slediti dražjim predmetom, tudi otrokom in starejšim ter domačim ljubljencem. “Zbiramo 1,7 milijona evrov. Polovico zneska bomo združili z lokalnim skladom na Portugalskem, k financiranju sta se zavezala tudi dva vlagatelja, za zaokroženje runde pa nam manjka še 300.000 evrov, ki jih bomo poskušali dobiti na Next Roundu,” pravi direktor podjetja <b>Primož Zelenšek</b>.</p>
      <p>Lani so se v Chipolu udeležili poslovne konference Wolves Summit v Varšavi, letos pa v Lizboni Lisbon Investment Summita in Web Summita. “To sicer niso povsem identični vlagateljski dogodki kot je Next Round, vemo pa, kaj lahko na ljubljanski investicijski konferenci pričakujemo oziroma, kako takšen dogodek poteka. Sodeč po najavljenih vlagateljih, ki so zelo znani v regiji CEE in vlagajo v slovenska podjetja, je Next Round prva resna investicijska konferenca pri nas,” pravi Zelenšek. “Želimo si in pričakujemo, da bomo našli vlagatelja za zaokroženje runde. Dogovorili smo se že, s katerim investitorjem bi želeli imeti sestanek “ena na ena”.</p>
      <p>
        <b>Njihova moč je inovativnost</b>
      </p>
      <p>Podjetje <b>King of Games</b> prihaja na Next Round s projektom <b>Chess Universe</b>. “Gre za večigralno šahovsko aplikacijo, na kateri lahko uporabniki igrajo in se učijo šaha v zabavnem, “gamificiranem” okolju,” pravi direktor <b>Duško Pavasović</b>. V drugi polovici novembra načrtujejo predstavitev aplikacije v več evropskih državah, konec februarja 2020 pa njeno globalno predstavitev. Na Next Roundu bodo poskušali zbrati en milijon evrov za marketinško kampanjo in razvoj dodatnih funkcionalnosti, predvidenih v “roadmapu”. “Glede na to, da so bistvo Next Round konference sestanki “ena na ena”, kjer je mogoče investitorju podrobno razložiti poslovni načrt, industrijo, potencial in naše reference, pričakujem, da bo interes investitorjev velik,” pravi Pavasović.</p>
      <p>Na vsaj pol milijona evrov investicijskih sredstev bo na ljubljanski konferenci ciljal prvi lebdeči gramofon na svetu <b>MAG-LEV Audio ML1</b>. Pred tremi leti so v startupu MAG-LEV Audio zbrali na platformah za množično financiranje Kickstarter in Indiegogo 820.000 dolarjev in jih namenili v celoti za razvoj, izdelavo orodij, patentne zaščite, predstavitve na sejmih v tujini in zagon proizvodnje. “Gramofon je v serijski proizvodnji, razvoj je končan, seveda se stalno išče še dodatne izboljšave in optimizacije,” pravi <b>Tadej Doles</b>, soustanovitelj startupa, ki potrebuje investicijo za nakup repromateriala in povečanje zalog izdelka ter za trženje in oglaševanje oziroma pospeševanje prodaje. “Svoje možnosti na konferenci ocenjujemo kot dobre, saj imamo izdelek, ki je res inovacija, je patentno zaščiten in ima potencial,” pravi Doles.</p>
      <p>Novogoriški <b>OLLO Audio</b> bo vlagatelje poskušal prepričati z inovativnim, med profesionalci izjemno čislanim izdelkom “tihega glasbenega studia”. “Gre za novost na svetovnem trgu, ki je celoti zasnovana in izdelana doma,” pravi <b>Rok Gulič</b>, lastnik podjetja, ki je letos ustvarilo desetkrat večji promet v primerjavi s preteklim letom in postalo dobičkonosno, potrebuje pa pomoč za nadaljne vzdrževanje faze rasti. “Želimo si 250.000 evrov zasebnega vložka in uspeha pri pridobitvi 250.000 evrov investicije s strani Slovenskega podjetniškega sklada,” pravi Gulič. “S tem denarjem že lahko naredimo manjšo ‘udrtino’ na globalnem trgu. Večino denarja bomo potrebovali za financiranje rasti, obratni kapital, nekaj pa za človeške vire.”</p>
      <p>OLLO Audio je doslej pri Slovenskem podjetniškem skladu pridobil semenski kapital P2 in konvertibilno posojilo SK 75, udeležil se je tudi “generalke” Next Rounda, oktobrskega Demo dneva. “Naslednji dan smo že dobili tri elektronska pisma z vabili na pogovor,” pravi Gulič. “Obetam si, da bo investicijska konferenca v Ljubljani prinesla še več sestankov na temo investiranja in partnerstva.”</p>
      <p>
        <b>Za hitrejši preskok</b>
        <b> na naslednjo raven</b>
      </p>
      <p>“Pustili se bomo presenetiti. Takšne konference se udeležujemo prvič, zato je težko govoriti o pričakovanjih, absolutno pa verjamem v to, da bodo pogovori kakovostni. K sreči ni težko pričeti zanimivega pogovora pri produktu kot je naš, saj sam po sebi izvablja solze sreče pri uporabnikih. Z veseljem pa bomo načeli tudi teme o tehnologiji, znanju in srčnosti, ki so za takšen rezultat nujne,” pravi <b>Rado Daradan</b>, direktor ljubljanskega startupa <b>Hooray Studios</b>, ki se ukvarja z razvojem, izdajo in prodajo Malih junakov, personaliziranih knjig za otroke. V nekaj več kot šestih letih so izdali en milijon unikatnih knjig, prisotni so v Sloveniji, Nemčiji, Avstriji, Italiji, Franciji, Veliki Britaniji in ZDA, v zadnjih dveh letih pa so povečali prihodke za zajetnih 5200 odstotkov. </p>
      <p>Podjetje je v fazi, ko so poslovni, finančni in produktni model že potrjeni na različnih trgih, pravi Daradan. “Podjetje, ki je od samega začetka dobičkonosno, krepimo strukturno in kadrovsko, predvsem zaradi širjenja nabora ključnih in dopolnilnih produktov in vstopa na nove trge. Morebitna dodatna sredstva bodo namenjena zgolj hitrejšemu razvoju in optimizaciji na trgu.”</p>
      <p>V idealnem scenariju bi na Next Roundu želeli pridobiti osem milijonov evrov investicije, še pravi direktor startupa Hooray Studios. “Pomembnejše pa nam je, za kakšno vrsto investicije gre, ali bodoči investitor razume našo pot, vizijo in tudi pogoje, pod katerimi smo pripravljeni v podjetje sprejeti novo investicijo. Njen namen ni pokrivanje tekočega poslovanja, kadrovanja in promocije, ampak preskok na naslednjo raven, ki se lahko zgodi počasi, s pomočjo prave investicije pa precej hitreje.” </p>
      <p>
        <b>“Tujci” na obisku</b>
      </p>
      <p> Na investicijski konferenci v Monsu bo sodelovalo tudi več zagonskih podjetij, slovenskih startupov, ki so domovino, v kateri pač ni vlagateljev z milijoni, že na začetku “preskočili” in šli naravnost v tujino, kjer uspešno razvijajo svoje poslovne modele. Eden od njih je švicarski <b>Smart Blood Analytics Swiss</b>, ki iz krvnih izvidov z algoritmi strojnega učenja pripravlja napovedne modele najverjetnejših bolezni. Na Next Roundu bo poskušal zbrati za 3,6 milijona evrov vlagateljskih sredstev. <b>Direct4Me</b> iz Palo Alta išče za svojo inovativno rešitev problema dokončne dostave paketov dvomilijonsko investicijo. Pozornosti bo na ljubljanski investicijski konferenci zagotovo deležen tudi slovensko-ameriški startup <b>Blub Blub</b> s svojo aplikacijo za otroke z motnjami govora.</p>
      <p>“Naš cilj je, da bi bili na koncu sklenjeni vsaj trije večji posli,” pravi vodja organizacijskega odbora prve prave investicijske konference v Sloveniji. Na Next Roundu bodo izbrali tudi “most investable startup”, za vlaganja najprimernejša zagonska podjetja. Zdi se, da komisija vlagateljev pri izbiranju ne bo imela prav lahkega dela.</p>
    </article>
  </body>
</html>