<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546381.html/%D9%BE%DB%8C%D8%B4-%D8%A8%DB%8C%D9%86%DB%8C-%D8%A8%D8%B1%D8%AF%D8%A7%D8%B4%D8%AA-1500-%D8%AA%D9%86-%D8%B3%D9%88%DB%8C%D8%A7-%D8%AF%D8%B1-%D9%85%DB%8C%D8%A7%D9%86%D8%AF%D9%88%D8%B1%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:11:00+00:00"/>
    <meta property="og:title" content="پیش‌بینی برداشت 1500 تن سویا در میاندورود"/>
    <meta property="og:description" content="مدیر جهادکشاورزی میاندورود از پیش بینی برداشت 1500 تنی سویا در این شهرستان خبر داد."/>
  </head>
  <body>
    <article>
      <h1>پیش‌بینی برداشت 1500 تن سویا در میاندورود</h1>
      <h2>مدیر جهاد کشاورزی میاندورود خبر داد</h2>
      <address>
        <time datetime="2019-11-11T11:11:00+00:00">11 Nov 2019, 11:11</time>
      </address>
      <p>مدیر جهادکشاورزی میاندورود از پیش بینی برداشت 1500 تنی سویا در این شهرستان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید اسماعیل علوی در گفت‌وگو با خبرنگار <a href="http://www.bloghnews.com/">بلاغ</a>، اظهار کرد: از آغاز فصل خرید تضمینی دانه روغنی سویا تاکنون بیش از 15 تن سویا از کشاورزان میاندورودی با قیمت تضمینی خریداری شد و پیش‌بینی می‌شود هزار و 500 تن سویا توسط سویاکاران میاندورودی برداشت شود.<br/><br/>وی با اشاره به اینکه امسال 747 هکتار از زمین‌های کشاورزی این شهرستان زیر کشت سویا رفت، افزود: هر کیلوگرم دانه روغنی سویا با دو درصد ناخالصی و 12 درصد رطوبت 29 هزار و 633 ریال از کشاورزان خریداری می‌شود.<br/><br/>مدیر جهاد کشاورزی میاندورود بیان کرد: کارخانه آرد مومنی میاندورود به‌عنوان مرکز خرید تضمینی دانه روغنی سویا در این شهرستان تجهیز و راه اندازی شد و برای رفاه حال کشاورزان و ایجاد تعامل در نظام خرید، نماینده این مدیریت در مرکز خرید حضور دارد.<br/><br/>علوی درباره خواص دانه روغنی سویا خاطرنشان کرد: تحقیقات مختلف نشان می‌دهد که دانه سویا با کاهش خطر سرطان سینه و پروستات در ارتباط است و مواد غذایی حاصل از سویا شامل شیر سویا، توفو، سس سویا و روغن سویا حاوی مقادیر زیادی اسید فیتیک، آلفا لینولئیک اسید و ایزوفلاون است.<br/><br/>وی کشت دانه روغنی سویا در مازندران را بهاره و تابستانه عنوان کرد و گفت: در حال حاضر برداشت سویای بهاره در اراضی خشکه‌زاری در حال انجام است و با توجه به اینکه میانگین عملکرد دانه سویا در این شهرستان دو تن در هکتار است، افزود: پیش‌بینی می‌شود یک هزار و 500 تن دانه سویا در زمین‌های کشاورزی این شهرستان برداشت شود.<br/><br/>انتهای پیام/</p>
    </article>
  </body>
</html>