<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/11/kormanykoalicios-targyalasokat-kezd-a-zoldekkel-az-osztrak-neppart"/>
    <meta property="og:site_name" content="infostart"/>
    <meta property="article:published_time" content="2019-11-11T11:31:00+00:00"/>
    <meta property="og:title" content="Kormánykoalíciós tárgyalásokat kezd a Zöldekkel az Osztrák Néppárt"/>
    <meta property="og:description" content="Sebastian Kurz volt kancellár hangsúlyozta, a döntés csupán egy folyamat kezdetét jelenti, nem a végeredményt."/>
  </head>
  <body>
    <article>
      <h1>Kormánykoalíciós tárgyalásokat kezd a Zöldekkel az Osztrák Néppárt</h1>
      <address><time datetime="2019-11-11T11:31:00+00:00">11 Nov 2019, 11:31</time> by <a rel="author">Infostart / MTI</a></address>
      <h3>Sebastian Kurz volt kancellár hangsúlyozta, a döntés csupán egy folyamat kezdetét jelenti, nem a "végeredményt".</h3>
      <p><a href="https://infostart.hu/kulfold/2019/09/29/atrendezodes-ausztriaban">A szeptemberi parlamenti választásokon győztes Osztrák Néppárt</a> elnöke és listavezetője arról is beszélt, hogy a hétvégén egyeztetett pártja országos és tartományi vezetőivel, és egyhangúlag döntöttek arról, hogy a Zöldekkel kezdenek kormánykoalíciós tárgyalásokat. A döntésről Alexander Van der Bellen államfőt és a pártok vezetőit is értesítették.</p>
      <p>Sebastian Kurz alaposnak, érdekesnek és tiszteletteljesnek nevezte a koalíciós tárgyalásokat megelőző puhatolózó egyeztetéseket. A politikus emlékeztetett: egykori koalíciós partnerük, az Osztrák Szabadságpárt (FPÖ) már a választásokat követően kijelentette, hogy nem kíván részt venni a kormányzati munkában. A Szociáldemokrata Párt (SPÖ) ugyanakkor az egyeztetésen azt jelezte, hogy szeretne részt venni a kormányzati munkában; csakúgy, mint a NEOS (Az Új Ausztria és Liberális Fórum) - velük azonban kéttagú koalíció a választási eredmény alapján nem képzelhető el. A választáson a negyedik legjobb eredményt elérő Zöldekkel hosszabban egyeztettek, mivel</p>
      <blockquote>a párt korábban még nem vett részt kormányzati munkában.</blockquote>
      <p>Sebastian Kurz hangsúlyozta: a folyamat nem lesz egyszerű, mivel a két párt álláspontja nagyon eltérő; míg a Zöldek programjában a környezet- és a klímavédelem, addig a Néppárt programjában a migráció és a gazdaság nagyon hangsúlyos.</p>
      <blockquote>A tervek szerint Sebastian Kurz már kedden tárgyal a Zöldek listavezetőjével, Werner Koglerrel a tárgyalások menetéről.</blockquote>
      <p>Az ÖVP májusig az Osztrák Szabadságpárttal (FPÖ) kormányzott együtt. A koalíciónak azonban véget vetett, hogy két német lap leleplező videót közölt az FPÖ azóta lemondott elnökéről, Hans-Christian Strache alkancellárról. A vesztegetési botrány Kurz kancellárt is magával rántotta. Azóta átmeneti kormány vezeti az országot Brigitte Bierlennel, az alkotmánybíróság addigi elnökével a miniszterelnöki tisztségben.</p>
      <p>
        <i>Nyitókép: MTI/EPA/Christian Bruna</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/10/01/kiss-j-laszlo-garanciakon-at-vezethet-az-ut-az-uj-osztrak-kormanyhoz"/>
        <a href="https://infostart.hu/kulfold/2019/09/30/ausztria-nehez-koalicios-targyalasok-varnak-a-gyoztesekre"/>
      </related>
    </article>
  </body>
</html>