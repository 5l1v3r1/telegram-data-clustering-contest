<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/11/iran-oil-minister-bijan-zanganeh-announced-discover-new-oil-field"/>
    <meta property="og:site_name" content="euronews"/>
    <meta property="article:published_time" content="2019-11-11T11:36:21+00:00"/>
    <meta property="og:title" content="ذخایر نفتی کشف شده توسط ایران چقدر می‌ارزد؟"/>
    <meta property="og:description" content="مطابق اطلاعات ارائه شده توسط وزیر نفت ایران، در حال حاضر ضریب استحصال برآورد شده برای این مخزن ۱۰ درصد است که منجر به استخراج ۲.۲ میلیارد بشکه نفت خواهد شد که با توجه به قیمت ۵۲.۷ دلاری هر بشکه نفت ایران در بازار جهانی، ارزش روز آن ۱۱۶ میلیارد دلار است."/>
  </head>
  <body>
    <article>
      <h1>ذخایر نفتی کشف شده توسط ایران چقدر می‌ارزد؟</h1>
      <address><time datetime="2019-11-11T11:36:21+00:00">11 Nov 2019, 11:36</time> by <a rel="author">یورونیوز فارسی </a></address>
      <p>در حالی که حسن روحانی، رئیس جمهوری ایران روز یک‌شنبه از کشف ذخایر جدید ۵۳ میلیارد بشکه‌ای نفت خبر داد، بیژن زنگنه، وزیر نفت ایران روز دوشنبه حجم نفت کشف شده جدید را ۲۲ میلیارد بشکه اعلام کرد که حدود ۱۰ درصد آن قابل استحصال است.</p>
      <p>وزیر نفت ایران در جریان کنفرانسی خبری در خصوص جزئیات میدان نفتی کشف شده که «یادآوران» نام گرفته گفت:«عملیات اکتشاف این میدان با پیشرفته‌ترین روش‌های اکتشافی به عنوان یک اکتشاف فناورانه و کار جدید اکتشافی با سه حلقه چاه از سال ٩٥ آغاز شد و با توجه به اینکه حدود ٣١ میلیارد بشکه اکتشاف‌های پیشین بوده است، حدود ٢٢ میلیارد بشکه به ذخایر نفت درجای کشور و ٢.٢ میلیارد بشکه به ذخایر نفت قابل برداشت کشور افزوده می‌شود.»</p>
      <p>آقای زنگنه میدان نفتی نام‌آوران را عنوان دومین مخزن نفتی بزرگ کشف‌شده در ایران دانست و یادآور شد که با هر یک درصد بهبود ضریب بازیافت از این ۵۳ میلیارد بشکه نفت، ۵۳۰ میلیون بشکه نفت حاصل می‌شود که با قیمت کنونی، ۳۲ میلیارد دلار به ثروت کشور اضافه می‌شود.</p>
      <p>مطابق اطلاعات ارائه شده توسط وزیر نفت ایران، در حال حاضر ضریب استحصال برآورد شده برای این مخزن ۱۰ درصد است که منجر به استخراج ۲.۲ میلیارد بشکه نفت خواهد شد که با توجه به قیمت ۵۲.۷ دلاری هر بشکه نفت ایران در بازار جهانی، ارزش روز آن ۱۱۶ میلیارد دلار است.</p>
      <p>آقای زنگنه در مورد امکان افزایش ضریب بازیافت این مخزن نیز یاد آور که یا باید دانشگاه‌های ایران در این زمینه تحقیقاتی انجام دهند و یا باید از طریق همکاری با شرکت‌های بزرگ نفتی و صاحب فناوری جهان این هدف محقق شود.</p>
      <p>آقای زنگنه در پاسخ به این سوال که آیا کشف میدان جدید نفتی، جایگاه و اهمیت ایران را در سطح جهان افزایش می‌دهد، گفت: «واقعیت این است که در عملیات، ظرفیت قابل عرضه نفت مهم است.»</p>
      <p>وزیر نفت ایران با اشاره تلویحی به تحریم‌های آمریکا خاطر نشان کرد که درباره تولید میدان‌های نفتی باید در شرایط عادی صحبت شود، ما اکنون تنگناهای زیادی برای توسعه داریم.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/05/israel-moves-close-energy-independence-gas-export">اسرائیل به جمع صادرکنندگان گاز جهان می‌پیوندد</a>
      </p>
    </article>
  </body>
</html>