<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741120"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:20:00+00:00"/>
    <meta property="og:title" content="ตัวแทนเบนซ์ดำขอโทษผู้ป่วย เชือดคนขับผิดวินัยร้ายแรง"/>
    <meta property="og:description" content="ตัวแทนบริษัทเจ้าของรถเบนซ์ สีดำ ขับขวางรถพยาบาลแถมชูนิ้วกลางให้ เข้าขอโทษผู้ป่วยที่รพ.พญาไท ศรีราชา ยันบริษัทจะมีการลงโทษวินัยร้ายแรงคนขับที่ก่อเหตุ ซึ่งอยู่ระหว่างขั้นตอนสอบสวน"/>
  </head>
  <body>
    <article>
      <h1>ตัวแทนเบนซ์ดำขอโทษผู้ป่วย เชือดคนขับผิดวินัยร้ายแรง</h1>
      <address>
        <time datetime="2019-11-11T11:20:00+00:00">11 Nov 2019, 11:20</time>
      </address>
      <p>
        <b>ตัวแทนบริษัทเจ้าของรถเบนซ์ สีดำ ขับขวางรถพยาบาลแถมชูนิ้วกลางให้ เข้าขอโทษผู้ป่วยที่รพ.พญาไท ศรีราชา ยันบริษัทจะมีการลงโทษวินัยร้ายแรงคนขับที่ก่อเหตุ ซึ่งอยู่ระหว่างขั้นตอนสอบสวน</b>
      </p>
      <p>จากกรณีผู้ใช้เฟซบุ๊ก @Dung Kasemphong ได้โพสต์คลิปรถเบนซ์ สีดำ ขับอยู่ด้านหน้ารถฉุกเฉินของ รพ.พญาไท ศรีราชา ที่เปิดสัญญาณไซเรนขอทางอยู่ แต่ปรากฎว่ารถเบนซ์ สีดำ แสดงความไร้น้ำใจขับขวางไปขวางมาไม่ยอมให้ทาง นอกจากนี้ยังชูนิ้วกลางให้กับรถฉุกเฉิน ก่อนที่จะขับลงทางด่วนไปอย่างรวดเร็ว เหตุเกิดเมื่อวันที่ 9 พ.ย.ที่ผ่านมา <br/><br/>ความคืบหน้าเมื่อวันที่ 11 พ.ย. ที่โรงพยาบาลพญาไท ศรีราชา จ.ชลบุรี น.ส.กุลวดี ธำรงค์ธนกิจ ตัวแทนบริษัทแห่งหนึ่งย่านรามคำแหง กรุงเทพฯ นำกระเช้าผลไม้เข้าเยี่ยมผู้ป่วยที่อยู่ในรถพยาบาลคันที่ประสบเหตุซึ่งยังนอนรักษาตัวอยู่ ก่อนจะเปิดเผยกับผู้สื่อข่าวว่า ตนในฐานะตัวแทนบริษัทเดินทางมาเยี่ยมผู้ป่วย เนื่องจากรถเบนซ์สีดำคันดังกล่าวเป็นของบริษัท ซึ่งทางบริษัทต้องขอโทษอย่างที่สุดกับพฤติกรรมของคนขับที่วันนี้ไม่ได้มาด้วย ทางบริษัทต้องแสดงความรับผิดชอบกับเหตุการณ์ที่เกิดขึ้นและดูแลผู้ป่วยให้ดีที่สุดก่อน ตนคงไม่สามารถพูดอะไรได้มาก เนื่องจากเกรงว่าอาจจะพูดอะไรผิดไปแล้วอาจจะส่งผลให้เรื่องบานปลายไปมากกว่านี้ โดยตนยืนยันว่า ทางบริษัทจะมีการลงโทษวินัยร้ายแรงกับผู้กระทำผิดในเหตุการณ์นี้อย่างแน่นอน ซึ่งขณะนี้อยู่ระหว่างขั้นตอนสอบวินัย ส่วนโทษจะหนักแค่ไหนก็ต้องขึ้นอยู่กับทางบริษัท <br/>        <br/>ขณะที่ภรรยาผู้ป่วย กล่าวว่า วันนี้ทางตัวแทนบริษัทก็ได้เข้ามาพูดคุยและขอโทษกับเหตุการณ์ที่เกิดขึ้นแล้ว ทางตนก็รู้สึกพอใจและไม่ได้ติดใจอะไรกับเหตุการณ์ในครั้งนี้ เพียงแต่ตนต้องการให้เหตุการณ์นี้เป็นอุทาหรณ์เตือนใจให้กับผู้ใช้รถใช้ถนน ส่วนผู้ขับขี่รถยนต์คันดังกล่าววันนี้เค้าไม่ได้มาด้วย ตนก็ไม่ได้ติดใจอะไร ซึ่งคิดว่าเขาคงรู้และสำนึกผิดแล้ว นอกจากนี้ก็ต้องขอขอบคุณตัวแทนบริษัทที่เข้ามาเยี่ยมและดูแลสามีตนเป็นอย่างดี <br/><br/><b><a href="https://www.dailynews.co.th/regional/740989">ต้องเจออีกกี่รายพฤติกรรม'แล้งน้ำใจ'ขวางรถพยาบาล</a></b>          </p>
    </article>
  </body>
</html>