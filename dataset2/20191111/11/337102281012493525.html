<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%82%D8%A7%D8%B3%D9%85-%D8%B3%D9%84%DB%8C%D9%85%D8%A7%D9%86%DB%8C-%D8%B1%D9%87%D8%A8%D8%B1%D8%A7%D9%86-%D8%B9%D8%B1%D8%A7%D9%82-%D8%B1%D8%A7-%D8%A8%D9%87-%D8%AA%D8%B4%D8%AF%DB%8C%D8%AF-%D8%B3%D8%B1%DA%A9%D9%88%D8%A8-%D9%86%D8%A7%D8%B1%D8%A7%D8%B6%DB%8C%D8%A7%D9%86-%D8%A7%DB%8C%D9%86-%DA%A9%D8%B4%D9%88%D8%B1-%D9%81%D8%B1%D8%A7%D8%AE%D9%88%D8%A7%D9%86%D8%AF%D9%87-20191111/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-11T11:53:17+00:00"/>
    <meta property="og:title" content="قاسم سلیمانی رهبران عراق را به تشدید سرکوب ناراضیان این کشور فراخوانده"/>
    <meta property="og:description" content="به گزارش خبرگزاری فرانسه، مقامات عراق پس از پراکندگی اولیه صفوف خود را فشرده کرده اند و بر سر سرکوب اعتراض های خیابانی با یکدیگر به توافق سیاسی رسیده اند. خبرگزاری فرانسه تصریح می کند که این توافق در پی ملاقات های قاسم سلیمانی با مقامات دولت بغداد..."/>
  </head>
  <body>
    <article>
      <h1>قاسم سلیمانی رهبران عراق را به تشدید سرکوب ناراضیان این کشور فراخوانده</h1>
      <address><time datetime="2019-11-11T11:53:17+00:00">11 Nov 2019, 11:53</time> by <a rel="author">ناصر اعتمادی</a></address>
      <p>
        <b>به گزارش خبرگزاری فرانسه، مقامات عراق پس از پراکندگی اولیه صفوف خود را فشرده کرده اند و بر سر سرکوب اعتراض های خیابانی با یکدیگر به توافق سیاسی رسیده اند. خبرگزاری فرانسه تصریح می کند که این توافق در پی ملاقات های قاسم سلیمانی با مقامات دولت بغداد به دست آمده است.</b>
      </p>
      <p>خبرگزاری فرانسه تصریح می کند که در پی این توافق نیروهای امنیتی عراق سرکوب تظاهرکنندگان در سراسر کشور را تشدید کرده اند.</p>
      <p>در نتیجۀ این سرکوب دیروز یکشنبه دهم نوامبر سه تن از تظاهرکنندگان در جنوب عراق کشته و دهها تن دیگر در مرکز بغداد زخمی شدند.</p>
      <p>گرچه منابع رسمی خبر در ایران ادعا کردند که علاوه بر مقتدا صدر، آیت الله علی سیستانی نیز در رسیدن به این توافق و در دفاع از دولت عادل عبدالمهدی شرکت داشته است، اما، ساعتی بعد دفتر آیت الله سیستانی مشارکت نامبرده را به عنوان یکی از طرفین این توافق تکذیب کرد.   </p>
      <p>خبرگزاری فرانسه در گزارش خود به نقل از تظاهرکنندگان و معترضان عراقی می نویسد که "رهبران کنونی عراق هیچ حس تعلق و همبستگی با این کشور و مردم آن ندارند و همگی سرسپردگان دولت های ایران و آمریکا هستند."</p>
      <p>در این حال، کاخ سفید آمریکاخواستار توقف خشونت ها در عراق و برگزاری انتخابات پیش از موعد در این کشور شد. دولت آمریکا ضمن انتقاد از ادامۀ سرکوب معترضان و رسانه ها و همچنین جلوگیری از دسترسی مردم به اینترنت، از حکومت عراق خواست که به خشونت های خود علیه تظاهرکنندگان و ناراضیان خاتمه بدهد.</p>
      <p>بر اساس آمار رسمی از اوایل ماه اکتبر گذشته قریب ٣٢۰ نفر از ناراضیان عراق در تظاهرات خیابانی کشته شدند. معترضان خواستار تغییر رژیم و قانون اساسی عراق و همچنین برکناری رهبران این کشور هستند.</p>
      <p>تظاهرکنندگان همچنین در شعارهای خود جمهوری اسلامی ایران را آماج حملات خود قرار می دهند که به اعتقاد آنان معمار اصلی نظام فاسد و فرقه‌ای در عراق است.</p>
      <p>امروز دوشنبه کاخ سفید واشنگتن از دولت بغداد خواست که به وعدۀ رئیس جمهوری عراق، برهم صالح، عمل کند که حمایت خود را از اصلاح قانون انتخابات و برگزاری انتخابات پیش از موعد اعلام کرده است.</p>
      <p>نخست وزیر عراق، عادل عبدالمهدی، ضمن مخالفت با این پیشنهاد آن را غیرعملی خوانده است. پیشنهاد رئیس جمهوری عراق با واکنش تُند حکومت اسلامی ایران مواجه شده است. مقتدا صدر، یکی از رهبران مذهبی شیعیان عراق، که در آغا ز با پیشنهاد برگزاری انتخابات پیش از موعد موافقت کرده بود، اکنون در اینباره سکوت می کند.</p>
      <p> </p>
      <p>شنبه نهم نوامبر ۹ تن از تظاهرکنندگان در بغداد توسط نیروهای انتظامی کشته شدند. کمیسیون حقوق بشر مجلس عراق ضمن اعتراض به خشونت های جاری علیه ناراضیان گفته است که تک تیراندازان از روی بام ها به روی معترضان شلیک و آنان را به قتل می رسانند.</p>
      <p>دیشب یکشنبه دهم نوامبر نمایندگی سازمان ملل با ارایه طرحی برای خاتمه دادن به بحران و خشونت های عراق خواستار برگزاری یک همه پرسی برای اصلاح قانون اساسی و قانون انتخابات عراق و اتخاذ تدابیری علیه فساد در این کشور شده است.</p>
      <p>با این حال، این تدابیر پاسخگوی مطالبات مردم ناراضی عراق نیست که خواستار یک قانون اساسی جدید و برکناری همۀ رهبران کنونی عراق هستند.    </p>
    </article>
  </body>
</html>