<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/11/ligabue-festeggia-anni-carriera-campovolo_Oox2ciQRz9eXp5xZrpX46J.html"/>
    <meta property="og:site_name" content="Adnkronos"/>
    <meta property="article:published_time" content="2019-11-11T11:26:00+00:00"/>
    <meta property="og:title" content="Ligabue festeggia 30 anni di carriera al Campovolo"/>
    <meta property="og:description" content="Il 12 settembre 2020 con '30 anni in un giorno' inaugurerà la Rcf Arena Reggio Emilia"/>
  </head>
  <body>
    <article>
      <h1>Ligabue festeggia 30 anni di carriera al Campovolo</h1>
      <address>
        <time datetime="2019-11-11T11:26:00+00:00">11 Nov 2019, 11:26</time>
      </address>
      <p>Luciano Ligabue, il 12 settembre 2020 (data unica), festeggerà i 30 anni della sua straordinaria carriera, iniziata nel 1990 con l’album omonimo, e anche i 15 anni dal suo primo mega concerto in quel di Campovolo a Reggio Emilia che negli anni lo ha visto protagonista più volte. Il concerto, intitolato '30 anni in un giorno', si terrà in uno spazio totalmente nuovo e creato rigorosamente ad hoc per la musica al Campovolo, denominato Rcf Arena Reggio Emilia, attrezzato per ospitare fino a 100mila persone, con una pendenza del 5% per garantire una visuale e un’acustica ottimali. Sarà appunto Ligabue a inaugurare la Rcf Arena Reggio Emilia con il suo live prodotto e organizzato da Riservarossa e Friends &amp; Partners.</p>
      <p>Oltre a punti di ristorazione, Rcf Arena Reggio Emilia al Campovolo ospiterà un’area giochi, un’area multimediale, un’area dove si potrà ripercorrere attraverso varie immagini la carriera di Ligabue e ci sarà una ruota panoramica da dove il pubblico potrà godersi la festa dall’alto e con una visione a 360 gradi. I biglietti saranno disponibili in prevendita dalle ore 16 di mercoledì 13 novembre su www.ticketone.it e dalle ore 11.00 di lunedì 2 dicembre nei punti vendita abituali. Solo per gli iscritti al fan club ufficiale, https://barmario.ligabue.com, i biglietti saranno in prevendita dalle ore 16 di oggi, lunedì 11 novembre, fino alle ore 15 di mercoledì 13 novembre.</p>
      <figure>
        <iframe src="https://www.youtube.com/embed/q3T3x4RHiUo" width="810" height="743" data-service="Youtube" scrolling="no"/>
      </figure>
    </article>
  </body>
</html>