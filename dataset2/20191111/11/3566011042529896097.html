<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546395.html/%D9%BE%DB%8C%D8%B4-%D8%A8%DB%8C%D9%86%DB%8C-%D8%A8%D8%B1%D8%AF%D8%A7%D8%B4%D8%AA-75-%D9%87%D8%B2%D8%A7%D8%B1-%D8%AA%D9%86-%D9%85%D8%B1%DA%A9%D8%A8%D8%A7%D8%AA-%D8%AF%D8%B1-%D8%A8%D8%A7%D8%A8%D9%84%D8%B3%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:19:00+00:00"/>
    <meta property="og:title" content="پیش‌بینی برداشت 75 هزار تن مرکبات در بابلسر"/>
    <meta property="og:description" content="مدیر جهاد کشاورزی بابلسر از پیش‌بینی برداشت 75 هزار تن مرکبات در این شهرستان خبر داد."/>
  </head>
  <body>
    <article>
      <h1>پیش‌بینی برداشت 75 هزار تن مرکبات در بابلسر</h1>
      <h2>مدیر جهاد کشاورزی بابلسر خبر داد</h2>
      <address>
        <time datetime="2019-11-11T11:19:00+00:00">11 Nov 2019, 11:19</time>
      </address>
      <p>مدیر جهاد کشاورزی بابلسر از پیش‌بینی برداشت 75 هزار تن مرکبات در این شهرستان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حمیدرضا رحمانی در گفت‌وگو با خبرنگار <a href="http://www.bloghnews.com/">بلاغ</a> اظهار کرد: در سال جاری 9 هزار و 650 هکتار از اراضی شالیزاری بابلسر زیر کشت مجدد و رتون رفته که تاکنون حدود 3 هزار هکتار برداشت صورت گرفته است.<br/><br/>وی تصریح کرد: درحالی که ابتدای سال با مشکلات سیل و آب‌گرفتگی در سطح شهرستان مواجه بودیم اما خوشبختانه در عملکرد برداشت، تاثیر چندانی نداشت و با مناسب بودن شرایط آب و هوایی پس از سیل حتی کشاورزان بابلسری 5 درصد افزایش برداشت داشتند.<br/><br/>این مسئول با اشاره به سطح باغات در بابلسر، خاطرنشان کرد: سطح باغات در بابلسر دو هزار و 500 هکتار است که از این میزان دو هزار و 200 هکتار به مرکبات اختصاص دارد.<br/><br/>مدیرجهاد کشاورزی بابلسر با بیان اینکه هنوز برداشت مرکبات به صورت کامل شروع نشده است گفت: فقط در بین مرکبات، برداشت ارقام نارنگی پیش‌رس و نارنگی اُنشو در بابلسر شروع شده و پیش‌بینی می‌شود امسال حدود 75 هزارتن برداشت مرکبات داشته باشیم.<br/><br/>رحمانی درخصوص اقدامات صورت گرفته برای مبارزه با آفات مرکبات به‌ویژه مگس مدیترانه‌ای یادآور شد: برگزاری هفت مانور، یک همایش و ایجاد 8 ایستگاه مبارزه بخشی از عملکرد درخصوص مبارزه با مگس مدیترانه‌ای بوده است.<br/><br/>وی افزود: تاکنون خسارت چندانی از بابت مگس مدیترانه‌ای به محصول پرتقال تامسون وارد نشده اما 5 درصد از نارنگی پیش‌رس آسیب دیده‌اند.<br/><br/>مدیرجهاد کشاورزی بابلسر با اشاره به نحوه پرداخت خسارت به محصولات کشاورزی گفت: پرداخت خسارت به محصولات کشاورزی فقط درصورت شرایط آب و هوایی و حوادث غیرمترقبه انجام می‌شود و به آفات و بیماری‌ها تعلق نمی‌گیرد.<br/><br/>انتهای پیام/</p>
    </article>
  </body>
</html>