<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/gazprom-naftogaz-naftogaz-domigsya-areshtu-rahunkiv-spv-kompaniji-yevroobligaciy-gazpromu-novini-ukrajini-50052807.html"/>
    <meta property="og:site_name" content="НВ"/>
    <meta property="article:published_time" content="2019-11-11T11:48:00+00:00"/>
    <meta property="og:title" content="Наслідки Стокгольмського арбітражу. Нафтогаз домігся арешту рахунків емітента бондів Газпрому в Азії"/>
    <meta property="og:description" content="Газпром повідомив про арешт рахунків GazAsia Capital — емітента бондів компанії в ієнах"/>
  </head>
  <body>
    <article>
      <h1>Наслідки Стокгольмського арбітражу. Нафтогаз домігся арешту рахунків емітента бондів Газпрому в Азії</h1>
      <h2>Газпром повідомив про арешт рахунків GazAsia Capital — емітента бондів компанії в ієнах</h2>
      <address>
        <time datetime="2019-11-11T11:48:00+00:00">11 Nov 2019, 11:48</time>
      </address>
      <p><a href="https://nv.ua/ukr/tags/nak-naftohaz-ukrainy.html">Нафтогаз України</a> домігся арешту рахунків SPV-компанії єврооблігацій <a href="https://nv.ua/ukr/tags/hazprom.html">Газпрому</a> в японських ієнах — GazAsia Capital S.A. Про це повідомляє <a href="https://interfax.com.ua/">Інтерфакс-Україна</a> з посиланням на дані меморандуму нового випуску єврооблігацій Газпрому.</p>
      <p>Раніше Стокгольмський арбітраж зобов’язав Газпром доплатити Нафтогазу $4,63 млрд за недопоставку обсягів газу для транзиту. З урахуванням того, що раніше суд підтвердив борг української сторони за постачання газу на $2,02 млрд, за результатами двох арбітражів — на поставку і транзит — Газпром повинен доплатити Нафтогазу $2,56 млрд. Газпром ці рішення оскаржує, але українська сторона вже намагається стягнути ці кошти в різних юрисдикціях.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/011/068/original/27993e8033971379a41e7a831dcf848e.png?stamp=1&amp;q=85&amp;w=115"/>
      </figure>
      <p>Юрій Вітренко<br/>Що Нафтогаз вимагає від Газпрому</p>
      <p>15 лютого 2019 року судовий пристав ухвалив заборонити низці компаній, зокрема філіям найбільших банків у Люксембурзі і Gaz Capital SA (емітент колишньої основної програми євробондів Газпрому), здійснювати платежі на користь Газпрому. Це рішення фактично зупинило активність Газпрому на публічному ринку запозичень до реєстрації нової програми.</p>
      <p>У новому меморандумі вперше повідомляється: «Нам також відомо про наказ судового пристава, що забороняє GazAsia Capital S.A. здійснювати платежі на користь Газпрому». Ця SPV розмістила 10-річні бонди на 65 млрд ієн в грудні 2018 року ($0,6 млрд за теперішнім курсом, — ред.).</p>
      <p>Як повідомлялося, <a href="https://nv.ua/ukr/biz/markets/naftogaz-proti-gazpromu-sud-lyuksemburga-zobov-yazav-rosiyan-viplatiti-2-6-mlrd-novini-ukrajini-50037533.html">невигідні Газпрому рішення люксембурзьких судів</a> змусили концерн реєструвати програму бондів в іншій юрисдикції. <a href="https://nv.ua/ukr/biz/markets/naftogaz-proti-gazpromu-rosiyskiy-monopolist-zmusheniy-terminovo-minyati-plani-50034703.html">Була обрана Великобританія</a>, суди якої захистили активи Газпрому від позовів Нафтогазу. Новою SPV стала британська Gaz Finance plc.</p>
      <p>У червні 2019 року рейтингове агентство S&amp;P Global Ratings відкликало рейтинг програми GazAsia Capital S.A. на прохання Газпрому.</p>
      <p>Меморандум інформує, що 15 квітня 2019 року Газпром звернувся до люксембурзького суду з проханням оскаржити арешт і приєднатися до процесу. «Суд відхилив клопотання Газпрому. Хоча рішення суду по Газпрому не було вручено, Газпром оскаржив це рішення. <a href="https://nv.ua/ukr/biz/markets/aresht-aktiviv-gazpromu-naftogaz-ochikuye-rishennya-sudu-v-amsterdami-na-pochatku-2020-roku-novini-ukrajini-50052217.html">Слухання апеляції призначено на січень 2020 року</a>», — йдеться в меморандумі.</p>
      <p>Крім того, в травні 2019 року люксембурзький суд виніс рішення про визнання і виконання рішення про виплату Нафтогазу за транзитним спором. Газпром звернувся з клопотанням про скасування рішення, апеляційна інстанція прийняла клопотання Газпрому — дата слухань поки не призначена.</p>
    </article>
  </body>
</html>