<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/11/tymoshenko-vystupaye-za-znyattya-z-rozglyadu-zakonoproektu-pro-stvorennya-rynku-zemli/"/>
    <meta property="og:site_name" content="Рубрика"/>
    <meta property="article:published_time" content="2019-11-11T11:58:09+00:00"/>
    <meta property="og:title" content="Тимошенко виступає за зняття з розгляду законопроекту про створення ринку землі"/>
    <meta property="og:description" content="Голова фракції “Батьківщина” Юлія Тимошенко на засіданні погоджувальної ради вимагала зняти з розгляду парламенту проект закону України №2178-10 “Про внесення змін до деяких законодавчих актів України щодо обігу земель сільськогосподарського призначення”. Передає Інтерфакс-Україна. “Ми вимагаємо від імені аграріїв і громадян України, де 75% громадян не підтримують продажу землі і 81% проти продажу землі іноземцям, зняти […]"/>
  </head>
  <body>
    <article>
      <h1>Тимошенко виступає за зняття з розгляду законопроекту про створення ринку землі</h1>
      <address><time datetime="2019-11-11T11:58:09+00:00">11 Nov 2019, 11:58</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/04/2019-04-02T111011Z_453575526_RC1C4AB3F430_RTRMADP_3_UKRAINE-ELECTION-TYMOSHENKO-620x420.jpg"/>
      </figure>
      <p>Фото Reuters<br/><b><b>Голова фракції “Батьківщина” Юлія Тимошенко на засіданні погоджувальної ради вимагала зняти з розгляду парламенту проект закону України №2178-10 “Про внесення змін до деяких законодавчих актів України щодо обігу земель сільськогосподарського призначення”.</b></b></p>
      <p>Передає <a href="https://ua.interfax.com.ua/news/political/623838.html">Інтерфакс-Україна.</a></p>
      <p>“Ми вимагаємо від імені аграріїв і громадян України, де 75% громадян не підтримують продажу землі і 81% проти продажу землі іноземцям, зняти ці законопроекти з розгляду, поставити наразі це питання на публічне голосування і проголосувати мораторій на продаж землі на один рік. Я прошу поставити це питання на голосування наразі. Для цього і збирається погоджувальна рада, щоб ми тут ухвалювали рішення, а не люди, які під стінами парламенту і офісу президента”, – заявила Тимошенко.</p>
      <p>Вона також згадала про <a href="https://rubryka.com/2019/11/11/agrariyi-protestuyut-proty-prodazhu-zemli-perekryly-dorogy-v-dekilkoh-oblastyah/">акції протестів</a> у 13 областях, які організувала Всеукраїнська аграрна рада, внаслідок яких автомобільні дороги блокували противники створення ринку сільськогосподарських земель.</p>
      <p>З аналогічними вимогами виступили співголова фракції “Опозиційна платформа “За життя” Юрій Бойко та співголова депутатської групи “За майбутнє” Віктор Бондар. Ірина Геращенко з фракції “Європейська солідарність” заявила, що її фракція підтримувати законопроект №2178-10 не буде.</p>
      <p>Голова ВРУ Дмитро Разумков виконав вимоги щодо питання про зняття з порядку денного цього законодавчого акту, пропозицію щодо мораторію на продаж землі на голосування не виносили, оскільки профільний аграрний комітет не рекомендував її до розгляду.</p>
      <p>За результатами голосування голів фракцій, у якому враховується кількість депутатів-членів, пропозицію Тимошенка, Бойка та Бондаря було відхилено, а значить, проект закону №2178-10 залишається на порядку денному. <b>Його розгляд планується у вівторок, 12 листопада.</b></p>
    </article>
  </body>
</html>