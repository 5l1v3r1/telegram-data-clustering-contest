<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/england/596759/zoze-mourinio-i-ypothesi-titlos-exei-kleisei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T11:01:00+00:00"/>
    <meta property="og:title" content="Ζοζέ Μουρίνιο: «Η υπόθεση τίτλος έχει κλείσει»"/>
    <meta property="og:description" content="Ο Ζοζέ Μουρίνιο πείστηκε από την εμφάνιση της Λίβερπουλ στο ντέρμπι και έσπευσε να την στέψει από τον Νοέμβριο πρωταθλήτρια, τονίζοντας πως δύσκολα θα χάσει..."/>
  </head>
  <body>
    <article>
      <h1>Ζοζέ Μουρίνιο: «Η υπόθεση τίτλος έχει κλείσει»</h1>
      <address><time datetime="2019-11-11T11:01:00+00:00">11 Nov 2019, 11:01</time> by <a rel="author">SigmaliveSportime</a></address>
      <p><b>Ο Ζοζέ Μουρίνιο πείστηκε από την εμφάνιση της Λίβερπουλ στο ντέρμπι και έσπευσε να την στέψει από τον Νοέμβριο πρωταθλήτρια, τονίζοντας πως δύσκολα θα χάσει το αβαντάζ των 9 πόντων από τη Σίτι.<br/></b> <br/>Λίγη ώρα πριν από την πρώτη σέντρα στο ντέρμπι κορυφής μεταξύ της Λίβερπουλ και της Μάντσεστερ Σίτι, ο Ζοζέ Μουρίνιο είχε εκφράσει την πεποίθηση πως, σε περίπτωση που οι τρεις πόντοι κατέληγαν στα χέρια των κόκκινων, τότε αυτό θα τους έδινε τεράστιο πλεονέκτημα για τη μάχη του τίτλου.<br/> <br/>Όταν λοιπόν ολοκληρώθηκε το ματς στο «Άνφιλντ» με νίκη της ομάδας του Γιούργκεν Κλοπ με 3-1, ο Πορτογάλος τεχνικός ρωτήθηκε ξανά για την κούρσα των δύο ομάδων με φόντο το τρόπαιο της Premier League τον Μάιο του 2020 και υπεραμύνθηκε της άποψης που είχε εκφράσει λίγες ώρες νωρίτερα, υποστηρίζοντας μάλιστα πως η μάχη έχει βρει ήδη νικήτρια τη Λίβερπουλ.<br/> <br/>«Κατά τη γνώμη μου η υπόθεση τίτλος έχει κλείσει. Εκτός αν γίνει κάτι δραματικό, όπως για παράδειγμα ένας τραυματισμός που θα σπάσει την ομάδα.<br/> <br/>Θεωρώ, πάντως, πως η Λίβερπουλ είναι ένα ολοκληρωμένο παζλ, με τον Φιρμίνο στην επίθεση να δουλεύει εξαιρετικά για τους Σαλάχ και Μανέ.<br/> <br/>Η Σίτι είναι ικανή να κερδίσει επτά, οκτώ, εννέα ματς στη σειρά, όμως δεν βλέπω πώς η Λίβερπουλ μπορεί να χάσει το αβαντάζ που έχει απέναντί τους», είπε ο πρώην τεχνικός των Μάντσεστερ Γιουνάιτεντ και Τσέλσι με την ιδιότητα του τηλεσχολιαστή για το Sky Sports, την ώρα που ο Ρόι Κιν συμπλήρωνε:<br/> <br/>«Είναι σε μεγάλη φόρμα η Λίβερπουλ. Δεν είμαι άνθρωπος που στοιχηματίζω, αλλα νομίζω ότι τελείωσε. Δεν θα είναι εύκολο βέβαια, αν ήταν εύκολο όλοι θα έπαιρναν πρωταθλήματα.<br/> <br/>Οι παίκτες της Λίβερπουλ στα αποδυτήρια θα σκέφτονται πως πρέπει να πάρουν τον τίτλο. Αυτό δουλεύουν εδώ και 2-3 χρόνια και παίζουν φανταστικά.<br/> <br/>Πέρα από όλα αυτά, είναι μία ομάδα που βρίσκεται σε εξαιρετική φυσική κατάσταση. Όταν πέρα από την ποιότητα, έχεις ενέργεια, τότε έχεις πολλές πιθανότητες να πετύχεις πράγματα».<br/> <br/>Πηγή sport24.gr<br/> </p>
    </article>
  </body>
</html>