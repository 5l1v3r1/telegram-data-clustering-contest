<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741215"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:35:00+00:00"/>
    <meta property="og:title" content="มจร.ร่วมม.พุทธศาสนารามัญรัฐ พัฒนาพระสงฆ์มอญ"/>
    <meta property="og:description" content="มจร. ลงนามความร่วมมือมหาวิทยาลัยพระพุทธศาสนารามัญรัฐ ใช้ระบบการศึกษายุคใหม่ช่วยพัฒนาพระสงฆ์มอญ ทำให้พระพุทธศาสนาเข้มแข็ง และสังคมสันติสุข "/>
  </head>
  <body>
    <article>
      <h1>มจร.ร่วมม.พุทธศาสนารามัญรัฐ พัฒนาพระสงฆ์มอญ</h1>
      <address>
        <time datetime="2019-11-11T11:35:00+00:00">11 Nov 2019, 11:35</time>
      </address>
      <p>
        <b>มจร. ลงนามความร่วมมือมหาวิทยาลัยพระพุทธศาสนารามัญรัฐ ใช้ระบบการศึกษายุคใหม่ช่วยพัฒนาพระสงฆ์มอญ ทำให้พระพุทธศาสนาเข้มแข็ง และสังคมสันติสุข </b>
      </p>
      <p>วันนี้ (11 พ.ย.) พระมหาหรรษา ธมฺมหาโส ผอ.วิทยาลัยพุทธศาสตร์นานาชาติ มหาวิทยาลัยมหาจุฬาลงกรณราชวิทยาลัย(มจร.) กล่าวว่า วิทยาลัยพุทธศาสตร์นานาชาติ มจร. ได้ลงนามความร่วมมือกับมหาวิทยาลัยพระพุทธศาสนารามัญรัฐ เมืองเมาะลำเลิง รัฐมอญ ประเทศพม่า โดยมีชาวพุทธมอญ ทั้งพระสงฆ์และพุทธศาสนิกชนกว่า 1,000 รูป/คน นำพระภัททันตะ วันนามหาเถระ ประมุขสงฆ์มอญ  ร่วมเป็นสักขีพยาน สำหรับการลงนามความร่วมมือครั้งนี้ สาระสำคัญหลัก คือการสืบสาน รักษา และต่อยอดการศึกษา และวิจัยเชิงลึกเกี่ยวพระพุทธศาสนาในดินแดนสุวรรณภูมิ การร่วมมือพัฒนาการศึกษาพระพุทธศาสนาที่สอดรับกับโลกสมัยใหม่ที่เปลี่ยนแปลงไป การร่วมมือพัฒนาพระภิกษุสามเณร และเยาวชนรุ่นใหม่ รวมถึงผู้สูงอายุ อีกทั้งการแลกเปลี่ยนคณาจารย์ นิสิต และเทคโนโลยีทางการศึกษา <br/><br/>พระมหาหรรษา กล่าวด้วยว่า รัฐมอญ เคยเป็นศูนย์กลางทางการศึกษา ศาสนา ประเพณี และวัฒนธรรมที่ดีงามมาก่อน ชนชั้นนำในพื้นที่ต่างๆ ทั้งเชียงใหม่ และเมืองใกล้เคียงมักจะส่งบุตรหลานมาศึกษาหาความรู้แล้วนำกลับไปพัฒนาบ้านเมืองของตนเอง แต่ปัจจุบันสถานการณ์เปลี่ยนไป แต่หลักฐานทางประวัติศาสตร์มากมาย ยังคงปรากฏให้เห็นในพื้นที่ต่างๆ การกระตุ้นและส่งเสริมให้มหาวิทยาลัยพระพุทธศาสนารามัญรัฐใช้ระบบการศึกษายุคใหม่เข้ามาช่วยพัฒนา จะทำให้พระพุทธศาสนาเข้มแข็ง และสังคมสันติสุข ประชาชนมีสัมมาชีพพึ่งพาตัวเองได้อย่างยั่งยืน.</p>
    </article>
  </body>
</html>