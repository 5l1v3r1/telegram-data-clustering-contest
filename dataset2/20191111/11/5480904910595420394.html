<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/centrum-nasledky-nehod-staly-loni-cr-82-miliard-korun/1819656?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-11T11:27:00+00:00"/>
    <meta property="og:title" content="Centrum: Následky nehod stály loni ČR 82 miliard korun"/>
    <meta property="og:description" content="Praha - Ekonomické následky dopravních nehod v České republice dosáhly v loňském roce podle předběžných údajů 82 miliard korun, tedy zhruba 1,5 procenta HDP. Novinářům to dnes řekl Ondřej Valach z Centra dopravního výzkumu. Jedna oběť dopravní kolize podle něj vyjde stát na 19,8 milionu korun, jeden těžce zraněný zhruba pět milionů. Na českých silnicích loni při téměř 105.000 haváriích zemřelo 565 lidí."/>
  </head>
  <body>
    <article>
      <h1>Centrum: Následky nehod stály loni ČR 82 miliard korun</h1>
      <address><time datetime="2019-11-11T11:27:00+00:00">11 Nov 2019, 11:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ekonomické následky dopravních nehod v České republice dosáhly v loňském roce podle předběžných údajů 82 miliard korun, tedy zhruba 1,5 procenta HDP. Novinářům to dnes řekl Ondřej Valach z Centra dopravního výzkumu. Jedna oběť dopravní kolize podle něj vyjde stát na 19,8 milionu korun, jeden těžce zraněný zhruba pět milionů. Na českých silnicích loni při téměř 105.000 haváriích zemřelo 565 lidí.</p>
      <p>"K tomu, abychom vykalkulovali, jaký dopad mají nehody na stát a naši společnost, tak se zabýváme jednotkovými náklady. Ty jsou přímé a nepřímé," uvedl Valach. Do první kategorie lze podle něj zahrnout výdaje na zdravotnické služby a zařízení, na příjezd hasičského záchranného sboru k nehodě, na správní orgány či policii. Nepřímé náklady se skládají ze ztráty daní, sociálních výdajů a náhrady škody. V roce 2017 stály podle Valacha havárie Česko 72 miliard Kč.</p>
      <p>Centrum dopravního výzkumu vytvořilo s pomocí Nejvyššího soudu aplikaci <a href="https://www.datanu.cz/prihlaseni?_fid=06fz">Datanu.cz</a>, která obsahuje veškerá rozhodnutí obecných soudů týkající se sporů o náhradu škody za nehody. "S pomocí aplikace vyčíslíme, kolik stojí průměrné odškodnění pozůstalým a bolestné či finanční náhrada za ztížení společenského uplatnění u zraněných," uvedl Valach.</p>
      <p>Aplikace je přístupná veřejnosti, používají ji i soudy. Podle Valacha by měla mimo jiné pomoci sjednotit judikaturu. Lidé po nehodě ji také mohou využít k tomu, aby si spočítali, kolik soudy v podobných případech, jako je jejich, obvykle obětem přiřknou. V letech 2013 až 2017 činila podle centra průměrná výše odškodnění za jednoho usmrceného pozůstalým 830.000 korun, u těžce zraněného to bylo 377.000 korun.</p>
      <p>Databázi soudních rozhodnutí mohou lidé nalézt také v rozšířené publikaci ABC poškozených a pozůstalých po obětech dopravních nehod, kterou dnes představili zástupci Autoklubu ČR, Českého sdružení obětí dopravních nehod a Platformy VIZE 0. Jejím hlavním cílem je poskytnout potřebné rady těm, kteří se po dopravní nehodě ocitají v těžké životní situaci.</p>
      <p>V publikaci lze nalézt kapitoly o tom, jak se chovat při dopravních kolizích, rady z oblasti práva, pojišťovnictví či psychologie. Obsahuje také kontakty na pomáhající organizace. Lidé mohou příručku nalézt na stránkách všech zmíněných institucí.</p>
      <p>Vzpomenout na oběti dopravních nehod a připomenout dlouhodobé dopady havárií chtějí v neděli 17. listopadu zástupci Českého sdružení obětí dopravních nehod. Pořádají pietní akt u památníku na nultém kilometru dálnice D1 v Praze 4 na Chodově, řekl zástupce organizace Stanislav Vondruška. O dalším víkendu budou následovat vzpomínkové setkání v Plzni a ekumenická bohoslužby v jediné dálniční kapli v ČR na dálnici D5 a v evangelickém kostele v Moravské Chrastové na Svitavsku. ČR se tak připojí ke Světovému dni dopravních nehod.</p>
    </article>
  </body>
</html>