<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89256"/>
    <meta property="og:site_name" content="Denník politika"/>
    <meta property="article:published_time" content="2019-11-11T11:35:12+00:00"/>
    <meta property="og:title" content="Hranica príjmu pre uplatnenie odvodovej úľavy sa zvýši, môže za to nárast priemernej mzdy"/>
    <meta property="og:description" content="11.11.2019 (Webnoviny.sk) – Odvodová úľava pri zamestnávaní osôb, ktoré boli dlhodobo bez práce, sa bude v budúcom roku uplatňovať do príjmu 678,71 eura. Hranica príjmu pre uplatňovanie odvodovej úľavy sa zvýši vzhľadom na nárast priemernej mzdy na Slovensku. Jednou z podmienok odvodovej úľavy je totiž okrem iného dosahovanie príjmu, ktorý je najviac 67 % priemernej mesačnej mzdy v hospodárstve SR spred dvoch rokov."/>
  </head>
  <body>
    <article>
      <h1>Hranica príjmu pre uplatnenie odvodovej úľavy sa zvýši, môže za to nárast priemernej mzdy</h1>
      <address><time datetime="2019-11-11T11:35:12+00:00">11 Nov 2019, 11:35</time> by <a rel="author">Webnoviny</a></address>
      <p>11.11.2019 (Webnoviny.sk) – Odvodová úľava pri zamestnávaní osôb, ktoré boli dlhodobo bez práce, sa bude v budúcom roku uplatňovať do príjmu 678,71 eura. Hranica príjmu pre uplatňovanie odvodovej úľavy sa zvýši vzhľadom na nárast priemernej mzdy na Slovensku. Jednou z podmienok odvodovej úľavy je totiž okrem iného dosahovanie príjmu, ktorý je najviac 67 % priemernej mesačnej mzdy v hospodárstve SR spred dvoch rokov.</p>
      <h3>Platné po roku 2020</h3>
      <p>V tomto roku ide o sumu 639,18 eura. Informoval o tom v tlačovej správe hovorca Sociálnej poisťovne Peter Višváder.</p>
      <p>Počas celých dvanástich mesiacov od začatia zamestnávania dlhodobo nezamestnanej osoby sa pritom hraničná suma príjmu nemení.</p>
      <p>Hraničná suma pri pracovných vzťahoch vzniknutých v roku 2019 a pokračujúcich v roku 2020 zostáva 639,18 eura a hraničná suma 678,71 eura určená pre rok 2020 bude platiť pre tie pracovné pomery, ktoré vzniknú v roku 2020.</p>
      <h3>Platí aj pri skrátenom pracovnom čase</h3>
      <p>Maximálna výška dosiahnutého príjmu pre zamestnanca s odvodovou úľavou platí aj pri skrátenom pracovnom čase. Úľava na odvodoch pri zamestnaní dlhodobo nezamestnaného, ktorý je evidovaný na úrade práce viac ako jeden rok, sa zaviedla od 1. novembra 2013.</p>
      <p>Zamestnávateľ po prijatí dlhodobo nezamestnaného do pracovného alebo štátnozamestnaneckého pomeru platí počas jedného roka len sociálne odvody v sume 1,05 %. Pôvodne dlhodobo nezamestnaný však môže dostávať v hrubom najviac 67 % z priemernej mzdy na Slovensku spred dvoch rokov.</p>
      <p>Viac k témam: <a href="https://www.webnoviny.sk/tag/nezamestnani/"><u>nezamestnaní</u></a>, <a href="https://www.webnoviny.sk/tag/odvodova-ulava/"><u>odvodová úľava</u></a>, <a href="https://www.webnoviny.sk/tag/zamestnavatel/"><u>zamestnávateľ</u></a><br/>Zdroj: Webnoviny.sk – <a href="https://www.webnoviny.sk/hranica-prijmu-pre-uplatnenie-odvodovej-ulavy-sa-zvysi-moze-za-to-narast-priemernej-mzdy/"><u>Hranica príjmu pre uplatnenie odvodovej úľavy sa zvýši, môže za to nárast priemernej mzdy</u></a> © SITA Všetky práva vyhradené.</p>
    </article>
  </body>
</html>