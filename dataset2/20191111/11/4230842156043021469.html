<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191111-proryvy-trub-i-strilby-za-borgy-yak-pochavsya-opalyuvalnyj-sezon-v-ukrayini/"/>
    <meta property="og:site_name" content="ФАКТИ"/>
    <meta property="article:published_time" content="2019-11-11T11:44:09+00:00"/>
    <meta property="og:title" content="Прориви труб і стрільби за борги: як почався опалювальний сезон в Україні"/>
    <meta property="og:description" content="Після початку в Україні опалювального сезону вся комунальна інфраструктура тріщить по швах, все частіше в містах прориває труби, а вулиці заливає гарячим окропом."/>
  </head>
  <body>
    <article>
      <h1>Прориви труб і стрільби за борги: як почався опалювальний сезон в Україні</h1>
      <address>
        <time datetime="2019-11-11T11:44:09+00:00">11 Nov 2019, 11:44</time>
      </address>
      <p>Після початку в Україні опалювального сезону вся <b>комунальна інфраструктура тріщить по швах</b>, все частіше в містах прориває труби, а вулиці заливає гарячим окропом.</p>
      <p>Київська влада підрахувала, що <b>для повної модернізації теплових мереж потрібно 10 років і 1 млрд євро</b>. І якщо в столиці хоч якісь гроші на заміну комунікацій є, то в регіонах їх мізер.</p>
      <p><b>Читайте:</b> <a href="https://fakty.com.ua/ua/ukraine/20191111-koly-mozhna-ne-platyty-za-opalennya-try-umovy/">Коли можна не платити за опалення – три умови</a></p>
      <p>Наразі <b>підземні комунікації в Україні зношені на дві третини</b>, тому прориви старих труб – звичайна картина. Подекуди саме через прориви опалювальний сезон ніяк не розпочнеться.</p>
      <blockquote><b>Вал комунальних катастроф буде лише наростати,</b> – прогнозує мер Дніпра Борис Філатов. Радянський запас міцності у багатьох об’єктів давно закінчився.</blockquote>
      <p>Більше того, <b>в проекті бюджету на наступний рік уряд планує вилучити у місцевих громад частину доходів</b>. Поки за головний кошторис держави ще не проголосували – мери б’ють на сполох.</p>
      <figure>
        <iframe src="https://www.youtube.com/embed/YQ3ppVO5H7o" width="560" height="315" data-service="Youtube" scrolling="no"/>
      </figure>
      <p>Але комунікації інколи потерпають не лише від давності, а й від людської дурості. Наприклад,<b> у Кропивницькому приватне підприємство взялося бурити під землею у себе на подвір’ї без жодних погоджень</b>. Через це був пошкоджений міський газогін і в повітря вийшло блакитного палива на 100 тис. грн.</p>
      <p><b>Понад добу без тепла</b> через людську недбалість у Кропивницькому <b>залишалися близько 300 багатоповерхівок, дитячі садочки, школи й лікарні</b>.</p>
      <p>Як і в минулі роки, попри старт опалювального сезону, <b>деякі населені пункти через борги за газ залишаються жити в холодному режимі</b>.</p>
      <p><b>На Херсонщині тепло подається лише в кожен десятий будинок</b>. А на Львівщині взагалі оголосили надзвичайну ситуацію через зрив опалювального сезону. Тепла там немає в містах Новий Розділ та Новояворівськ.</p>
      <p>Але <b>збирати борги з платників стало буквально смертельно небезпечно</b>. У Києві сусіди прийшли до чоловіка, який не платив по рахунках роками. Він заборгував за комуналку майже 100 тис. гривень.</p>
      <p>Коли ж за борги йому відрізали світло, він самовільно підключився до мережі. При спробі усунути порушення, електрик наштовхнувся на затятий опір. <b>Замість спроб порозумітися взявся за зброю і відкрив вогонь на враження</b>.</p>
      <p><b>Пораненого сусіда ледь встигли довези до лікарні і довго боролися за його життя</b>. У суді адвокат стрільця намагався довести, що сусіди самі винні. Мовляв, довели людину вимогами сплатити борги. Та суддя не повірила й призначила підозрюваному арешт без права на заставу.</p>
      <p>Але чи наважаться після цього мешканці інших будинків чи міські служби вибивати борги, адже<b> комунальні війни вже стають звичайною українською реальністю</b>.</p>
      <p>Нагадаємо, з початком нового опалювального сезону в Україні запрацювала <a href="https://fakty.com.ua/ua/videos/vystachyt-usim-v-ukrayini-pochaly-vydavaty-pershi-subsydiyi-zhyvymy-groshyma/">система монетизації субсидій</a>.</p>
    </article>
  </body>
</html>