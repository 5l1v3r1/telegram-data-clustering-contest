<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/dzsudzsak-meg-uresen-is-tele-van-energiaval-a-puskas-arena/186370"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-11T11:53:00+00:00"/>
    <meta property="og:title" content="Dzsudzsák: még üresen is tele van energiával a Puskás Aréna"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Dzsudzsák: még üresen is tele van energiával a Puskás Aréna</mark>
      </h1>
      <address><time datetime="2019-11-11T11:53:00+00:00">11 Nov 2019, 11:53</time> by <a rel="author">MTI</a></address>
      <p>Dzsudzsák Balázs nagyon szerencsésnek tartja magát, hogy a magyar labdarúgó-válogatott tagjaként részese lehet a Puskás Aréna avatómérkőzésének, amelyre pénteken Uruguay ellen kerül sor.</p>
      <p>"Rég nem adatott meg magyar játékosnak, hogy 68 ezer magyar szurkoló előtt lépjen pályára. Egész biztosan felemelő érzés lesz itt játszani. Stílusosan és extrán jól néz ki, még üresen is tele van energiával" - mondta a hétfői sajtótájékoztatón a csapatkapitány, aki nem tudott olyan meccset felidézni, amikor ennyi néző előtt játszott volna.</p>
      <p>Az eseményen bemutatták a nemzeti együttes új mezét is, amelyről kiderült, nem sablon alapján készült, azaz most először minden eleme egyedi, hasonlóan az olyan válogatottakhoz, mint a belga, a spanyol vagy a német.</p>
      <p>A pénteken 19 órakor kezdődő Uruguay elleni barátságos találkozón búcsúztatják el Gera Zoltán, aki 97-szer öltötte magára a címeres mezt, de az U21-es válogatott szövetségi edzője - közös megegyezés alapján - nem lép pályára, mivel több mint egy éve nem játszott.</p>
    </article>
  </body>
</html>