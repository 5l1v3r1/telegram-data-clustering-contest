<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596764/mavrogiannis-zitoun-ta-panta-prin-arxisoume-diapragmatefseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-11T11:25:00+00:00"/>
    <meta property="og:title" content="Mαυρογιάννης: Ζητούν τα πάντα πριν αρχίσουμε διαπραγματεύσεις"/>
    <meta property="og:description" content="Η έλλειψη πολιτικής βούλησης από την Τουρκία και την τουρκοκυπριακή πλευρά είναι τα βασικότερα εμπόδια για πρόοδο στο Κυπριακό, δήλωσε ο Ε/κ διαπραγματευτής..."/>
  </head>
  <body>
    <article>
      <h1>Mαυρογιάννης: Ζητούν τα πάντα πριν αρχίσουμε διαπραγματεύσεις</h1>
      <address><time datetime="2019-11-11T11:25:00+00:00">11 Nov 2019, 11:25</time> by <a rel="author">SigmaLive</a></address>
      <p>Η έλλειψη πολιτικής βούλησης από την Τουρκία και την τουρκοκυπριακή πλευρά είναι τα βασικότερα εμπόδια για πρόοδο στο Κυπριακό, δήλωσε ο Ε/κ διαπραγματευτής και μόνιμος Αντιπρόσωπος της Κύπρου στον ΟΗΕ, Ανδρέας Μαυρογιάννης, στο πλαίσιο συνέντευξής του στην αιγυπτιακή Egypt Today. «Zητούν να πάρουν τα πάντα προτού αρχίσουμε τις διαπραγματεύσεις, αλλά, όσον αφορά εμάς, εργαζόμαστε με τον ειδικό απεσταλμένο για να καθορίσουμε τη διαδικασία σύμφωνα με ένα πλαίσιο» είπε, προσθέτοντας ότι η ε/κ πλευρά δεν έχει υποβάλει όρους, αλλά για να αρχίσουμε τις πραγματικές διαπραγματεύσεις, είναι σημαντικό να σταματήσουν οι παράνομες γεωτρήσεις και παραβιάσεις στην περίκλειστη πόλη των Βαρωσίων.<br/> <br/><b>Ακολουθεί μετάφραση των σημαντικότερων σημείων της συνέντευξης: <br/></b> <br/><b>Υπάρχουν επαναλαμβανόμενες προσπάθειες της Τουρκίας να διαταράξουν τις προσπάθειες της Κύπρου να επωφεληθεί από τους φυσικούς της πόρους στην Αποκλειστική Οικονομική Ζώνη. Πώς αυτό επηρεάζει τις δραστηριότητές σας;<br/></b> <br/>Μαυρογιάννης: Φυσικά, είμαστε μια μικρή χώρα και προσπαθούμε να προστατεύσουμε τα δικά μας δικαιώματα. Σίγουρα, δεν δημιουργούμε κίνδυνο για κανέναν. Tο μόνο που θέλουμε είναι να δημιουργήσουμε συνεργασία με όλες τις χώρες που να βασίζεται στον αμοιβαίο σεβασμό και σεβασμό στο διεθνές δίκαιο. Με βάση αυτή την ιδέα, δεν κάνουμε τίποτα που να επηρεάζει το δικαίωμα της Τουρκίας, αλλά ταυτόχρονα δεν θα επιτρέψουμε πράγματα που σαφώς παραβιάζουν τα δικά μας δικαιώματα. Πρέπει να βρούμε τρόπους να οριοθετήσουμε τις θαλάσσιες ζώνες σύμφωνα με το διεθνές δίκαιο, όπως πράξαμε για την Αίγυπτο και το Ισραήλ.<br/> <br/>Όλοι γνωρίζουμε τις τεράστιες ανάγκες των χωρών της Ευρωπαϊκής Ένωσης όσον αφορά στο φυσικό αέριο, οπότε, αν ενωθούμε για να διαθέσουμε έναν αγωγό φυσικού αερίου στην Ευρώπη, θα επωφεληθούμε ο ένας από τον άλλον και θα συμβάλουμε στην ενεργειακή ασφάλεια στην ΕΕ. Πρόκειται για τη δημιουργία των κατάλληλων συνθηκών συνεργασίας. Η Κύπρος, μέχρι στιγμής, δεν έχει κάνει σημαντικές ανακαλύψεις όπως η Αίγυπτος και το Ισραήλ, αλλά οι πιθανότητες είναι υψηλές για την τοποθεσία μας και γι' αυτό είμαστε υπέρ κάθε είδους συνεργασίας στην ανατολική Μεσόγειο. <br/> <br/><b>Ωστόσο, η Τουρκία αρνείται να αναγνωρίσει τη συμφωνία οριοθέτησης στη θαλάσσια ζώνη.<br/></b> <br/>Η κατάσταση στην Τουρκία είναι πολύ περίπλοκη και δεν ξεκινάει τώρα. Είχαν προβλήματα στη θαλάσσια περιοχή με την Ελλάδα και μαζί μας για περισσότερο από 45 χρόνια. Έχουν μια πολύ παράλογη αντίληψη του διεθνούς δικαίου. Η Τουρκία είναι η μόνη χώρα που έχει αυτή την αντίληψη, που δεν αναγνωρίζει τις θαλάσσιες ζώνες των νησιών. Εκφράζουν διεκδικήσεις σχετικά με τη θαλάσσια περιοχή που ανήκει ξεκάθαρα στην Κύπρο. Η Κύπρος έχει κάνει ό,τι χρειάζεται για να διακηρύξει την εθνική της ζώνη. Οι τουρκικές αξιώσεις δεν βασίζονται σε κανένα εθνικό ή διεθνές δίκαιο και εκμεταλλεύονται το κατεχόμενο τμήμα της Κύπρου για να αμφισβητήσουν τα κυριαρχικά δικαιώματα της Κύπρου ή των φυσικών της πόρων, με βάση τους ισχυρισμούς ότι αυτή ανήκει στο βόρειο τμήμα της Κύπρου.<br/> <br/>Ερωτηθείς γιατί δεν έθεσε η Κυπριακή Δημοκρατία θέμα φυσικού αερίου στον ΟΗΕ όπως έπραξε με το ζήτημα των Βαρωσιών, ο κ. Μαυρογιάννης απάντησε ότι πάντα η Κυπριακή Κυβέρνηση στέλνει επιστολές και μιλάει γι' αυτό στο Συμβούλιο Ασφαλείας. «Τον περασμένο Οκτώβριο θέσαμε ένα πολύ συγκεκριμένο πρόβλημα σχετικά με το Βαρώσι, όπου έχουμε ένα ψήφισμα των Ηνωμένων Εθνών και θέλαμε να επιβεβαιώσουμε αυτό το ψήφισμα για να αποφύγουμε όλες τις ενέργειες που ανέλαβε η Τουρκία. Δεν αντιμετωπίσαμε πολλές πτυχές του προβλήματος sτο Συμβούλιο Ασφαλείας, διότι δεν θέλαμε να δυσχεράνουμε το Συμβούλιο στο να υιοθετήσει δράση. Θέλαμε μια πολύ σαφή αντίδραση, την οποία έχουμε ήδη πάρει. Δεν σημαίνει ότι το άλλο θέμα δεν υπάρχει, αλλά είναι ένα μικρό μέρος του προβλήματος που αντιμετωπίζουμε με την Τουρκία». Η Ευρωπαϊκή Ένωση έχει λάβει διαδικασίες κατά της Τουρκίας. Ωστόσο, δεν ήταν αρκετές για να σταματήσουν τη συνεχιζόμενη επιθετικότητά τους στη Μεσόγειο Θάλασσα.<br/> <br/>Κληθείς να σχολιάσει πώς βλέπει η Κύπρος τη διεθνή απάντηση στην τουρκική συμπεριφορά στην περιοχή, ο κ. Μαυρογιάννης είπε πως αυτό ήταν πάντα το πρόβλημα. «Δεν μπορείς απλά να σιωπάς και να μην κάνεις τίποτα. Αν αυτό είναι αρκετό για να σταματήσει η παραβίαση, είναι ένα άλλο ζήτημα. Μερικές φορές χρειάζεται πολύς χρόνος, αλλά πρέπει να γίνει μια δήλωση ότι αυτό που συμβαίνει είναι εντελώς απαράδεκτο. Θέλω να πω ότι πρέπει να είμαστε ρεαλιστές και πραγματιστές. Δεν έχουμε το ίδιο μέγεθος με την Τουρκία και δεν λαμβάνουμε το ίδιο διεθνές ενδιαφέρον».<br/> <br/><b>Ο κ. Μάικ Πομπέο προειδοποίησε την Άγκυρα για την παράνομη γεώτρηση. Πώς μπορεί η θέση των ΗΠΑ να επηρεάσει την κατάσταση; Πιστεύετε ότι η Κύπρος μπορεί να υπολογίζει στις ΗΠΑ να πάρουν μια αποφασιστική θέση εναντίον της Τουρκίας δεδομένου του τι συνέβη με τους Κούρδους;<br/></b> <br/>Οι ΗΠΑ, βέβαια, δεν είναι εναντίον μας. Για ό,τι συνέβη στη Συρία, αυτό είναι μόνο ένα από τα αποτελέσματα της ευρύτερης αμερικανικής πολιτικής τα τελευταία δύο χρόνια που βασίζεται σε νέο απομονωτισμό. Οι Αμερικανοί αποχωρούν από πολλές περιοχές σε όλο τον κόσμο, συμπεριλαμβανομένης και της πιο κρίσιμης περιοχής στη Μέση Ανατολή. Είναι παρόμοιο με την απομόνωσή τους μετά τον Α' Παγκόσμιο Πόλεμο. Αντί να ασχολούνται με τις παγκόσμιες υποθέσεις, αποσύρονται.<br/> <br/>Τώρα η Αμερική δεν δείχνει διάθεση ηγεμονίας. Από αυτή την άποψη, μπορείτε να εξηγήσετε τι συμβαίνει στη Συρία σήμερα, αλλά φυσικά υπάρχει μεγάλη απογοήτευση επειδή δεν τηρήθηκαν πολλές υποσχέσεις. Στο τέλος, δεν είμαστε ποτέ ευχαριστημένοι όταν οι ΗΠΑ φαίνεται να αποδέχονται μια δύναμη όπως η Τουρκία για τη διεξαγωγή τέτοιων πολιτικών και πιστεύω ότι κανείς δεν θα πρέπει να είναι ευχαριστημένος με αυτό. Μερικές φορές, όταν υπάρχει κενό, βρίσκεται κάποια περιφερειακή εξουσία, ένα αυταρχικό καθεστώς, να το γεμίσει και αυτό είναι αυτό που συνέβη. Έτσι είναι μια πολύ επικίνδυνη κατάσταση. Και τελικά δεν ξέρουμε τι θα ακολουθήσει.<br/> <br/><b>Η Γαλλία έστειλε στρατιωτικές δυνάμεις στην περιοχή. Αναμένετε κάποια στρατιωτική κλιμάκωση από την Τουρκία;<br/></b> <br/>Δεν είναι αυτή η ιδέα. Πιστεύω ότι στο τέλος θα πάμε στους ευρωπαίους εταίρους μας και πολλές χώρες πρόκειται να στείλουν ένα ισχυρό μήνυμα, αλλά κανείς δεν θέλει να έχει συγκρούσεις. Δεν θέλουμε μια στρατιωτική επιλογή, αλλά ναι – είναι σημαντικό να αποστέλνεται ένα ισχυρό μήνυμα με τον ένα ή τον άλλο τρόπο ως αποτρεπτικό, οπότε όλα βοηθούν. Το βήμα της Γαλλίας είναι ευπρόσδεκτο ως μήνυμα, αλλά σίγουρα δεν βλέπω προθέσεις για εμπλοκή σε στρατιωτικές συγκρούσεις.<br/> <br/>Ερωτηθείς για τις διενέξεις μεταξύ Ελλάδας–Τουρκίας, ο κ. Μαυρογιάννης είπε πως σχετικά με την Ελλάδα, το ζήτημα είναι πολύ επικίνδυνο γιατί η κατάσταση στο Αιγαίο ήταν πολύ άσχημη εδώ και πολλά χρόνια. «Αλλά επιτρέψτε μου να είμαι πολύ σαφής ότι κανένας, εννοώ κανένας, εκτός από την Τουρκία, δεν θέλει στρατιωτικές συγκρούσεις, οπότε πρέπει να καταλάβουν ότι είναι απαράδεκτο», είπε. <br/> <br/><b>Όσον αφορά στην τουρκική εισβολή στη βορειοανατολική Συρία, παρά τις διάφορες αναφορές για εγκλήματα πολέμου που διαπράχθηκαν από τον τουρκικό στρατό, δεν έχουμε δει καμία καταδίκη από το Συμβούλιο Ασφαλείας. Όλοι οι ενδιαφερόμενοι οργανισμοί είτε εκφράζουν ανησυχία είτε καλούν όλες τις πλευρές σε αποκλιμάκωση, ενώ υπάρχει μόνο μια χώρα που διεξάγει επιθέσεις στην επικράτεια μιας άλλης χώρας. Συνεπώς πώς εξηγείτε τη στάση αυτή από τον ΟΗΕ;<br/></b> <br/>Μαυρογιάννης: Η αντίδραση των Ηνωμένων Εθνών βασίζεται πάντοτε στη δουλειά του Συμβουλίου Ασφαλείας και το συμβούλιο είναι ένας οργανισμός που έχει την ικανότητα να αντιδράσει. Αλλά για να αντιδράσει, χρειάζεται τη συμφωνία των μόνιμων μελών, οπότε όταν ξεκίνησαν οι συζητήσεις, υπήρξαν πολλά προβλήματα. Είναι σημαντικό να προχωρήσουμε βήμα–βήμα και αν υπάρχουν κατηγορίες για εγκλήματα πολέμου ή κάτι άλλο, πρέπει να διερευνηθούν δεόντως.<br/> <br/>Κατανοώ ότι η προτεραιότητα του Συμβουλίου Ασφαλείας είναι να σταματήσει τις διενέξεις, αλλά αυτό δεν σημαίνει ότι όλα είναι καλά. Ως εκ τούτου, μερικές φορές η πολιτική εμπειρία και η πολιτική βούληση στέκονται εμπόδιο, αλλά ελπίζω ότι το Συμβούλιο Ασφαλείας δεν έχει πει την τελευταία του λέξη και, σαφώς, όλοι πρέπει να είμαστε πολύ ειλικρινείς. Όταν υπάρχουν παραβιάσεις, πρέπει να διερευνόνται και πρέπει να πράττουμε ώστε να σταματούν αυτές τις παραβιάσεις.<br/> </p>
    </article>
  </body>
</html>