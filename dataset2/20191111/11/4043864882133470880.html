<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/11/7231612/"/>
    <meta property="og:site_name" content="Українська правда"/>
    <meta property="article:published_time" content="2019-11-11T11:08:28+00:00"/>
    <meta property="og:title" content="Тимошенко на тлі акцій протесту вимагала відмовитися від продажу землі"/>
    <meta property="og:description" content="Голова фракції “Батьківщина” Юлія Тимошенко вимагала зняти з розгляду парламенту проєкт закону №2178-10 “Про внесення змін до деяких законодавчих актів України щодо обігу земель сільськогосподарського призначення”. Але проєкт закону №2178-10 залишили в порядку денному."/>
  </head>
  <body>
    <article>
      <h1>Тимошенко на тлі акцій протесту вимагала відмовитися від продажу землі</h1>
      <address>
        <time datetime="2019-11-11T11:08:28+00:00">11 Nov 2019, 11:08</time>
      </address>
      <p>Голова фракції "Батьківщина" Юлія Тимошенко вимагала зняти з розгляду парламенту проєкт закону №2178-10 "Про внесення змін до деяких законодавчих актів України щодо обігу земель сільськогосподарського призначення".</p>
      <p><b>Джерело:</b> виступи на погоджувальній раді парламенту, "<a href="https://interfax.com.ua/news/political/623833.html">Інтерфакс-Україна</a>"</p>
      <p><b>Пряма мова Тимошенко:</b> "Ми вимагаємо від імені аграріїв і громадян України, де 75% громадян не підтримують продажу землі і 81% проти продажу землі іноземцям, зняти ці законопроекти з розгляду, поставити наразі це питання на публічне голосування і проголосувати мораторій на продаж землі на один рік.</p>
      <p>Я прошу поставити це питання на голосування наразі. Для цього і збирається погоджувальна рада, щоб ми тут ухвалювали рішення, а не люди, які під стінами парламенту і офісу президента".</p>
      <p><b>Деталі:</b> Тимошенко згадала про <a href="https://www.pravda.com.ua/news/2019/11/11/7231602/">акції протестів</a>, які проходять у понеділок у 13 областях під егідою Всеукраїнської аграрної ради і внаслідок яких автомобільні дороги блокували противники створення ринку сільськогосподарських земель.</p>
      <p>З аналогічними вимогами також виступили співголова фракції "Опозиційна платформа "За життя" <b>Юрій Бойко</b> та співголова депутатської групи "За майбутнє" <b>Віктор Бондар</b>.</p>
      <p><b>Ірина Геращенко</b> з фракції "Європейська солідарність" заявила, що її фракція підтримувати законопроект №2178-10 "Про внесення змін до деяких законодавчих актів України щодо обігу земель сільськогосподарського призначення" не буде.</p>
      <p>Голова Верховної Ради Дмитро Разумков виніс на розсуд погоджувальної ради питання про зняття з порядку денного цього законодавчого акту, а пропозицію щодо мораторію на продаж землі на голосування не виносив, оскільки профільний аграрний комітет не рекомендував її до розгляду.</p>
      <p>За результатами голосування голів фракцій, у якому враховується кількість депутатів-членів, пропозицію Тимошенка, Бойка та Бондаря було відхилено – а отже проєкт закону №2178-10 залишається в порядку денному.</p>
      <p>Його розгляд планується у вівторок, 12 листопада.</p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко</a> вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>"Батьківщина" категорично проти продажу сільськогосподарської землі</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють</a> ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
      </ul>
      <related>
        <a href="https://www.pravda.com.ua/news/2019/11/11/7231609/"/>
        <a href="https://www.pravda.com.ua/news/2019/11/11/7231604/"/>
        <a href="https://www.pravda.com.ua/news/2019/11/11/7231602/"/>
      </related>
    </article>
  </body>
</html>