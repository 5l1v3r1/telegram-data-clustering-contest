<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/samsung-galaxy-fold-na-kitajskem-razprodan-v-piclih-5-minutah.html?RSSda1e0dd85ad5cd6a936c8218fdbebd92"/>
    <meta property="og:site_name" content="Računalniške novice"/>
    <meta property="article:published_time" content="2019-11-11T11:06:00+00:00"/>
    <meta property="og:title" content="Samsung Galaxy Fold na Kitajskem razprodan v pičlih 5 minutah!"/>
    <meta property="og:description" content="Podjetje Samsung je nedavno ponudilo v prodajo prepogljivi pametni mobilni telefon Galaxy Fold. Novost je trenutno naprodaj v izbranih državah, kmalu pa bo na voljo še drugod."/>
  </head>
  <body>
    <article>
      <h1>Samsung Galaxy Fold na Kitajskem razprodan v pičlih 5 minutah!</h1>
      <address>
        <time datetime="2019-11-11T11:06:00+00:00">11 Nov 2019, 11:06</time>
      </address>
      <p>Podjetje Samsung je nedavno ponudilo v prodajo prepogljivi pametni mobilni telefon Galaxy Fold. Novost je trenutno naprodaj v izbranih državah, kmalu pa bo na voljo še drugod po svetu. Novost je na voljo v kozmično črni in vesoljsko srebrni barvi, na izbranih trgih pa je na voljo celo z mobilno povezljivostjo 5G.</p>
      <p>Novi Samsung Galaxy Fold je bilo doslej mogoče kupiti le v Južni Koreji, v Združenih državah Amerike in Evropi, nedavno pa se je pojavil tudi na kitajskem trgu. Kot vse kaže je prvi prepogljivi pametni mobilni telefon podjetja Samsung med Kitajci požel veliko zanimanja. Južnokorejskemu podjetju je namreč vse razpoložljive zaloge pametnega mobilnega telefona Galaxy Fold uspelo razprodati v pičlih petih minutah, in to kljub temu, da nje njegova maloprodajna cena na Kitajskem postavljena na preračunanih 1.815 evrov.</p>
      <p>Mnogi strokovnjaki so prepričani, da je kitajske uporabnike storitev mobilne telefonije prepričala inovativnost naprave. Novi Galaxy Fold je namreč bil oblikovan na način, da ko je zaprt, lahko do ključnih aplikacij elegantno dostopamo z eno roko, ko je odprt pa na navdihujočem 18,54-centimetrskem brezkončnem prepogljivem zaslonu odkrivamo nove možnosti večopravilnosti. Galaxy Fold torej združuje priljubljene karakteristike tabličnega računalnika in pametnega telefona ter tako zagotavlja novo mobilno napravo in prvo tovrstno izkušnjo, in sicer od nove oblike in materialov do edinstvenega prepogljivega uporabniškega vmesnika, vsestranske kamere in premium zmogljivosti.</p>
      <p>Poleg tega pri prepogljivem pametnem mobilnem telefonu Samsung Galaxy Fold navdušuje tudi zmogljiva strojna oprema. Ta namreč zajema zmogljiv osemjedrni procesor Qualcomm Snapdragon 855 frekvence 2,84 gigahercecv, sistemski pomnilnik kapacitete 12 gigabajtov in vgrajeni pomnilnik s 512 gigabajti prostora. Na pomnilniku bo pričakovano nameščen mobilni operacijski sistem Android 9.0 Pie s Samsungovim značilnim grafičnim vmesnikom, medtem ko bo dolgo avtonomijo delovanja zagotavljala baterija kapacitete 4.380 miliamper ur s tehnologijo hitrega polnjenja. Torej zmogljiva in vsestransko uporabna naprava, ki uporabnike ne bo pustila na cedilu.</p>
      <figure>
        <iframe src="https://www.youtube.com/embed/VSqkL31w69k" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://www.samsung.com/uk/">Samsung</a></footer>
    </article>
  </body>
</html>