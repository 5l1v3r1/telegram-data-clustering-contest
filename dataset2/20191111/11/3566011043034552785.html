<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546378.html/%D8%AD%D8%B0%D9%81-%D9%85%D8%AD%D8%AF%D9%88%D8%AF%DB%8C%D8%AA-%DA%A9%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-11T11:09:00+00:00"/>
    <meta property="og:title" content="حذف محدودیت کشت زعفران در مازندران"/>
    <meta property="og:description" content="مدیر باغبانی سازمان جهاد کشاورزی مازندران گفت: محدودیت‌های کشت زعفران در استان برداشته شده است."/>
  </head>
  <body>
    <article>
      <h1>حذف محدودیت کشت زعفران در مازندران</h1>
      <h2>مدیر باغبانی جهاد کشاورزی مازندران اعلام کرد</h2>
      <address>
        <time datetime="2019-11-11T11:09:00+00:00">11 Nov 2019, 11:09</time>
      </address>
      <p>مدیر باغبانی سازمان جهاد کشاورزی مازندران گفت: محدودیت‌های کشت زعفران در استان برداشته شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، هادی ایزدی یکشنبه شب در بازدید از اولین جشنواره زعفران در روستای « اندرات» شهرستان بهشهر یکی از اقدامات حفاظتی را شناسایی آفات ورود و کشت محصولات جدید در استان برشمرد و توضیح داد : در انتقال محصول از یک نقطه به نقطه دیگر برخی از بیماری‌ها می‌تواند به راحتی منتقل شود و به همین خاطر در انتقال پیاز زعفران هم این موضوع مورد توجه قرار گرفت.<br/><br/>وی افزود: برخی از محدودیت‌های کشت زعفران و انتقال پیاز از خراسان به مازندران برداشته شده است.<br/><br/>ایزدی شیوع آفت مگس مدیترانه‌ای را که اکنون خسارت‌هایش به باغ‌های مرکبات استان هم رسید، ناشی از انتقال محصول از نقطه‌ای خارج از استان به مازندران دانست و درباره هرگونه انتقال محصول و کشت آنها بدون هماهنگی در استان هشدار داد.<br/><br/>معاون باغبانی جهاد کشاورزی مازندران توسعه کشت گیاهان دارویی در استان را مانند کشت گلخانه‌ای از اولویت‌های این مجموعه برشمرد و گفت که دولت برای پرداخت تسهیلات به متقاضیان در راستای حمایت از سرمایه‌گذاران هیچ محدودیتی ندارد.<br/><br/>ایزدی حمایت از کشت زعفران را هم از برنامه‌های جهاد کشاورزی مازندران برشمرد ولی گفت: به همین دلیل محدودیت‌های گذشته برای کشت این محصول در استان برداشته شده ولی مشکل مهم کشت زعفران هزینه بالای آن است که بخش زیادی از آن به تهیه پیاز و محصور کردن باغ‌ها مربوط می‌شود.<br/><br/>وی توضیح داد: بخشی از نیازهای مالی این بخش در قالب تسهیلات گیاهان دارویی پرداخت می‌شود، ولی کشاورزان باید درباره احتمال انتقال بیماری از طریق محصول جدید به استان هوشیار و آگاه باشند و مراقبت‌های لازم را انجام دهند.<br/><br/>کشت زعفران در مناطق کوهستانی شرق مازندران از اواخر دهه ۸۰ و اوایل دهه ۹۰ توسط بعضی از کشاورزان به صورت محدود و آزمایشی شروع شد و سال ۹۴ برای نخستین بار با برداشت حدود نیم تن گل زعفران در روستای اندرات و پیته نو شهرستان بهشهر به صورت رسمی به محصولات قابل کشت در اراضی استان اضافه شد.<br/><br/>در زمان  حاضر کشت زعفران در شهرستان‌های گلوگاه، بهشهر و نکاء در شرق استان در حال گسترش است. کشت زعفران در این مناطق از اوایل مرداد تا شهریور شروع می‌شود و زمان برداشت آن هم اواخر ماه مهر تا اوایل آذر بسته به اقلیم منطقه است.</p>
      <p>انتهای پیام/</p>
    </article>
  </body>
</html>