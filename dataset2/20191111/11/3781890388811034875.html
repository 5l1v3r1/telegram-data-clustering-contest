<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741129"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:40:00+00:00"/>
    <meta property="og:title" content="ฝากขังมือขวา'แม่มณี' ผงะพบเงินหมุนเวียนกว่า100ล้าน"/>
    <meta property="og:description" content="ตำรวจคุมมือขวา”แม่มณี”ฝากขัง ผงะพบเงินหมุนเวียนในบัญชีกว่า 100 ล้าน เร่งตรวจสอบทรัพย์สินส่ง ตำรวจภาค 4 วันที่ 12 พ.ย.ก่อนจะส่งให้ดีเอสไอ"/>
  </head>
  <body>
    <article>
      <h1>ฝากขังมือขวา'แม่มณี' ผงะพบเงินหมุนเวียนกว่า100ล้าน</h1>
      <address>
        <time datetime="2019-11-11T11:40:00+00:00">11 Nov 2019, 11:40</time>
      </address>
      <p>
        <b>ตำรวจคุมมือขวา”แม่มณี”ฝากขัง ผงะพบเงินหมุนเวียนในบัญชีกว่า 100 ล้าน เร่งตรวจสอบทรัพย์สินส่ง ตำรวจภาค 4 วันที่ 12 พ.ย.ก่อนจะส่งให้ดีเอสไอ</b>
      </p>
      <p>เมื่อวันที่ 11 พ.ย. ร.ต.อ.จักรพงศ์ ต้องแต้ม รอง สว.สอบสวน สภ.เมืองอุดรธานี ควบคุมตัว น.ส.นิตยา หรือ โบว์ พินนอก อายุ 27 ปี คนสนิทของ น.ส.วันทนีย์ ทิพย์ประเวช หรือ เดียร์ หรือ แม่มณี อายุ 30 ปี ท้าวแชร์ลวงโลก ที่ถูกจับกุมตัว เพื่อขออำนาจศาล จ.อุดรธานี นำไปฝากขังเรือนจำกลางอุดรธานี โดยคัดค้านการประกันตัว หลังถูกจับกุมตัว  ข้อหา “ ร่วมกันฉ้อโกงประชาชน และร่วมกันให้กู้ยืมเงินอันเป็นการฉ้อโกงประชาชน” พร้อมตรวจยึดหลักฐานต่างๆ เช่น โทรศัพท์มือถือ 16 เครื่อง ที่ใช้โอนเงินแบบโมบายแบงก์กิ้ง สำหรับโอนเงินให้ลูกแชร์ เอกสารสำคัญ และรถยนต์ 1 คัน หลังหลบหนีไปซ่อนตัวในโรงแรมแห่งหนึ่งใน จ.นครสวรรค์<br/> <br/>พ.ต.อ.กริช ปัตลา รอง ผบก.ภ.จว.อุดรธานี กล่าวว่า น.ส.นิตยา ถูกจับเป็นคนที่ 8 จากการสืบสวนสอบสวน ทราบว่า น.ส.นิตยา ไปรับจ้างเลี้ยงลูกให้แม่มณี ได้เงินเดือน 2 หมื่นบาท โดยต้องเลี้ยงตลอด 24 ชั่วโมง จนทำให้ น.ส.วิไลวรรณ หงส์ประชาทรัพย์ อายุ 25 ปี ผู้ต้องหารายที่ 7 สาวทอมที่คบหาเป็นแฟนกัน ที่ถูกจับไปก่อนหน้านี้ เข้ามาทำงานช่วยเลี้ยงลูกแม่มณี ซึ่งตัวแม่มณีจะให้คนใกล้ชิดทั้ง 6 คน เปิดบัญชีธนาคาร มีการโอนและถอนเงินผ่านบัญชี และซื้อโทรศัพท์มือถือ 16 เครื่อง ใช้สำหรับโอนเงินให้ลูกแชร์ ต่อมา น.ส.นิตยา ได้หอบหลักฐาน โทรศัพท์ และสมุดบัญชีหลบหนี ตำรวจจึงได้ขออนุมัติหมายศาลและติดตามจับกุมตัว</p>
      <figure>
        <img src="https://www.dailynews.co.th/admin/upload/20191111/news_aRglrIrNtJ165836_533.jpg?v=20191112059?v=9951"/>
      </figure>
      <p> <br/>จากการสอบสวน น.ส.นิตยา อ้างว่า นอกจากจะเป็นคนสนิทแม่มณี ยังร่วมเล่นแชร์กับแม่มณีด้วย และยังเป็นแม่ข่ายมีลูกข่าย 30-40 คน โดยหัก 60-70 เปอร์เซ็นต์ หลังแม่มณีพร้อมพวกถูกจับ ได้นำโทรศัพท์ทั้ง 16 เครื่อง พร้อมเอกสาร มาหาญาติที่นครสวรรค์ เพื่อจะเข้าแจ้งความกับทาง ดีเอสไอ และใช้โทรศัพท์มือถือโอนเงินที่มีในบัญชี เคลียร์ให้ลูกข่ายจนหมด เพื่อไม่ให้ลูกข่ายมาแจ้งความจับตัวเอง และตัวเองยังเข้ามาแจ้งความเป็นผู้เสียหายด้วย ก่อนที่จะถูกจับกุม จากการตรวจค้นเอกสารหลักฐาน พบบัญชีธนาคารแห่งหนึ่ง ระบุชื่อ น.ส.นิตยา พินนอก  3 เล่ม มีเงินหมุนเวียน 71 ล้านบาท 26 ล้านบาท และ 10 ล้านบาท แต่มีเงินติดตัวเพียง  2 หมื่นบาท พร้อมทองรูปพรรณ และรถเก๋งเอ็มจี สีขาว ราคา 8 แสนบาท ซึ่งซื้อเงินสด โอนกรรมสิทธิ์ เมื่อวันที่ 8 พ.ย. อ้างว่าแม่ซื้อให้เป็นของขวัญเรียนจบ  ซึ่งตำรวจได้ตรวจยึดไว้เป็นของกลางเพื่อส่ง ดีเอสไอ<br/> <br/>กระทั่งเมื่อเวลา 12.00 น.พ.ต.อ.บรรจบ สีหานาวี ผกก.สอบสวน ภ.จว.อุดรธานี พร้อมคณะพนักงานสอบสวน ในคดีแชร์แม่มณี ได้ตรวจสอบทองรูปพรรณ แหวนทอง แหวนเพชร ที่ของมีค่าอื่น ที่ยึดมาได้จากผู้ใกล้ชิด น.ส.เดียร์  ก่อนสรุปของกลางและส่งสำนวนให้ทางตำรวจภูธรภาค 4 ในวันที่ 12 พ.ย. จากนั้นจะมีการส่งต่อให้ทางดีเอสไอในวันที่ 16 พ.ย.ต่อไป</p>
      <figure>
        <img src="https://www.dailynews.co.th/admin/upload/20191111/news_hiOzxVtEUt165837_533.jpg?v=20191112059?v=4351"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/740697">ลูกน้องแฉถูก'แม่มณี'หลอกเปิดบัญชี พากันซวยทุกคน..</a>.</p>
    </article>
  </body>
</html>