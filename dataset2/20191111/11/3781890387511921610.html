<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741144"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:18:00+00:00"/>
    <meta property="og:title" content="กองสลากจับมือไลน์ถ่ายสดออกหวยปี 2"/>
    <meta property="og:description" content="สำนักงานสลาก จับมือ LINE ถ่ายทอดสดผลการออกสลากกินแบ่งผ่าน LINE TODAY ปี 2 ประเดิมงวด 16 พ.ย.นี้ "/>
  </head>
  <body>
    <article>
      <h1>กองสลากจับมือไลน์ถ่ายสดออกหวยปี 2</h1>
      <address>
        <time datetime="2019-11-11T11:18:00+00:00">11 Nov 2019, 11:18</time>
      </address>
      <p>
        <b>สำนักงานสลาก จับมือ LINE ถ่ายทอดสดผลการออกสลากกินแบ่งผ่าน LINE TODAY ปี 2 ประเดิมงวด 16 พ.ย.นี้ </b>
      </p>
      <p>พ.ต.อ.บุญส่ง  จันทรีศรี ผู้อำนวยการสลากกินแบ่งรัฐบาล เปิดเผยว่า ได้ลงนามบันทึกข้อตกลงความร่วมมือกับ บริษัท ไลน์ คอมพานี (ประเทศไทย) จำกัด ถ่ายทอดสดผลการออกสลากกินแบ่งรัฐบาล บนแอพพลิเคชัน LINE TODAY ต่อเนื่องเป็นปีที่ 2 หลังจากผลตอบรับดีเยี่ยมในปีแรก เพื่อ เพิ่มช่องทางในการถ่ายทอดสดการออกรางวัลสลากกินแบ่งรัฐบาล ให้ครอบคลุมและเข้าถึงประชาชนมากขึ้น โดยปัจจุบัน ไลน์มีผู้ใช้ในประเทศไทยจำนวน 44 ล้านราย<br/><br/>"แอพฯ LINE เป็นช่องทางการสื่อสารที่สามารถเข้าถึงกลุ่มเป้าหมายได้รวดเร็วผ่านโทรศัพท์มือถือ และอุปกรณ์การสื่อสารอื่นๆ โดยในปีนี้จะเริ่มถ่ายทอดสดการออกรางวัล ตั้งแต่งวดประจำวันที่ 1 ธ.ค.62 ถึงงวดประจำวันที่ 16 พ.ย.63 รวม 24 งวด ซึ่ง เพิ่มความสะดวกให้กับประชาชนที่ประสงค์จะติดตามรับชมการถ่ายทอดสดการออกรางวัลของสำนักงานฯ และสร้างความเชื่อมั่นในความโปร่งใสของกระบวนการออกรางวัลตลอดจนอุปกรณ์และกระบวนการ ซึ่งจะช่วยป้องกันไม่ให้หลงเชื่อการแอบอ้างบอกใบ้เลขเด็ดจากกลุ่มมิจฉาชีพที่มีการหลอกลวงประชาชนทางสื่อออนไลน์ต่างๆ อยู่ในขณะนี้"</p>
      <figure>
        <img src="https://www.dailynews.co.th/admin/upload/20191111/news_QYJlnBPdvM174640_533.jpg?v=20191112095?v=6009"/>
      </figure>
      <p>นายกณพ ศุภมานพ รองประธานเจ้าหน้าที่ฝ่ายธุรกิจคอนเทนต์ ไลน์ ประเทศไทย กล่าวว่า ในช่วงความร่วมมือ 1 ปีที่ผ่านมา บนแพลตฟอร์ม ไลน์ ทูเดย์ ยอดผู้ตรวจผลรางวัลสลากกินแบ่งรัฐบาลเพิ่มขึ้นจากเดิมสูงถึง 11 เท่า ขยายฐานออนไลน์ไปถึง 8.5 ล้านเพจวิว รวมถึงยอดผู้ชมถ่ายทอดสดการออกสลากกินแบ่งรัฐบาลเพิ่มขึ้นจากเดิม 7 เท่า ขยายไปถึง 9.1 ล้านเพจวิว</p>
      <figure>
        <img src="https://www.dailynews.co.th/admin/upload/20191111/news_WlRcOcJefj174641_533.jpg?v=20191112095?v=2276"/>
      </figure>
      <p>นอกจากนี้ ความร่วมมือนี้ทางสำนักงานฯ ยังได้สร้างบัญชีทางการ  @glolottery ซึ่งเป็นการเพิ่มช่องทางเผยแพร่ข้อมูลข่าวสารที่เป็นประโยชน์ของสำนักงานฯ ให้กับประชาชน โดยที่ผู้ติดตามบัญชีสามารถดาวน์โหลดสติกเกอร์ไลน์ได้ฟรีถึง 2 ชุด และเอกสิทธิ์นี้ยังคงต่อเนื่องในความร่วมมือครั้งนี้ โดยทางสำนักงานฯ จะปล่อยสติกเกอร์ชุดใหม่อีก 2 ชุดมาให้ผู้ติดตามบัญชีได้ดาวน์โหลดฟรีเร็ว ๆ นี้<br/><br/> </p>
    </article>
  </body>
</html>