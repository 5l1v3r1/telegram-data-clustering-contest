<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741159"/>
    <meta property="og:site_name" content="เดลินิวส์"/>
    <meta property="article:published_time" content="2019-11-11T11:50:00+00:00"/>
    <meta property="og:title" content="'เอกนิษฐ์ ปัญญา'เผยผ่านฟีฟ่า มี'อิเนียสตา'เป็นไอดอล"/>
    <meta property="og:description" content="ฟีฟ่า ตีบทความสัมภาษณ์ 'เอกนิษฐ์' เผย มี 'อิเนียสตา' เป็นไอดอล มั่นใจไทยเข้ารอบบอลโลก"/>
  </head>
  <body>
    <article>
      <h1>'เอกนิษฐ์ ปัญญา'เผยผ่านฟีฟ่า มี'อิเนียสตา'เป็นไอดอล</h1>
      <address>
        <time datetime="2019-11-11T11:50:00+00:00">11 Nov 2019, 11:50</time>
      </address>
      <figure>
        <img src="https://www.dailynews.co.th/admin/upload/20191111/news_YmMJxPpCrq184522_533.jpg?v=20191112021"/>
      </figure>
      <p>
        <b>ฟีฟ่า ตีบทความสัมภาษณ์ "เอกนิษฐ์" เผย มี "อิเนียสตา" เป็นไอดอล มั่นใจไทยเข้ารอบบอลโลก</b>
      </p>
      <p>เว็บไซต์อย่างเป็นทางการของสหพันธ์ฟุตบอลนานาชาติ (ฟีฟ่า) ได้ทำการสัมภาษณ์ เอกนิษฐ์ ปัญญา กองกลางดาวรุ่งทีมชาติไทย ที่ทำผลงานได้อย่างโดดเด่นในเกมฟุตบอลโลก รอบคัดเลือก รอบสอง กับ สหรัฐอาหรับเอมิเรตส์ เมื่อวันที่ 15 ตุลาคมที่ผ่านมา โดยเนื้อหาบนเว็บไซต์ระบุว่า;<br/><br/>เมื่อทีมชาติไทย เฝ้ารังพบกับ ทีมชาติสหรัฐอาหรับเอมิเรตส์ ในนัดที่ 3 ของการแข่งขันฟุตบอลโลก 2022 รอบคัดเลือก รอบสอง โซนเอเชีย เมื่อวันที่ 15 ตุลาคมที่ผ่านมา แม้หลายฝ่ายจะคิดว่า โค้ชชาวญี่ปุ่น อากิระ นิชิโนะ จะไม่สามารถพาทัพช้างศึกคว้าชัยชนะได้ จากสถิติการพบกัน 6 ครั้งในฟุตบอลโลก รอบคัดเลือก ที่ไทยพ่าย 4 และเสมอไป 1<br/><br/>อย่างไรก็ตาม เกมดังกล่าวก็จบลงด้วยชัยชนะ 2-1 ของทีมชาติไทย และเป็นนัดแจ้งเกิดของ เอกนิษฐ์ ปัญญา แข้งวัย 20 ปี ที่ลงเล่นเพียงแค่นัดที่ 3 ในทีมชาติชุดใหญ่ โดยตัวรุกดาวรุ่งเป็นคนเปิดให้ ธีรศิลป์ แดงดา โหม่งเบิกร่อง ก่อนจะยิงประตูชัย จากลูกจ่ายของ นิติพงษ์ เสลานนท์ ในนัดที่ ช้างศึก เอาชนะ ยูเออี ที่เคยเข้ารอบรองชนะเลิศเอเอฟซี เอเชียน คัพ 2019 ไปได้อย่างน่าตกตะลึง<br/><br/>"ผมดีใจมากที่เป็นส่วนสำคัญในชัยชนะของเรา” กองกลางจากสิงห์ เชียงราย ยูไนเต็ด ได้กล่าวกับ FIFA.com “โดยเฉพาะเมื่อผมทำประตูแรกในระดับนานาชาติ ซึ่งมีส่วนในการคว้า 3 แต้มสำคัญ เพราะตอนที่ผมเห็นลูกจ่ายจาก นิติพงษ์ ความคิดแรกในหัวของผม คือคงไม่สามารถยิงได้แน่ๆ แต่ผมก็ทำประตูได้เหมือนตอนที่เราซ้อมกัน”<br/><br/>"ในห้วงเวลาที่ผมเห็นฟุตบอลกองอยู่ก้นตาข่าย มันคือโลกทั้งใบของผมจริงๆ” เขากล่าวต่อ “ก่อนเกม เราไม่เคยเอาชนะยูเออีมา 15 ปี เพราะฉะนั้นเรามีแรงบันดาลใจที่จะทำให้การรอคอยที่ยาวนานมันจบตรงนั้น ผมมีความสุขมาก"<br/><br/><b>อิทธิพลจากอิเนียสต้า</b><br/><br/>เอกนิษฐ์เกิดเมื่อวันที่ 21 ตุลาคม 1999 ที่จังหวัดเชียงราย และเริ่มเล่นฟุตบอลตั้งแต่ยังเล็ก โดยที่มีคุณพ่อให้การสนับสนุน และเมื่ออายุ 14 ปี ก็ได้เข้าร่วมฝึกซ้อมกับอะคาเดมี่ฟุตบอลของสโมสรสิงห์ เชียงราย ยูไนเต็ด เป็นที่แรก ด้วยพัฒนาการอันน่าทึ่ง เขาก็ใช้เวลาเพียงปีเดียวในการก้าวขึ้นมาสู่ชุดใหญ่ และได้เล่นในไทยลีก<br/><br/>ในเวลานั้นเอง เอกนิษฐ์ก็ได้แจ้งเกิดอย่างเป็นทางการในลีกของไทย เมื่อกลายเป็นนักเตะอายุน้อยที่สุดที่ทำประตูได้ในไทยลีก ณ ตอนนั้น ด้วยวัยเพียง 15 ปี 11 เดือน และ 28 วัน ในเกมกับยักษ์ใหญ่แดนสยามอย่าง เอสซีจี เมืองทอง ยูไนเต็ด เมื่อเดือนตุลาคม 2015 และนับตั้งแต่วันนั้น เอกนิษฐ์ก็ยังคงพัฒนาตัวเองอย่างต่อเนื่องกับสโมสร จนในที่สุดก็สามารถคว้าแชมป์ลีกเป็นครั้งแรกของตัวเองกับ สิงห์ เชียงราย ได้สำเร็จในปีนี้<br/><br/>ด้วยฟอร์มอันร้อนแรง จึงทำให้ไปเข้าตา อากิระ นิชิโนะ หัวหน้าผู้ฝึกสอนทีมชาติไทย และถูกเรียกติดทีมชาติไทยเป็นครั้งแรกในเกมฟุตบอลโลก 2022 รอบคัดเลือก โซนเอเชีย กับทีมชาติเวียดนาม และเจ้าตัวก็ไม่ปล่อยให้โอกาสที่ได้รับหลุดลอย เขาพัฒนาตัวเองในทุกๆ เกม ก่อนจะตอบแทนความไว้วางใจของกุนซือชาวญี่ปุ่น ในเกมกับทีมชาติสหรัฐอาหรับเอมิเรตส์ “โค้ชนิชิโนะบอกให้ผมกล่าเล่น และเล่นให้ดุดัน ขณะเดียวกันก็ต้องเล่นให้ฉลาดด้วยครับ” เขากล่าว “เขามอบความมั่นใจให้กับผม อย่างไรก็ตาม ผมก็ยังมีอีกหลายจุดที่ต้องพัฒนาครับ”<br/><br/>เจ้าของความสูง 170 ซม. เท่ากับ อันเดรส อิเนียสต้า เอกนิษฐ์ยังเปิดเผยด้วยว่า ได้รับแรงบันดาลใจในการเล่นฟุตบอลมาจากตำนานชาวสแปนิชผู้นี้ “อิเนียสต้าคือไอดอลของผมครับ เพราะผมชอบในสไตล์การเล่นของเขา รวมถึงการที่เราเล่นในตำแหน่งเดียวกัน (กองกลางตัวรุก) ทุกวันนี้ผมฝึกซ้อมอย่างหนัก และหลังการซ้อม ผมก็จะดูคลิปการเล่นของอิเนียสต้า รวมถึงผู้เล่นคนอื่นๆ เพื่อเป็นการเรียนรู้ และนำมาปรับให้เข้ากับการเล่นของตัวเอง”<br/><br/>ตัวเอกนิษฐ์ยังกล่าวต่ออีกว่า การแข่งขันฟุตบอลโลก รอบคัดเลือก ถือเป็นจุดเริ่มต้นที่ดีสำหรับเขา “ฟุตบอลโลก รอบคัดเลือก สำคัญสำหรับผมมาก เพราะการแข่งขันรายการนี้ เป็นการแข่งขันรายการแรก ที่ผมถูกเรียกติดทีมชาติชุดใหญ่ ผมได้รับโอกาสโชว์ฝีเท้าให้ทุกคนเห็นในสนาม และช่วยเหลือบ้านเกิดของตัวเอง ถือเป็นประสบการณ์อันมีค่า และเป็นเกียรติอย่างมากสำหรับผม”<br/><br/>สำหรับนัดต่อไป พวกเขาจะได้เจอกับหนึ่งในคู่แข่งสุดหินอย่าง ทีมชาติมาเลเซีย ที่สนามกีฬาแห่งชาติบูกิต จาลิล ในกรุงกัวลาลัมเปอร์ ซึ่งมิดฟิลด์วัย 20 ปี ก็พูดถึงเกมนัดนี้ว่า “เรารู้ดีว่าเกมที่สนามบูกิต จาลิล จะเป็นเกมที่ยากมากๆ มาเลเซียมีแฟนบอลที่เหนียวแน่นมากยามเล่นในบ้าน และพวกเขาก็จะสร้างบรรยากาศในการเชียร์ให้เป็นประโยชน์กับตัวเองได้ ซึ่งเราต้องมีสมาธิกับเกม เล่นให้ได้ตามแผน พร้อมกับรับมือกับสิ่งที่เกิดขึ้นให้ได้ เราจะทำทุกอย่างเพื่อนำ 3 คะแนนกลับบ้านของเรา”<br/><br/>“ผมคิดว่าเรามีโอกาสที่ดีในการผ่านเข้ารอบต่อไป แต่แน่นอนว่าเราจะต้องเจอเกมที่ยากอีกหลายเกมต่อจากนี้ ซึ่งแน่นอนว่า การแข่งขันในระดับนี้ จะไม่มีที่ให้กับความผิดพลาด”</p>
    </article>
  </body>
</html>