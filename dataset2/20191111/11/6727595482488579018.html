<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-verdict-a-blow-to-rule-of-law-says-kaleeswaram-raj234.html"/>
    <meta property="og:site_name" content="DoolNews"/>
    <meta property="article:published_time" content="2019-11-11T11:47:00+00:00"/>
    <meta property="og:title" content="'അയോധ്യാ വിധി ഭരണഘടനാ തത്വങ്ങള്‍ക്കും മതേതരത്വത്തിനുമേറ്റ വന്‍ തിരിച്ചടി'; വിമര്‍ശനവുമായി അഭിഭാഷകന്‍ കാളീശ്വരം രാജ്"/>
    <meta property="og:description" content="Ayodhya Verdict Babri Masjid Kaleeswaram Raj Supreme Court India ബെംഗളൂരു: അയോധ്യാക്കേസിലെ സുപ്രീംകോടതിയുടെ അനുനയ സമീപനം രാജ്യത്തെ വലതു ഭൂരിപക്ഷാധിപത്യമുള്ള ഒന്നാക്കി മാറ"/>
  </head>
  <body>
    <article>
      <h1>'അയോധ്യാ വിധി ഭരണഘടനാ തത്വങ്ങള്‍ക്കും മതേതരത്വത്തിനുമേറ്റ വന്‍ തിരിച്ചടി'; വിമര്‍ശനവുമായി അഭിഭാഷകന്‍ കാളീശ്വരം രാജ്</h1>
      <address><time datetime="2019-11-11T11:47:00+00:00">11 Nov 2019, 11:47</time> by <a rel="author">ന്യൂസ് ഡെസ്‌ക്</a></address>
      <p>ബെംഗളൂരു: അയോധ്യാക്കേസിലെ സുപ്രീംകോടതിയുടെ അനുനയ സമീപനം രാജ്യത്തെ വലതു ഭൂരിപക്ഷാധിപത്യമുള്ള ഒന്നാക്കി മാറ്റിയെന്നും അതു ഭരണഘടനയുടെ അടിസ്ഥാനതത്വങ്ങളോടു നീതി പുലര്‍ത്തുന്നതല്ലെന്നും സുപ്രീംകോടതി അഭിഭാഷകന്‍ കാളീശ്വരം രാജ്. ഭരണഘടനാ തത്വങ്ങള്‍ക്കും നിയമങ്ങള്‍ക്കും മതേതരത്വത്തിനുമേറ്റ വന്‍ തിരിച്ചടിയാണു വിധിയെന്നും അദ്ദേഹം ‘ദ ടെലഗ്രാഫി’നോടു പറഞ്ഞു.</p>
      <p>‘പരമോന്നത കോടതിയുടെ വാക്കാണ് ഏറ്റവും അവസാനം. എല്ലാവരും അതു നിര്‍ബന്ധമായും അംഗീകരിക്കണം. ആരും സമാധാനം തകര്‍ക്കാനായി ഒന്നും ചെയ്യരുത്. പക്ഷേ ഇത്തരമൊരു പ്രധാനപ്പെട്ട വിഷയവുമായി ബന്ധപ്പെട്ട വിധി ഏറെനാള്‍ ചര്‍ച്ച ചെയ്യപ്പെടണം.</p>
      <p>അനധികൃതവും നിയമവിരുദ്ധവുമായ പ്രവൃത്തികളെന്നു കണ്ടെത്തിയ കാര്യങ്ങളെ മഹത്വവത്കരിക്കാനും ഇതേ കോടതി ശ്രമിച്ചിട്ടുണ്ടെന്നതാണ് അയോധ്യാ വിധിയിലെ വിരോധാഭാസം. നിയമ സങ്കല്‍പത്തിനാണ് ഇതുവഴി ഏറ്റവും കേടുപാട് പറ്റിയിരിക്കുന്നത്. അയോധ്യാ വിധി ഭരണഘടനാപരമായ ആശയത്തിനു നേര്‍വിപരീതമാണ്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇരകള്‍ക്കൊപ്പം നില്‍ക്കാതെ കുറ്റവാളികള്‍ക്കൊപ്പം നില്‍ക്കുന്നത് നിയമലംഘനമല്ലേയെന്നു ജനങ്ങള്‍ ചോദിക്കും. ബാബ്‌റി മസ്ജിദ് തകര്‍ത്തത് നിയമലംഘനമാണെന്നു പറയുന്ന കോടതി, അതേ സ്ഥലത്ത് ഒരു ക്ഷേത്രം നിര്‍മിക്കാനാണു പരിഹാരമായി പറയുന്നത്. ഈ പരസ്പരവിരുദ്ധത ഭാവിയിലും ചര്‍ച്ച ചെയ്യപ്പെടും.</p>
      <related>
        <a href="https://www.doolnews.com/ayodhya-verdict-babri-masjid-video1214.html?utm_source=doolnews&amp;utm_medium=related"/>
      </related>
      <p>രാഷ്ട്രീയാര്‍ഥത്തിലും ഇതു വളരെ കാര്യമായി ചര്‍ച്ച ചെയ്യപ്പെടും. നിലവിലെ സാഹചര്യത്തില്‍ ഒരിക്കല്‍ നിങ്ങള്‍ വിധി വായിച്ചാല്‍ സുപ്രീംകോടതിക്കു സ്വാതന്ത്ര്യം നിലനിര്‍ത്താനായിട്ടില്ല എന്നു മനസ്സിലാകും.</p>
      <p>സ്വാതന്ത്ര്യമില്ലാത്ത ഒരു ഭരണകൂടത്തിന്റെ ഭാഗം തന്നെയാണ് സുപ്രീംകോടതിയെന്നാണ് ഇതില്‍ നിന്നു മനസ്സിലാക്കാന്‍ സാധിക്കുന്നത്. ഇതു ജനാധിപത്യത്തിന്റെ അപകടകരമായ പ്രവണതയാണ്.’- അദ്ദേഹം പറഞ്ഞു.</p>
      <p>അയോധ്യാ വിധി തന്നെ അസ്വസ്ഥനാക്കുന്നുവെന്നായിരുന്നു സുപ്രീംകോടതി മുന്‍ ജഡ്ജി അശോക് കുമാര്‍ ഗാംഗുലി നേരത്തേ പ്രതികരിച്ചത്. ബാബറി മസ്ജിദില്‍ പ്രാര്‍ത്ഥന നടന്നിരുന്നതായി സുപ്രീംകോടതി അംഗീകരിക്കുന്നുണ്ടെങ്കില്‍ അതിനെ പള്ളിയായി പരിഗണിക്കണമെന്നും അശോക് കുമാര്‍ പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>2022ല്‍ സുപ്രീംകോടതി വിധിയെ ചോദ്യം ചെയ്താല്‍ എന്ത് ചെയ്യും. ഭരണഘടനാപരമായ ധാര്‍മികതയ്ക്ക് അപ്പോള്‍ എന്ത് സംഭവിക്കുമെന്നും അശോക് കുമാര്‍ ചോദിച്ചു. 500 വര്‍ഷത്തിലധികമായി നിന്നിരുന്ന പള്ളിയുമായി ബന്ധപ്പെട്ട തര്‍ക്കം എങ്ങനെയാണ് പരിഗണിക്കുകയെന്നും അദ്ദേഹം ആരാഞ്ഞു.</p>
      <related>
        <a href="https://www.doolnews.com/fb-notification-who-say-that-secularism-exists-does-not-make-the-muslims-majority-159.html?utm_source=doolnews&amp;utm_medium=related"/>
      </related>
      <p>പള്ളിക്കടിയില്‍ ഒരു നിര്‍മിതിയുടെ അവശിഷ്ടങ്ങള്‍ ഉണ്ടെന്നല്ലാതെ അത് ക്ഷേത്രത്തിന്റെ ആണെന്ന് പറഞ്ഞിട്ടില്ല. ക്ഷേത്രം തകര്‍ത്ത് നിര്‍മിച്ചതാണ് പള്ളി പണിതതെന്നതിനും തെളിവുകള്‍ ഒന്നും ഇല്ല. പിന്നെ എന്തു പുരാവസ്തു തെളിവിന്റെ അടിസ്ഥാനത്തിലാണ് 500 വര്‍ഷത്തിന് ശേഷം ഇത്തരമൊരു കേസില്‍ തീരുമാനമെടുത്തതെന്നും അദ്ദേഹം വിമര്‍ശിച്ചു.</p>
      <p>മതവിശ്യാസ സ്വാതന്ത്ര്യവും അത് പ്രചരിപ്പിക്കാനുള്ള സ്വാതന്ത്ര്യവും സൂപ്രീം കോടതി നല്‍കുന്നുണ്ട്. ഈ മൗലികാവകാശം എനിക്കുണ്ടെങ്കില്‍ അപ്പോള്‍ ആരാധനാലയം സംരക്ഷിക്കാനുള്ള അവകാശവും എനിക്കുണ്ട്. പള്ളി തകര്‍ക്കപ്പെട്ട ദിവസം ആ അവകാശവും തകര്‍ക്കപ്പെടുകയായിരുന്നെന്നും അശോക് കുമാര്‍ പറഞ്ഞു.</p>
      <p>ബാബറി മസ്ജിദ് തകര്‍ത്തതുമായി ബന്ധപ്പെട്ട സുപ്രീം കോടതിയുടെ മുന്‍ വിധിയില്‍ പറയുന്നത് 500 വര്‍ഷത്തിലധികം പഴക്കമുള്ള ആരാധനാലയം തകര്‍ത്തിട്ടുണ്ട് എന്നാണെന്നും ഹിന്ദുസ്ഥാന്‍ ടൈംസിനോട് അദ്ദേഹം പറഞ്ഞു.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>