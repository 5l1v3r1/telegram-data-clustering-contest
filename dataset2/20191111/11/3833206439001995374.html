<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Vuzmozhen-li-e-obrat-v-podkrepata-za-Geshev-sled-nyakolko-dni-912862"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-11T11:12:00+00:00"/>
    <meta property="og:title" content="Възможен ли е обрат в подкрепата за Гешев след няколко дни?"/>
    <meta property="og:description" content="Пленумът на Висшия съдебен съвет ще проведе заседание на 14 ноември, за да гласува отново върнатото ..."/>
  </head>
  <body>
    <article>
      <h1>Възможен ли е обрат в подкрепата за Гешев след няколко дни?</h1>
      <address>
        <time datetime="2019-11-11T11:12:00+00:00">11 Nov 2019, 11:12</time>
      </address>
      <p>Пленумът на Висшия съдебен съвет ще проведе заседание на 14 ноември, за да гласува отново върнатото от президента назначение на Иван Гешев за главен прокурор, съобщиха от пресцентъра на ВСС.</p>
      <p>Заседанието ще започне в 10:00 часа в заседателната зала в сградата на Висшия съдебен съвет на ул. "Eкзарх Йосиф“ 12. На заседанието ще бъдат обсъдени Указ № 253/07.11.2019 г. на президента на Република България и ще се осъществи повторно гласуване за кандидата за главен прокурор на Република България.</p>
      <p>Към момента указът все още не е публикуван в Държавен вестник.</p>
      <p>Радев върна избора с мотива, че не е имало реално състезание за поста. Гешев беше избран от ВСС в процедура без конкуренти, която беше белязана от протести, контрапротести и замерване с обвинения за намеса в работата на съдебната система.</p>
      <p>Прокурорът лаконично коментира, че Радев е спазил Конституцията и му благодари, че е върнал избора бързо.</p>
      <p>Ако Гешев не получи 17 гласа в четвъртък ще има нова процедура - с възможност за предлагане на нови кандидати.</p>
      <p>Протакането на нещата не е решение, а чак след гласуването на 14 ноември ще е ясно какво следва в процедурата за избор на главен прокурор. Това подчерта пред журналисти настоящият обвинител №1 <a href="https://www.plovdiv24.bg/novini/persons/3658.html">Сотир Цацаров</a>, предаде bTV.</p>
      <p>"Зададени бяха много въпроси – защо президентът направи това (да върне кандидатурата на Иван Гешев – б.р.), какво е обяснението. Колкото и, как да кажа, нелогично да звучи, моят отговор е – защото е такъв. Понеже е президент, Конституцията му дава тези права – както да подпише указа, така и да върне кандидатурата. Конституцията не изисква от него да мотивира връщането, чест му прави, че го направи по възможно най-открития начин", заяви Цацаров.</p>
      <p>"Аз за моя глас не очаквам никакви изненади – ще гласувам отново "За", отговори Цацаров.</p>
      <p>Той припомни, че при нови 17 и повече гласа в подкрепа на единствения кандидат държавният глава ще е длъжен да подпише указа за назначаването му. "Президентът показа, че действа в обозрим срок. Протакането на нещата не е решение, а и този президент няма склонността да протака нещата", отбеляза главният прокурор.</p>
    </article>
  </body>
</html>