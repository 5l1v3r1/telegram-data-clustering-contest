<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949597"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T08:12:18+00:00"/>
    <meta property="og:title" content="ముషీరాబాద్‌ నియోజకవర్గ బీజేపీ కన్వీనర్‌ పదవికి తీవ్రపోటీ"/>
    <meta property="og:description" content="ADVT"/>
  </head>
  <body>
    <article>
      <h1>ముషీరాబాద్‌ నియోజకవర్గ బీజేపీ కన్వీనర్‌ పదవికి తీవ్రపోటీ</h1>
      <address>
        <time datetime="2019-11-08T08:12:18+00:00">08 Nov 2019, 08:12</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>హైదరాబాద్ :</b> ముషీరాబాద్‌ నియోజకవర్గంలో బీజేపీ బలోపేతానికి ఆ పార్టీ అధిష్ఠానం చర్యలు చేపట్టింది. అందులో భాగంగా ఇప్పటికే నియోజకవర్గంలోని అన్ని డివిజన్లలో ఎన్నికల పోలింగ్‌ బూత్‌ కమిటీలను నియమించింది. కాగా మూడేళ్లకు ఒక్కసారి నిర్వహించే బీజేపీ నూతన కమిటీ ఏర్పాటులో భాగంగా బీజేపీ రాష్ట్ర అధ్యక్షుడు, మాజీ ఎమ్మెల్యే డాక్టర్‌ కె.లక్ష్మణ్‌ ఆదేశాలమేరకు ఇటీవల ముషీరాబాద్‌ నియోజకవర్గ బీజేపీ కోర్‌కమిటీ సమావేశాన్ని నిర్వహించి కమిటీల ఏర్పాటుకు చర్యలు తీసుకున్నారు.</p>
      <p> నియోజకవర్గంలోని డివిజన్‌ పార్టీ అధ్యక్షులతో పాటు పూర్తిస్థాయి కమిటీలను నియమించేందుకు డివిజన్ల వారీగా సమావేశాలు నిర్వహిస్తున్నారు. దీంతో నియోజకవర్గంలోని ప్రముఖ నాయకులు బీజేపీ రాష్ట్ర అధ్యక్షుడు డా లక్ష్మణ్‌ను కలిసి అవకాశం కల్పించాలని విజ్ఞప్తి చేస్తున్నారు. కమిటీలో ఎవరికీ స్థానం దక్కుతుందోనని నియోజకవర్గంలోని ప్రజలు చర్చించుకుంటున్నారు. </p>
      <p>
        <b>కొత్తవారిని నియమించేందుకు కసరత్తు</b>
      </p>
      <p>ముషీరాబాద్‌ నియోజకవర్గ బీజేపీ కన్వీనర్‌ పదవికి నేతల మధ్య పోటీ తీవ్రస్థాయిలో ఉంది. ప్రస్తుత కన్వీనర్‌గా కొనసాగుతున్న రమే‌ష్‌రాం పదవీకాలం ముగియడంతో ఆయన స్థానంలో కొత్తవారిని నియమించేందుకు కసరత్తు ప్రారంభించారు. త్వరలో జరగనున్న జీహెచ్‌ఎంసీ ఎన్నికల్లో పార్టీ సత్తాచాటేందుకు డైనమిక్‌ లీడర్‌ను నియమించేందుకు పార్టీ అధిష్టానం చర్యలు చేపట్టింది. నియోజకవర్గంలోని సీనియర్‌ నాయకులు దీన్‌దయాళ్‌రెడ్డి, సలేంద్రి శ్రీనివా‌స్‌యాదవ్‌, బొల్లంపల్లి రాంరెడ్డి, కలకోట అరుణ్‌ తదితరులు కన్వీనర్‌ పదవికోసం పోటీ పడుతున్నట్లు తెలుస్తోంది.</p>
      <p> ఇప్పటికే డాక్టర్‌ లక్ష్మణ్‌ను కలిసి కన్వీనర్‌ పదవి తనకే దక్కే విధంగా ఎవరి యత్నాలు వారు చేస్తున్నారు. ఇదిలా ఉంటే నియోజకవర్గంలోని సీనియర్‌ నాయకులు, ముఖ్యనాయకులు పార్టీ రాష్ట్ర అధ్యక్షుడు డాక్టర్‌ కె. లక్ష్మణ్‌ను కలిసి ఇద్దరి పేర్లను సూచించినట్లు సమచారం. లక్ష్మణ్‌కూడా సుముఖత వ్యక్తంచేసినట్లు పార్టీ వర్గాలు పేర్కొంటున్నాయి. దీంతో త్వరలో నియోజకవర్గ కన్వీనర్‌ పదవిని ప్రకటించే అవకాశాలు ఉండటంతో నేతల్లో తీవ్ర ఆసక్తి నెలకొంది.</p>
    </article>
  </body>
</html>