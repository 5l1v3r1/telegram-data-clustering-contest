<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T08:37:00+00:00"/>
    <meta property="og:title" content="لغو سفر وزیر صمت به تبریز برای حضور در مناطق زلزله‌زده"/>
    <meta property="og:description" content="رضا رحمانی، وزیر صنعت، معدن و تجارت، که قرار بود امروز جمعه برای یک سفر کاری یکروزه میهمان مردم تبریز باشد، برای حضور در مناطق زلزله‌زده شهرستان میانه، سفرش را لغو کرد."/>
  </head>
  <body>
    <article>
      <h1>لغو سفر وزیر صمت به تبریز برای حضور در مناطق زلزله‌زده</h1>
      <address>
        <time datetime="2019-11-08T08:37:00+00:00">08 Nov 2019, 08:37</time>
      </address>
      <p>رضا رحمانی، وزیر صنعت، معدن و تجارت، که قرار بود امروز جمعه برای یک سفر کاری یکروزه میهمان مردم تبریز باشد، برای حضور در مناطق زلزله‌زده شهرستان میانه، سفرش را لغو کرد.</p>
      <p>به گزارش ایرنا، وزیر صمت قرار بود امروز با حضور در نمایشگاه فناوری و نوآوری «رینوتکس ۲۰۱۹» تبریز، ضمن بازدید از بخش های مختلف آن پای صحبت های فناوران و نوآوران بنشیند، اما حال قرار است  او به میانه برود و  به درد دل مردم زلزله زده گوش کند.</p>
      <p>رحمانی در سفر به شهرستان میانه همچنین قرار است با همراهی استاندار آذربایجان شرقی، جلسه ستاد بحران استان را نیز آنجا تشکیل دهد.</p>
      <p>وزیر صمت کشورمان بامداد امروز ضمن ابراز همدردی با زلزله زدگان شهرستان میانه، دستور داد همه امکانات این وزارتخانه برای کمک به حادثه دیدگان زمین لرزه ۵.۹ ریشتری میانه  بسیج شود.</p>
      <p>زلزله ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که این زلزله در استان های آذربایجان غربی، گیلان،‌زنجان و اردبیل احساس شده است. </p>
      <p>به گزارش مرکز لرزه نگاری دانشگاه تهران، این زلزله در عمق ۸ کیلومتری زمین به وقوع پیوست.</p>
      <p>کانون این زلزله در موقعیت ۴۷.۶۴ عرض شمالی و ۳۷.۷۶ طول شرقی ثبت شده است.</p>
      <p>هنوز از خسارات احتمالی این زمین لرزه گزارشی منتشر نشده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>