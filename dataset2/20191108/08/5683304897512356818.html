<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/maharashtra-tiger-trapped-in-river-rocks-dies.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T08:52:00+00:00"/>
    <meta property="og:title" content="രക്ഷാദൗത്യം വെറുതെയായി; ചാട്ടം ‘പിഴച്ച’ കടുവ പാറക്കെട്ടുകൾക്കിടയിൽ വീണു ചത്തു"/>
    <meta property="og:description" content="മുംബൈ ∙ 24 മണിക്കൂറിലേറേ നീണ്ട രക്ഷാദൗത്യങ്ങൾ വിഫലം. മഹാരാഷ്ട്രയിലെ വിദർഭ മേഖലയിലെ ചന്ദ്രപുർ ജില്ലയിൽ പാറക്കെട്ടുകൾക്കിടയിൽ കുടുങ്ങിയ കടുവ ചത്തു..tiger dies.Maharashtra.Kunada village.Chandrapur district.big cat. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>രക്ഷാദൗത്യം വെറുതെയായി; ചാട്ടം ‘പിഴച്ച’ കടുവ പാറക്കെട്ടുകൾക്കിടയിൽ വീണു ചത്തു</h1>
      <address><time datetime="2019-11-08T08:52:00+00:00">08 Nov 2019, 08:52</time> by <a rel="author">മനോരമ ലേഖകൻ</a></address>
      <p>മുംബൈ ∙ 24 മണിക്കൂറിലേറേ നീണ്ട രക്ഷാദൗത്യങ്ങൾ വിഫലം. മഹാരാഷ്ട്രയിലെ വിദർഭ മേഖലയിലെ ചന്ദ്രപുർ ജില്ലയിൽ പാറക്കെട്ടുകൾക്കിടയിൽ കുടുങ്ങിയ കടുവ ചത്തു. ബുധനാഴ്ചയാണ് സിർണ പുഴയ്ക്കു സമീപം 35 അടി ഉയരമുള്ള പാലത്തിൽ നിന്നുള്ള ചാട്ടത്തിനിടെ കടുവ പാറക്കെട്ടുകൾക്കിടെ കുടുങ്ങിയത്. ഇരതേടിയതിനു പിന്നാലെ വിശ്രമ ശേഷമുള്ള കടുവയുടെ ചാട്ടമാണ് ‘പിഴച്ചത്’. ബുധനാഴ്ച തന്നെ വനുവകുപ്പ് ഉദ്യോഗസ്ഥർ രക്ഷിക്കാൻ ശ്രമിച്ചെങ്കിലും ഫലം കണ്ടില്ല.</p>
      <p>കടുവയ്ക്കു സമീപം കൂട് ഇറക്കിവച്ച് അതിൽ കയറ്റി രക്ഷിക്കാനായിരുന്നു ശ്രമം. വെളിച്ചക്കുറവു മൂലം രാത്രി രക്ഷാപ്രവർത്തനം നിർത്തിവച്ചെങ്കിലും നിരീക്ഷണത്തിനു ഉദ്യോഗസ്ഥരെ നിയമിച്ചിരുന്നു. എന്നാൽ വ്യാഴാഴ്ച രാവിലെ കടുവയുടെ ചലനം ശ്രദ്ധയിൽപ്പെടാത്തതിനെ തുടർന്നു നടത്തിയ പരിശോധനയിൽ ചത്തനിലയിൽ കണ്ടെത്തുകയായിരുന്നു. നട്ടെല്ലിനു സംഭവിച്ച പരുക്കാണ് മരണകാരണമെന്നു വനംവകുപ്പ് ഉദ്യോഗസ്ഥർ പറഞ്ഞു.</p>
      <p>കൂട്ടിൽ കയറാൻ ശ്രമിക്കുന്നതിനിടെ കടുവയുടെ പല്ലുകൾക്കും പരുക്കേറ്റിരുന്നു. കടുവയുടെ ജഡം പാറക്കെട്ടിൽ നിന്നു കരകയറ്റിയെന്നും മരണം സംബന്ധിച്ച് കൂടുതൽ വ്യക്തമായ വിവരങ്ങൾ പോസ്റ്റുമോർട്ടത്തിനു ശേഷം ലഭിക്കുമെന്നും ചന്ദ്രപുർ സർക്കിൾ ചീഫ് ഫോറസ്റ്റ് കൺസർവേറ്റർ എസ്.വി.രാമറാവു പറഞ്ഞു.</p>
      <p><b>English Summary:</b> Tiger trapped in river rocks dies in Maharashtra</p>
    </article>
  </body>
</html>