<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/shtab-oos-povidomiv-pro-porushennya-rezhimu-pripinennya-vognyu-na-donbasi-328897_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T08:25:00+00:00"/>
    <meta property="og:title" content="Штаб ООС повідомив про порушення режиму припинення вогню на Донбасі"/>
    <meta property="og:description" content="Бойовики 20 раз обстріляли позиції Об'єднаних сил."/>
  </head>
  <body>
    <article>
      <h1>Штаб ООС повідомив про порушення режиму припинення вогню на Донбасі</h1>
      <h2>Бойовики 20 раз обстріляли позиції Об'єднаних сил.</h2>
      <address>
        <time datetime="2019-11-08T08:25:00+00:00">08 Nov 2019, 08:25</time>
      </address>
      <p>Незаконні збройні формування 20 разів порушили<b> <a href="https://dt.ua/UKRAINE/shtab-povidomiv-pro-vidnosne-zatishshya-v-zoni-oos-328604_.html">режим припинення вогню</a></b> на Донбасі. Про це повідомляє прес-центр штабу операції Об'єднаних сил на офіційній сторінці в Facebook.</p>
      <p>"7 листопада, озброєні формування Російської Федерації і її найманці 20 разів порушили режим припинення вогню. Противник обстрілював позиції підрозділів об'єднаних сил із заборонених Мінськими домовленостями мінометів калібру 120 і 82 мм, озброєння БМП, гранатометів різних систем, великокаліберних кулеметів і іншої стрілецької зброї. Також, ворог застосовував протитанкові керовані ракети,"- йдеться в повідомленні, на офіційній сторінці штабу ООС в соцмережі Фейсбук в п'ятницю вранці.</p>
      <p>У районі відповідальності оперативно-тактичного угруповання "Схід" бойовики здійснили 10 обстрілів. Також 10 обстрілів зафіксовано в районі відповідальності оперативно-тактичного угруповання "Північ".</p>
      <p>Як повідомлялося раніше, 7 листопада, в результаті обстрілу загинув один військовослужбовець об'єднаних сил, ще чотири українських захисники отримали поранення.</p>
      <p>"З початку поточної доби збройні формування Російської Федерації здійснили обстріл наших позицій з автоматичних гранатометів поблизу Луганського. Втрат серед особового складу об'єднаних сил не зафіксовано", - підсумували в штабі ООС.</p>
      <p>Як повідомлялося, 17 липня учасники ТКГ у Мінську <b><a href="https://dt.ua/UKRAINE/tkg-pogodila-datu-litnogo-peremir-ya-v-donbasi-317763_.html">погодили початок "хлібного перемир'я"</a></b> з півночі 21 липня, а також <b><a href="https://dt.ua/UKRAINE/u-minsku-obgovorili-obmin-ukrayinskih-zaruchnikiv-na-zasudzhenih-boyovikiv-317769_.html">обговорили підготовку до обміну</a></b> утримуваними особами.</p>
      <p>У перший же день перемир'я бойовики обстріляли позиції ЗСУ з БМП, і <b><a href="https://dt.ua/UKRAINE/u-shtabi-nazvali-imena-zagiblih-u-pershiy-den-richnogo-peremir-ya-viyskovosluzhbovciv-zsu-318295_.html">двоє українських військовослужбовців загинули</a></b>, підірвавшись на вибуховому пристрої. 6 серпня в результаті <b><a href="https://dt.ua/UKRAINE/v-donbas-cherez-obstrili-boyovikiv-zaginuli-chetvero-ukrayinskih-viyskovih-319711_.html">обстрілу Павлополя загинули четверо українських морських піхотинців</a>.</b> Усього за час перемир'я в зоні ООС <b>загинули 28 українських військовослужбовців</b>.</p>
      <p>Уже 26 червня, ще до узгодження "перемир'я",<b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">українські підрозділи під контролем ОБСЄ були відведені від Станиці Луганської</a></b>. Однак після відведення військ вогнева активність окупантів в зоні ООС лише посилилася. Тим не менш, 1 жовтня Володимир Зеленський повідомив про погодження так званої "формули Штайнмаєра" й анонсував <b><a href="https://dt.ua/UKRAINE/saydik-nazvav-datu-uzgodzhenu-datu-vivedennya-zsu-z-petrivskogo-i-zolotogo-325081_.html">виведення українських військ із Золотого і Петрівського</a></b>.</p>
      <p>З 29 по 31 жовтня тривало <b><a href="https://dt.ua/UKRAINE/shtab-oos-nazvav-chas-i-datu-rozvedennya-v-zolotomu-327719_.html">відведення ЗСУ від Золотого на Луганщині</a></b>.</p>
      <p>Детальніше про виведення підрозділів Об'єднаних сил з займаних позицій і прогнозовані наслідки цього кроку читайте в матеріалі Юрія Бутусова <b><a href="https://dt.ua/internal/viyna-zelenskogo-chi-mozhna-zupiniti-putina-rozvedennyam-326106_.html">"Війна Зеленського: чи можна зупинити Путіна розведеннням?"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>