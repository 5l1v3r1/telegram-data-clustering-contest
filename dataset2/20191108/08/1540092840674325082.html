<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196660/las-vegkas-poiniko-adikima-to-na-koimatai-kaneis-sto-dromo"/>
    <meta property="og:site_name" content="CNN.gr"/>
    <meta property="article:published_time" content="2019-11-08T08:08:43+00:00"/>
    <meta property="og:title" content="Λας Βέγκας: Ποινικό αδίκημα το να κοιμάται κανείς στο δρόμο"/>
    <meta property="og:description" content="Αντιμέτωπο -όπως και πολλές άλλες μεγάλες πόλεις των ΗΠΑ- με τη δραματική αύξηση του αριθμού των αστέγων, το δημοτικό συμβούλιο του Λας Βέγκας υιοθέτησε ένα..."/>
  </head>
  <body>
    <article>
      <h1>Λας Βέγκας: Ποινικό αδίκημα το να κοιμάται κανείς στο δρόμο</h1>
      <h2>Αντιμέτωπο -όπως και πολλές άλλες μεγάλες πόλεις των ΗΠΑ- με τη δραματική αύξηση του αριθμού των αστέγων, το δημοτικό συμβούλιο του Λας Βέγκας υιοθέτησε ένα εξαιρετικά αμφιλεγόμενο μέτρο, που απαγορεύει σε οποιονδήποτε να κοιμάται σε δημόσιους δρόμους ή χώρους στο κέντρο, κάτι που μετατρέπεται πλέον σε ποινικό αδίκημα που επισύρει πρόστιμο 1.000 δολαρίων και ποινή φυλάκισης έξι μηνών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:08 , 08 November 2019</p>
      <p>Το μέτρο θα τεθεί σε ισχύ από την Κυριακή, αλλά οι ποινικές διατάξεις του δεν θα αρχίσουν να εφαρμόζονται πριν από τον Φεβρουάριο του 2020.</p>
      <p>Το να κοιμάται κανείς σε δημόσιους δρόμους ή χώρους θα είναι παράνομο μόνο για το κέντρο της πόλης και σε κατοικημένες συνοικίες και μόνον εάν υπάρχουν διαθέσιμες κλίνες σε κέντρα υποδοχής αστέγων, επιχειρηματολογούν οι υποστηρικτές του μέτρου, όπως το εμπορικό επιμελητήριο.</p>
      <p>Η δήμαρχος Κάρολιν Γκούντμαν <b>γιουχαΐστηκε από επικριτές του μέτρου</b> πριν αλλά και κατά τη διάρκεια της διαδικασίας της συζήτησης της απόφασης και της ψηφοφορίας, το βράδυ της Τετάρτης. «Στέγη, όχι χειροπέδες», φώναζαν διαδηλωτές που είχαν συγκεντρωθεί μπροστά στο δημαρχείο, πολλοί με πλακάτ που έγραφαν συνθήματα όπως «η φτώχεια δεν είναι έγκλημα», σύμφωνα με τοπικά ΜΜΕ.</p>
      <p>Η Γκούντμαν διαβεβαίωσε πως το μέτρο θα ωφελήσει την πόλη, που εξαρτάται σε μεγάλο βαθμό από τα έσοδα από τον τουρισμό που προσελκύει κυρίως χάρη στα καζίνο, ενώ θα «προστατεύσει την υγεία και την ασφάλεια όλης της κοινότητας».</p>
      <p>Το μέτρο, επέμεινε η ίδια, «δεν είναι προσανατολισμένο στον ποινικό κολασμό». Σκοπός του είναι «να προσφερθεί στους αστέγους μας ένα περιβάλλον που θα ευνοήσει την επανένταξή τους», υποστήριξε η δήμαρχος, μετέδωσε το ραδιοφωνικό δίκτυο NPR.</p>
      <p>Βάσει της πιο πρόσφατης απογραφής, περίπου<b> 5.000 άνθρωποι</b> είναι αναγκασμένοι να κοιμούνται στους δρόμους τη νύχτα στο νότιο τμήμα της Πολιτείας της Νεβάδας, ενώ μόλις 2.000 κρεβάτια είναι διαθέσιμα γι’ αυτούς από δημοτικές υπηρεσίες και φιλανθρωπικές οργανώσεις.</p>
      <p>Το μέτρο προκάλεσε επικρίσεις πολύ πέραν του Λας Βέγκας, ειδικά μεταξύ υποψηφίων για το χρίσμα των Δημοκρατικών.</p>
      <p>Η έκρηξη του αριθμού του άστεγων στις ΗΠΑ, ειδικά στην Καλιφόρνια και στη Νέα Υόρκη, όπου οι τιμές των ακινήτων έχουν απογειωθεί τα τελευταία χρόνια, δεν αποκλείεται να μετατραπεί σε θεματική της εκστρατείας ενόψει των εκλογών του 2020.</p>
      <p>Ο δήμος του Λας Βέγκας προσπαθεί εδώ και δεκαετίες να απομακρύνει τους άστεγους από τους δρόμους της πόλης. Το δημοτικό συμβούλιο στο παρελθόν<b> απαγόρευσε κάθε διανομή τροφίμων</b> δημόσια, έκλεισε δημόσια πάρκα και απαγόρευσε διά νόμου το να κοιμάται κανείς σε απόσταση μικρότερη των 150 μέτρων από περιττώματα, μέτρο που κρίθηκε αργότερα ακυρωτέο από τη δικαιοσύνη.</p>
      <p>Ο πρώην δήμαρχος Όσκαρ Γκούντμαν, λαϊκιστής δικηγόρος, σύζυγος της Κάρολιν Γκούντμαν, είχε φθάσει στο σημείο να προτείνει να μεταφέρονται οι άστεγοι σε εγκαταλελειμμένη φυλακή, σε απόσταση 40 χιλιομέτρων από την πόλη, θύμισε η εφημερίδα USA Today.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196635/hpa-epikiryxan-me-10-ekat-dolaria-dyo-igetes-tis-al-kainta">ΗΠΑ: Επικήρυξαν με 10 εκατ. δολάρια δύο ηγέτες της Αλ Κάιντα</a>
        </li>
        <li>
          <a href="https://www.cnn.gr/oikonomia/story/196556/pros-anakoxi-hpa-kai-kina-akyronontai-oi-emporikoi-dasmoi">Προς «ανακωχή» ΗΠΑ και Κίνα: Ακυρώνονται οι εμπορικοί δασμοί</a>
        </li>
        <li>
          <a href="https://www.cnn.gr/news/kosmos/story/196629/psarades-sotires-diesosan-apo-ti-thalassa-ena-elafi">Ψαράδες - σωτήρες: Διέσωσαν από τη θάλασσα ένα... ελάφι</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/20/hpa">ΗΠΑ</a>
        </li>
        <li>
          <a href="https://www.cnn.gr/eidhseis/tag/5561/las-vegkas">ΛΑΣ ΒΕΓΚΑΣ</a>
        </li>
        <li>
          <a href="https://www.cnn.gr/eidhseis/tag/1177/astegoi">ΑΣΤΕΓΟΙ</a>
        </li>
        <li>
          <a href="https://www.cnn.gr/eidhseis/tag/8098/poini">ΠΟΙΝΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196665/snapshot/ypex-tourkia.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196669/snapshot/2741915.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196675/snapshot/2495316.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196673/snapshot/2742036.jpg"/>
      </figure>
    </article>
  </body>
</html>