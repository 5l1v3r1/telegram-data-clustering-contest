<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/zbirna-ukrajini-z-hokeyu-provela-pershiy-match-z-dvoma-naturalizovanimi-rosiyanami-v-skladi-638593.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T08:31:24+00:00"/>
    <meta property="og:title" content="Збірна України з хокею провела перший матч з двома натуралізованими росіянами в складі"/>
    <meta property="og:description" content="Як і очікувалося, підопічні Сергія Вітера програли"/>
  </head>
  <body>
    <article>
      <h1>Збірна України з хокею провела перший матч з двома натуралізованими росіянами в складі</h1>
      <address>
        <time datetime="2019-11-08T08:31:24+00:00">08 Nov 2019, 08:31</time>
      </address>
      <h4>Як і очікувалося, підопічні Сергія Вітера програли</h4>
      <p>7 листопада на арені «Тондіраба» в Таллінні національна збірна України поступилася в овертаймі збірній Литви. Це був перший матч головної команди нашої країни на турнірі Turkish Airlines Baltic Challenge Cup.</p>
      <p>Ще на першій хвилині матчу суперникам вдалося відкрити рахунок. Шайбу на свій рахунок записав нападник литовців Едґарас Проценко.</p>
      <p>На 12-й хвилині Юрій Сильницький зрівняв рахунок. Перший період закінчився нічиєю – 1:1.</p>
      <p>І у другому, і у третьому періодах командам не вдалося змінити рахунок на табло. Переможця було визначено у додатковий час. Еміліус Кракаускас вирішив долю поєдинку, пробивши точним кидком воротаря України Олега Петрова.</p>
      <h3>Литва – Україна – 2:1 ОТ (1:1, 0:0, 0:0, 1:0)</h3>
      <p><b>Шайби:</b> 1:0 – Проценко (Калейніковас), 00:23. 1:1 – Сильницький (Ромащенко, Луговий), 12:34. 2:1 – Кракаускас, 64:01.</p>
      <p>Зауважимо, що автор єдиної шайби українців Сильницький, так само як і визнаний у складі команди найкращим гравцем матчу воротар Петров - натуралізовані росіяни. Для них то був дебют у складі збірної, на яку почав впливати відомий меценат Борис Колесніков.</p>
      <p>Додамо, що за перемогу у турнірі в Таллінні боряться збірні Румунії, Казахстану, Естонії, Латвії, Литви та України. Збірна Казахстану представлена молодіжним складом.</p>
      <p>Сьогодні, 8 листопада, о 19:30 українці зіграють з естонцями.</p>
      <blockquote>
        <b>Читайте також: <a href="https://glavcom.ua/sport/publications/hokejist-vasiljev-ya-pochinav-u-sokoli-i-yak-kozhen-kiyanin-mriyu-shcho-komanda-vidroditsya-638457.html">Хокеїст Васильєв: Я починав у «Соколі» і, як кожен киянин, мрію, що команда відродиться</a></b>
      </blockquote>
      <related>
        <a href="https://glavcom.ua/sport/news/kitayski-hokejisti-provalili-start-v-chempionati-chehiji-628371.html"/>
      </related>
    </article>
  </body>
</html>