<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/hong-kong-da-gosteriler-sirasinda-agir-yaralanan-universite-ogrencisi-hayatini-kaybetti"/>
    <meta property="og:site_name" content="euronews"/>
    <meta property="article:published_time" content="2019-11-08T08:00:45+00:00"/>
    <meta property="og:title" content="Hong Kong’da gösteriler sırasında yaralanan genç hayatını kaybetti"/>
    <meta property="og:description" content="Çin'in Hong Kong Özel İdare Bölgesi’nde devam eden protestolarda geçen hafta polis ve gösterilerini çatıştığı bir sırada otoparktan düşerek ağır yaralanan bir genç hayatını kaybetti"/>
  </head>
  <body>
    <article>
      <h1>Hong Kong’da gösteriler sırasında yaralanan genç hayatını kaybetti</h1>
      <address><time datetime="2019-11-08T08:00:45+00:00">08 Nov 2019, 08:00</time> by <a rel="author">Euronews </a></address>
      <p>Çin'in Hong Kong Özel İdare Bölgesi’nde devam eden protestolarda geçen hafta polis ve göstericilerin çatıştığı bir sırada otoparktan düşerek ağır yaralanan üniversite öğrencisi genç hayatını kaybetti.</p>
      <p>Hong Kong Üniversitesi’nde bilgisayar mühendisliği eğitimi alan Alex Chow isimli 22 yaşındaki gencin ölümünün, protestoların daha da artmasına yol açması bekleniyor.</p>
      <p>Çok katlı otoparkın bulunduğu binadaki göstericiler tarafından polisin üzerine atılan taşlar üzerine, güvenlik güçleri göz yaşartıcı bomba atarak buna karşılık vermişti.</p>
      <h3>Ülkedeki protestolar</h3>
      <p>Hong Kong yönetimi, "şüphelilerin Çin ana karası, Çin'in Makao Özel İdari Bölgesi ve Tayvan'a iadesini kolaylaştıran" yasa tasarısını 3 Nisan'da parlamentoya sunmuştu.</p>
      <p>Tasarının, Hong Kong'un özerk yönetim yapısı ve yargı bağımsızlığını zedeleyerek kenti, Çin merkezi yönetiminin güdümüne sokacağını düşünen muhalefet, haziran başında kentte büyük kitlesel protestolar başlatmıştı.</p>
      <p>Protestoların gün geçtikçe şiddetini artırması üzerine Hong Kong Baş Yöneticisi Lam, temmuzda tasarının "öldüğünü" açıklamış, gösterilerin sürmesi üzerine 4 Eylül'de tasarının geri çekileceğini duyurmuştu.</p>
      <p>Tasarı, 23 Ekim'de resmen geri çekilmesine rağmen protestocular, "demokratik reform" talepleriyle eylemlerine devam ediyor.</p>
      <p>Göstericiler, protestoların "ayaklanma" olarak adlandırılmasına son verilmesini, polis şiddetinin soruşturulması için bağımsız komisyon kurulmasını, tutuklanan protestoculara af çıkarılmasını ve kentte siyasi reform sürecinin yeniden başlatılmasını talep ediyor.</p>
      <p>Protestolar zaman zaman göstericilerle polis ya da karşıt görüşlüler arasında çatışmalara sahne oluyor.</p>
      <ul>
        <li>
          <a href="https://tr.euronews.com/2019/07/02/hong-kong-gosterileri-hakkinda-bilmeniz-gereken-her-sey">Hong Kong: Sistem nasıl işliyor, protestolar neden başladı?</a>
        </li>
        <li>
          <a href="https://tr.euronews.com/2019/10/02/hong-kong-da-1-ekim-gosterilerinin-bilancosu-100-yarali-180-den-fazla-gozalti">Hong Kong'da 1 Ekim gösterilerinin bilançosu: 100 yaralı, 180'den fazla gözaltı</a>
        </li>
        <li>
          <a href="https://tr.euronews.com/2019/09/01/hong-kongda-protesto-gosterileri-hava-trafigini-aksatmak-amaciyla-bu-kez-havalimaninda">Hong Kong’da protesto gösterileri, hava trafiğini aksatmak amacıyla bu kez havalimanına taşındı</a>
        </li>
      </ul>
    </article>
  </body>
</html>