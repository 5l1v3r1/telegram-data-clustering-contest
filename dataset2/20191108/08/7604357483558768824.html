<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/macron-navo-is-hersendood/"/>
    <meta property="og:site_name" content="SCEPTR"/>
    <meta property="article:published_time" content="2019-11-08T08:14:23+00:00"/>
    <meta property="og:title" content="Macron: “NAVO is hersendood”"/>
    <meta property="og:description" content="Volgens de Franse president Emmanuel Macron (LREM) is de NAVO quasi &quot;hersendood&quot;."/>
  </head>
  <body>
    <article>
      <h1>Macron: “NAVO is hersendood”</h1>
      <address><time datetime="2019-11-08T08:14:23+00:00">08 Nov 2019, 08:14</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>Volgens de Franse president <a href="https://sceptr.net/tag/emmanuel-macron/">Emmanuel Macron</a> (LREM) is de NAVO quasi <i>“hersendood”</i>. Volgens hem kunnen de Europese landen niet langer op de Verenigde Staten vertrouwen om hen te verdedigen. <a href="https://www.economist.com/europe/2019/11/07/emmanuel-macron-warns-europe-nato-is-becoming-brain-dead">Dat zegt hij in een interview met The Economist</a>.</b>
      </p>
      <p><i>“Wat we momenteel meemaken is de hersendood van de NAVO. Je hebt geen enkele coördinatie van de strategische besluitvorming tussen de Verenigde Staten en hun NAVO-bondgenoten. Geen. Je hebt een ongecoördineerde agressieve actie van een andere NAVO-bondgenoot, Turkije, in een gebied waar onze belangen op het spel staan”</i>, zegt de Franse president <a href="https://sceptr.net/tag/emmanuel-macron/">Emmanuel Macron</a> (LREM), verwijzend naar het Turkse offensief in Noord-Syrië.</p>
      <figure>
        <iframe data-src="https://twitter.com/AFP/status/1192431507068964868?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Macron weet niet of hij nog in Artikel 5 gelooft</h3>
      <p>Macron zegt ook dat hij niet weet of hij nog gelooft in Artikel 5 van de NAVO, dat ‘collectieve verdediging’ voorschrijft en een aanval op één NAVO-lid beschouwt als een aanval op alle leden. <i>“De NAVO werkt alleen als de borgsteller van de laatste toevlucht als zodanig functioneert. Ik zou zeggen dat we de realiteit van wat de NAVO is opnieuw moeten beoordelen in het licht van de toewijding van de Verenigde Staten”</i>, klinkt het.</p>
      <p>Volgens Macron is de beslissing van de Amerikaanse president<a href="https://sceptr.net/tag/donald-trump/"> Donald Trump</a> (Rep.), om de Amerikaanse troepen uit Syrië terug te trekken zonder zijn bondgenoten te raadplegen, een teken dat de VS hun<i> “rug naar ons toekeerden”</i>.</p>
      <h3>Duitse BuZa-minister: “Geloof niet dat NAVO hersendood is”</h3>
      <p>Ondertussen benadrukten de Amerikaanse minister van Buitenlandse Zaken <a href="https://sceptr.net/tag/mike-pompeo/">Mike Pompeo</a> (Rep.) en zijn Duitse tegenhanger <a href="https://sceptr.net/tag/heiko-maas/">Heiko Maas</a> (SPD) het belang van de NAVO tijdens een ontmoeting ter gelegenheid van de herdenking van de val van de Berlijnse muur.</p>
      <p><i>“Ik denk dat de NAVO een belangrijke, cruciale, misschien historisch gezien wel een van de meest cruciale, strategische partnerschappen in de hele geschiedenis blijft”</i>, zei Pompeo.<i> “Ik geloof niet dat de NAVO hersendood is. Ik geloof sterk in internationale samenwerking”</i>, zei Maas.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/parijs-politie-ruimt-migrantenkampen-op/"/>
        <a href="https://sceptr.net/2019/11/frankrijk-verstrengt-migratiewetten-geen-wir-schaffen-das-meer/"/>
        <a href="https://sceptr.net/2019/11/trump-wil-oorlog-tegen-mexicaanse-kartels-na-moord-mormonen/"/>
      </related>
    </article>
  </body>
</html>