<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/hansi-flick-moze-zostac-trenerem-bayernu-monachium-do-konca-sezonu,983861.html"/>
    <meta property="og:site_name" content="TVN24"/>
    <meta property="article:published_time" content="2019-11-08T08:11:00+00:00"/>
    <meta property="og:title" content="Jeśli wygra z Borussią, to zostanie. Warunek dla trenera Bayernu"/>
    <meta property="og:description" content="Wiele wskazuje na to, że przyszłość tymczasowego trenera Bayernu Monachium Hansiego Flicka jest w jego rękach. Jeśli odniesie sukces w sobotnim meczu z Borussią Dortmund, najprawdopodobniej pozosta..."/>
  </head>
  <body>
    <article>
      <h1>Jeśli wygra z Borussią, to zostanie. Warunek dla trenera Bayernu</h1>
      <address>
        <time datetime="2019-11-08T08:11:00+00:00">08 Nov 2019, 08:11</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/35c1eae1-1f31-4a3d-b7af-ced0fa9b5f2b-480p.mp4"/>
        <figcaption>Flick cieszył się z wygranej z Olympiakosem Foto: Getty Images | Video: PAP</figcaption>
      </figure>
      <h3>Wiele wskazuje na to, że przyszłość tymczasowego trenera Bayernu Monachium Hansiego Flicka jest w jego rękach. "Jeśli odniesie sukces w sobotnim meczu z Borussią Dortmund, najprawdopodobniej pozostanie szkoleniowcem Bawarczyków do końca sezonu" - informuje szef Sport1 Florian Plettenberg.</h3>
      <p>Dziennikarze niemieckiego kanału telewizyjnego są dobrze poinformowani - jako jedni z pierwszych zdementowali pogłoski, że Arsene Wenger zastąpi Niko Kovaca na stanowisku trenera Bayernu. Teraz stawiają na Flicka.</p>
      <h3>Piłkarze go lubią</h3>
      <related>
        <a href="https://eurosport.tvn24.pl/liga-mistrzow,107/na-problemy-lewandowski-bayern-awansowal-w-lidze-mistrzow,983502.html"/>
      </related>
      <p>"Odkąd Niko Kovac odszedł z Bayernu, bardzo poprawiła się atmosfera w drużynie" - czytamy na stronie sport1.de. "Piłkarze chwalą treningi i przemówienia trenera. Wielu zawodników, w tym czołowe postacie zespołu, chciałoby, aby Flick pozostał na dłużej" - donosi Plettenberg.<br/><br/>Także szefowie Bayernu mają liczyć na to, że dotychczasowy asystent Kovaca poradzi sobie w roli pierwszego trenera zespołu. Zauważają, że Flick jest ceniony i lubiany przez piłkarzy, a także współpracowników. Wszystkim imponuje, z jakim zapałem podchodzi do pracy. Flick od tygodni przeprowadzał bezpośrednie rozmowy z każdym zawodnikiem Bayernu, co bardzo przypadło im do gustu. Z Kovacem mieli znacznie gorszy kontakt.</p>
      <p>W pamięci niemieckich kibiców utkwił obrazek, sprzed październikowego meczu z Hoffenheim (1:2), kiedy to asystent trenera pocieszał Javiego Martineza. Hiszpan był podłamany, bo nie wyszedł w pierwszym składzie.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/a4a4c987-ade8-44bd-a168-531547d7484e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Flick jest lubiany przez piłkarzy<cite>Źródło: Getty Images</cite></figcaption>
      </figure>
      <h3>Nie ma dobrych kandydatów</h3>
      <p>Teraz te wszystkie starania mają zostać nagrodzone. Jedynym warunkiem, jak twierdzi Plettenberg, jest dobra gra zespołu i satysfakcjonujący wynik w hitowym spotkaniu z Borussią Dortmund. Jeśli piłkarze Bayernu się spiszą, Flick pozostanie ich trenerem. Z nim na ławce wygrali już w środę z Olympiakosem 2:0 w Lidze Mistrzów i awansowali do dalszej fazy rozgrywek. Czas na powtórkę w Bundeslidze.</p>
      <p>Włodarze mistrzów Niemiec podobno chętnie przyjmą takie rozwiązanie, tym bardziej że na rynku nie ma wielu dostępnych, klasowych trenerów. Sport1 informuje, że Bawarczycy nie są zainteresowani kandydaturą Jose Mourinho i nie szukają podobnych mu gwiazd. Dużo lepszą opcją jest dla nich zatrudnienie po sezonie aktualnego trenera Ajaksu - Erika ten Haga.</p>
      <p>Autor: dasz/twis / Źródło: eurosport.pl, sport1.de</p>
    </article>
  </body>
</html>