<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/08/news/molestie_placido_domingo_annulla_concerto_tokyo-240565131/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T08:23:00+00:00"/>
    <meta property="og:title" content="Molestie, Placido Domingo annulla lo show alle Olimpiadi di Tokyo 2020"/>
    <meta property="og:description" content="Il tenore ha sempre negato le accuse sostenendo che si trattasse di rapporti consensuali. A causa dello scandalo ad inizio ottobre aveva lasciato il suo posto"/>
  </head>
  <body>
    <article>
      <h1>Molestie, Placido Domingo annulla lo show alle Olimpiadi di Tokyo 2020</h1>
      <h2>Il tenore ha sempre negato le accuse sostenendo che si trattasse di rapporti consensuali. A causa dello scandalo ad inizio ottobre aveva lasciato il suo posto di direttore generale all'Opera di Los Angeles</h2>
      <address>
        <time datetime="2019-11-08T08:23:00+00:00">08 Nov 2019, 08:23</time>
      </address>
      <p><b>ROMA </b>- <b>Placido Domingo </b>non canterà alle Olimpiadi di Tokyo 2020, ha deciso di annullare la sua performance prevista per il prossimo aprile. Lo hanno annunciato gli organizzatori dei Giochi Olimpici senza fornire motivazioni. Negli ultimi mesi la star della lirica, 78 anni, è stato accusato di molestie sessuali da una ventina di donne.<br/><br/>Domingo ha sempre negato le accuse sostenendo che si trattasse di rapporti consensuali. "Dopo un'attenta considerazione, ho deciso di non partecipare al Kabuki-Opèra a causa della complessità del progetto", ha detto il tenore, citato in una dichiarazione del Comitato Organizzatore dei Giochi Olimpici e Paraolimpici di Tokyo. La dichiarazione non fa alcun riferimento alle accuse di molestie sessuali contro il tenore 78enne, ma Domingo è già stato costretto ad abbandonare diversi concerti (in particolare negli Stati Uniti) e una cerimonia di premiazione, oltre alla direzione dell'Opera House di Los Angeles, che aveva dal 2003.<br/><br/>Domingo dice che spera di avere una nuova opportunità di esibirsi in un prossimo futuro con gli artisti del Kabuki (una forma di teatro giapponese in cui recitano solo uomini), accogliendo "la fusione tra due tradizioni teatrali che significa l'unione di due culture sullo stesso palcoscenico, in perfetta armonia con lo spirito dei Giochi Olimpici".<br/><br/>In un'indagine pubblicata in agosto dall'Associated Press, nove donne hanno dichiarato di essere state molestate da cantante dalla fine degli anni Ottanta. Associated Press ha pubblicato una seconda inchiesta il 7 settembre, sostenendo che altre undici donne, anch'esse dichiarando di essere vittime, si sono fatte avanti.<br/><br/>Placido Domingo ha smesso di esibirsi al Metropolitan Opera di New York. L'Orchestra di Philadelphia e l'Opera di San Francisco hanno cancellato i loro spettacoli in programma per questa stagione, e l'Opera di Dallas ha cancellato un concerto previsto per marzo 2020. Mentre la sua carriera americana sembra stia volgendo al termine, Placido Domingo continua comunque ad esibirsi in tutta Europa. È stato acclamato quest'estate al Festival di Salisburgo in Austria e a Szeged, Ungheria, e ha cantato in ottobre a Zurigo e Mosca.</p>
    </article>
  </body>
</html>