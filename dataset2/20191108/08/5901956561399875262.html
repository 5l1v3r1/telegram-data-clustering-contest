<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/mandaric-ne-bo-nikomur-ostal-dolzan-niti-evra-246636"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T08:20:00+00:00"/>
    <meta property="og:title" content="Mandarić ne bo nikomur ostal dolžan niti evra"/>
    <meta property="og:description" content="LJUBLJANA – Ni vse črno, je tudi belo, in ne velja krilatica, da naj zadnji ugasne luč. Nogometna Olimpija pod taktirko Milana Mandarića še živi tudi za prihodnost in ne le za preživetje, je ..."/>
  </head>
  <body>
    <article>
      <h1>Mandarić ne bo nikomur ostal dolžan niti evra</h1>
      <h2>Predsednik NK Olimpija razkril svojo prihodnost in načrte s klubom. Spomladi brez Magnyja Bagnacka, morda tudi brez Stefana Savića.</h2>
      <address><time datetime="2019-11-08T08:20:00+00:00">08 Nov 2019, 08:20</time> by <a rel="author">Gorazd Nejedly</a></address>
      <p>LJUBLJANA – Ni vse črno, je tudi belo, in ne velja krilatica, da naj zadnji ugasne luč. Nogometna Olimpija pod taktirko <b>Milana Mandarića</b> še živi tudi za prihodnost in ne le za preživetje, je zagotovil prvi mož kluba, ki se je v pogovoru s sedmo silo razgovoril o vsem po malem. Tudi o prodaji oziroma predaji kluba morebitnim kupcem ali vlagateljem.<br/><br/>Mandarić je vstopil v peto sezono vodenja ljubljanskega kluba, ali bo tudi šesto na čelu kluba, še ne ve. Priznal je, da se sestaja z morebitnimi prevzemniki in da prodaja klub oziroma upraviteljstvo nad društvom. »Najverjetneje je to moja zadnja sezona. Odšel bom takrat, ko bom našel verodostojnega naslednika. Ne želim, da bi prišel nekdo, ki bi zavozil Olimpijo. Imam izkušnjo iz Anglije, da sem prodal klub napačnemu človeku, česar nočem ponoviti v Ljubljani. To je bila poučna lekcija, ki jo bom upošteval. Piše in govori se vse mogoče, ampak ostajam vsaj do januarja, februarja. Tudi takrat, ko bom prodal klub, bom še nekaj časa spremljal poteze novega vodstva, da ne bi s svojimi dejanji zapeljali Olimpije na napačno pot. Podrobnosti o prodaji ne morem razkriti, ker so tudi morebitni kupci zahtevali, da javno ne razkrivamo podrobnosti. Dokler sem tu, pa je jasno, Olimpija je na prvem mestu, je bila in bo,« je Mandarić začel druženje z novinarji.</p>
      <h3>Drugim klubom dolguje pol milijona</h3>
      <p>Olimpija je v denarnih težavah, česar Mandarić ne skriva. Drugim klubom dolguje približno 500.000 evrov. A ni pritiska, da jih mora takoj vrniti. Plače so zamujale in tudi še bodo. »Nikoli nisem ostal dolžan in nikoli ne bom,« je bil odločen 81-letni nogometni navdušenec, ki je <b>Izetu Rastoderju</b> za prevzem Olimpije leta 2015 plačal tri milijone evrov, doslej pa jih je iz svojega žepa (družinskega fonda) primaknil še 12, 13 milijonov. Zaveda se, da si nikoli ne bo povrnil vložka, ampak kluba noče pripeljati do tega, da bi si ga nekdo prilastil za en evro. Predsednik del svojega premoženja v Sloveniji prodaja. »Nekatere investicije so že prinesle zaslužek. Prodaja nepremičnin ni nič takšnega, če potrebuješ denar.«<br/><br/>Olimpija je v obdobju reorganizacije (pocenitve) na vseh ravneh, v pisarnah in malo manj na igrišču. S športnim delom je predsednik zadovoljen, z delom predrage administracije precej manj. Dva, trije milijoni evrov so šli v nič, za zastopnike igralcev, za igralce, ki ne igrajo. »Ti so najdražji,« je priznal Mandarić. Tako kot to, da v Sloveniji ni ustreznega kadra za vodenje kluba. »Imel sem odličnega poznavalca nogometa <b>Ranka Stojića</b>, ki pa je imel nekaj, česar jaz nimam rad. Imeli smo <b>Nenada Protego</b> po priporočilih drugih, pa spet ni šlo. Tudi o tem raje ne bi. Precej bolj previden moram biti pri izbiri ljudi in zanje si bom vzel čas. Morajo biti verodostojni. Tekmovalno licenco si bo Olimpija zagotovo pridobila,« je zatrdil predsednik in izkazal zadovoljstvo nad <b>Safetom Hadžićem</b> (malo manj nad njegovo pričesko), prvim mestom, igrivim nogometom, kakršnega si je vedno želel gledati – hitrega, kombinatornega in učinkovitega.<br/><br/>Kdo bo šel in kdo ostal? »<b>Stefana Savića</b> in <b>Tomislava Tomića</b> bomo poskušali zadržati, <b>Magny Bagnack </b>je z glavo že drugje, <b>Ante Vukušić</b> je moj igralec ... Z igralci se odlično razumemo. Nič jim ne manjka, vozijo mercedese,« je še povedal Mandarić. </p>
    </article>
  </body>
</html>