<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/sdiya-ne-vizhda-smisl-radev-da-otkazhe-ukaza-za-geshev-406160.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T08:28:00+00:00"/>
    <meta property="og:title" content="Съдия не вижда смисъл в отказа на Радев за Гешев"/>
    <meta property="og:description" content="Според него най-странният мотив на Румен Радев е относно подкрепата на МВР и ДАНС"/>
  </head>
  <body>
    <article>
      <h1>Съдия не вижда смисъл в отказа на Радев за Гешев</h1>
      <address><time datetime="2019-11-08T08:28:00+00:00">08 Nov 2019, 08:28</time> by <a rel="author">Редактори, кадър бТВ</a></address>
      <p>Възмущение от мотивите на президента Румен Радев за отказа му да подпише указа за назначаване на Иван Гешев за главен прокурор изрази пред бТВ съдията Димитър Узунов - бивш представляващ Висшия съдебен съвет (ВСС).</p>
      <p>„Да казва, че подкрепата на институциите е негатив, а липсата на подкрепа на неправителствения сектор в лицето на Българския хелзинкски комитет, да е позитив - не разбирам това”, каза Узунов.</p>
      <p>Според него най-странният мотив на Румен Радев е относно подкрепата на МВР и ДАНС.</p>
      <p>Напълно спазена е процедурата за избора на главен прокурор. Държавният глава не е длъжен да мотивира указа, но на практика той изложи кратки мотиви”, коментира съдията.</p>
      <p>При второ успешно гласуване държавният глава няма да има друг изход, освен да подпише указа за назначаване на избрания кандидат, добави той.</p>
      <p>Законът не въвежда като необходимо условие задължително участие на повече от едно лице. Следователно и процедура с един участник е законосъобразна, поясни Узунов.</p>
      <p>„Когато избирахме Сотир Цацаров за главен прокурор имаше две кандидатури. Тези, които днес са недоволни, и тогава не бяха доволни. Следователно не е това истинският мотив”, на мнение е Узунов.</p>
      <p>Той допълни, че на протестите срещу Иван Гешев дори са използвани плакати от времето на Цацаров.</p>
    </article>
  </body>
</html>