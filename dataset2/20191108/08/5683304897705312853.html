<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/yamraj-teaching-local-train-commuters-about-dangers-of-crossing-tracks.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T08:53:00+00:00"/>
    <meta property="og:title" content="റെയില്‍പാളത്തില്‍ ഒളിച്ച് 'യമരാജന്‍!: മുറിച്ചുകടന്നാല്‍ പൊക്കും; ശ്രദ്ധിക്കുക"/>
    <meta property="og:description" content="മുംബൈ ∙ നിങ്ങൾക്കു മരണത്തിന്റെ ദേവനായ യമരാജനെ പേടിയുണ്ടോ? ഉണ്ടെങ്കിൽ റെയിൽപാളങ്ങൾ മുറിച്ചു കടക്കുമ്പോൾ ഇനി കൂടുതൽ ജാഗ്രത വേണം. നിയമം ലംഘിച്ച്.Yamraj. Train. Indian Railway. Crossing Tracks. Manorama News. Malayala Manorama. Manorama Online. Malayalam News. യമരാജൻ. റെയിൽവേ. ട്രെയിൻ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>റെയില്‍പാളത്തില്‍ ഒളിച്ച് 'യമരാജന്‍!: മുറിച്ചുകടന്നാല്‍ പൊക്കും; ശ്രദ്ധിക്കുക</h1>
      <address><time datetime="2019-11-08T08:53:00+00:00">08 Nov 2019, 08:53</time> by <a rel="author">മനോരമ ലേഖകൻ</a></address>
      <p>മുംബൈ ∙ നിങ്ങൾക്കു മരണത്തിന്റെ ദേവനായ യമരാജനെ പേടിയുണ്ടോ? ഉണ്ടെങ്കിൽ റെയിൽപാളങ്ങൾ മുറിച്ചു കടക്കുമ്പോൾ ഇനി കൂടുതൽ ജാഗ്രത വേണം. നിയമം ലംഘിച്ച് അപകടകരമായി സഞ്ചരിക്കുന്നവരെ പൊക്കാനായി എക്സ്ക്ലുസീവായി ഒരു യമരാജനെ നിയമിച്ചിരിക്കുകയാണ് ഇന്ത്യൻ റെയിൽവേ. കയ്യടികൾ വാങ്ങിക്കൂട്ടി മുന്നേറുകയാണു പശ്ചിമ റെയിൽവേ അവതരിപ്പിച്ച ‘യമരാജൻ‌’.</p>
      <p>പതിനായിരക്കണക്കിനു രൂപ പിഴയടിപ്പിച്ചിട്ടും മിനിറ്റിനു മിനിറ്റിനു മുന്നറിയിപ്പുകൾ നൽകിയിട്ടും അനുസരണക്കേടു തുടരുന്ന റെയിൽവേ യാത്രക്കാരെ പാഠം പഠിപ്പിക്കുകയാണു യമരാജന്റെ ദൗത്യം. കാൽനടയ്ക്കായി മേൽപ്പാലം ഉണ്ടെങ്കിലും നേരിട്ടു പാളം മുറിച്ചുകടക്കുന്നവരുടെ എണ്ണം കൂടിയപ്പോഴാണു പുതുവഴിയായി യമരാജൻ അവതരിച്ചത്. കറുപ്പ് ഉടുപ്പും കിരീടവും ഗദയുമായി ആർപിഎഫിലെ അംഗമാണു യമരാജന്റെ വേഷം കെട്ടി ജോലിക്കിറങ്ങിയത്. ഈ മാസം ആറിനാണു പശ്ചിമ റെയിൽവേ ബോധവത്കരണത്തിന്റെ രീതി മാറ്റിയത്.</p>
      <p>ആളില്ലാ ലെവൽക്രോസുകളിലൂടെയും പാളങ്ങളിലൂടെയും തലങ്ങുംവിലങ്ങും സഞ്ചരിക്കുന്നവരെയാണു യമരാജൻ പിടികൂടുക. ഇവരെ പൊക്കിയെടുത്തു തിരികെ പ്ലാറ്റ്ഫോമിലോ കാൽനട മേൽപ്പാലത്തിലോ എത്തിക്കും. അപകട യാത്രയെക്കുറിച്ചു ബോധവത്കരിക്കും. യമരാജന്റെ തോളിലേറി യാത്രക്കാരൻ പോകുമ്പോൾ മറ്റുള്ളവർക്കു രസമാണ്. തമാശയിലൂടെ ഗൗരവകരമായ കാര്യം പറയുമ്പോൾ ജനങ്ങൾ ഏറ്റെടുക്കുന്നുണ്ടെന്നാണു യമരാജന്റെ അനുഭവം. തിരക്കേറിയ മുംബൈയിലെ മലാദ്, അന്ധേരി സ്റ്റേഷനുകളിലാണു യമരാജൻ ചാർജ് എടുത്തിട്ടുള്ളത്. മറ്റു സ്റ്റേഷനുകളിലും ഭാവിയിൽ പ്രത്യക്ഷപ്പെടാം.</p>
      <figure>
        <iframe data-src="https://twitter.com/WesternRly/status/1192468480747921413?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>English Summary:</b> 'Yamraj' teaching local train commuters about dangers of crossing tracks</p>
    </article>
  </body>
</html>