<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/usa/2019/11/08/trymp-shte-izplati-2-mln-na-blagotvoritelni-organizacii.428936"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T08:40:00+00:00"/>
    <meta property="og:title" content="Тръмп ще изплати $2 млн. на благотворителни организации"/>
    <meta property="og:description" content="Президентът е признал &quot;личната злоупотреба със средства&quot; | Dnes.bg"/>
  </head>
  <body>
    <article>
      <h1>Тръмп ще изплати $2 млн. на благотворителни организации</h1>
      <h2>Президентът е признал "личната злоупотреба със средства"</h2>
      <address><time datetime="2019-11-08T08:40:00+00:00">08 Nov 2019, 08:40</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Нюйоркски съд нареди на американския президент Доналд Тръмп да изплати 2 млн. долара на организации с нестопанска цел съгласно споразумение по дело за злоупотреба с едноименната благотворителна фондация на държавния глава в полза на политическите му и бизнес интереси.</p>
      <p>Тръмп е нарушил общественото доверие, като е оставил екипа на предизборната му кампания да управлява фонд за набиране на средства, събрал 2,8 млн. долара по време на първичните избори през 2016 година, постанови съдията.</p>
      <p>Плащането на обезщетението трябва да бъде направено към група организации с нестопанска цел, тъй като фондацията "Доналд Дж. Тръмп" вече е закрита, отбелязва Ройтерс.</p>
      <p>Заповедта на нюйюркския съд е окончателното решение по дело, започнато през 2018 г. от прокуратурата на Ню Йорк срещу Тръмп и три от децата му - Доналд младши, Иванка и Ерик - за използване на благотворителни активи за изплащане на юридически задължения, промотиране на хотелите "Тръмп" и лични покупки, припомня ДПА, цитирана от БТА.</p>
      <p>Главният прокурор на Ню Йорк Летиша Джеймс посочи в изявление, че президентът е признал "личната злоупотреба със средства" и се е съгласил да съобщи, ако реши да създаде нова благотворителна организация.</p>
      <p>Сключените споразумения предвиждат също така задължително обучение за трите деца на Тръмп, които са били директори на фондацията.</p>
      <p>Тръмп обвини прокуратурата, че тълкува неправилно сключеното споразумение за политически цели.<br/> </p>
    </article>
  </body>
</html>