<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04706927"/>
    <meta property="og:site_name" content="De Standaard"/>
    <meta property="article:published_time" content="2019-11-08T08:20:00+00:00"/>
    <meta property="og:title" content="Basisschool getroffen door norovirus: honderd kinderen ziek"/>
    <meta property="og:description" content="Een honderdtal leerlingen uit de vrije basisschool de Ark uit Oekene bij Roeselare werden deze week getroffen door het norovirus, een erg besmettelijk viru..."/>
  </head>
  <body>
    <article>
      <h1>Basisschool getroffen door norovirus: honderd kinderen ziek</h1>
      <address>
        <time datetime="2019-11-08T08:20:00+00:00">08 Nov 2019, 08:20</time>
      </address>
      <p>
        <b>Een honderdtal leerlingen uit de vrije basisschool de Ark uit Oekene bij Roeselare werden deze week getroffen door het norovirus, een erg besmettelijk virus dat buikgriep veroorzaakt.</b>
      </p>
      <p>Dinsdagmiddag voelden een zestal kinderen zich onwel. Ze vertoonden braakneigingen. Later die dag werden nog een pak andere kleuters en lagereschoolkinderen ziek. De school dacht eerst dat het om een voedselvergiftiging ging, maar al snel bleek het norovirus in de school rond te gaan.</p>
      <p>Woensdagochtend waren al een honderdtal kinderen in de school ziek. De directie communiceerde via een brief naar de ouders. Daarin werden ook enkele tips meegegeven. ’s Middags desinfecteerden de leerkrachten de school. Onder andere de banken, de deurklinken en de trapleuningen werden onder handen genomen. Aangezien het virus nog enkele weken in de stoelgang aanwezig kan blijven, blijft een goede handhygiëne na het toilet zeer belangrijk.</p>
      <p>Gisterochtend waren er nog een veertigtal kinderen afwezig wegens ziekte.</p>
      <p>Het norovirus komt in de hele wereld voor en ligt aan de basis van acute maag- en darmklachten. Het is erg besmettelijk en verspreidt zich via voedsel of water. Maar op zich is het vrij onschuldig. De darmklachten en (soms) lichte koorts gaan snel weer over.</p>
    </article>
  </body>
</html>