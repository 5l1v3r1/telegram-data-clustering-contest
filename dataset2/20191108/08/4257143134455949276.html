<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/nagy-veszelyre-figyelmeztetnek-a-balatonnal"/>
    <meta property="og:site_name" content="infostart"/>
    <meta property="article:published_time" content="2019-11-08T08:27:00+00:00"/>
    <meta property="og:title" content="Nagy veszélyre figyelmeztetnek a Balatonnál"/>
    <meta property="og:description" content="Tudósok tiltakoznak a tó egészségét véleményük szerint kockára tevő gigaberuházás és a nádirtás ellen."/>
  </head>
  <body>
    <article>
      <h1>Nagy veszélyre figyelmeztetnek a Balatonnál</h1>
      <address><time datetime="2019-11-08T08:27:00+00:00">08 Nov 2019, 08:27</time> by <a rel="author">Infostart</a></address>
      <h3>Tudósok tiltakoznak a tó egészségét véleményük szerint kockára tevő gigaberuházás és a nádirtás ellen.</h3>
      <p>A Balatoni Limnológiai Intézet (BLI) megdöbbenéssel értesült az újabb, a környezetet veszélyeztető beruházási folyamatokról és tervekről a Balatonnál - kezdték a közleményüket, utalva</p>
      <blockquote>a nádasok irtására és az új ipari kikötő építésére.</blockquote>
      <p>A <a href="https://www.balatontipp.hu/balatoni_hirek/korakodo-es-a-fekete-flottat-befogado-ipari-kikoto-epulhet-a-szent-mihaly-domb-alatt/">balatontipp.hu</a> a közelmúltban írta meg, hogy Balatongyörök és Vonyarcvashegy határában <a href="https://infostart.hu/belfold/2019/11/01/gigaberuhazas-kezdodhet-a-balatonnal-de-nem-mindenki-orul-neki">ipari kikötő épülhet</a>. A vízügyi igazgatóság szerint iparvágányt terveznek, valamint szállítóhajók kikötésére, rakodására alkalmas helyet alakítanak ki a térségben.</p>
      <p>"A Keszthelyi-medence, a Tihanyi-félsziget és a Szigligeti-öböl a legérintetlenebb, leginkább természetközeli partszakaszokat foglalja magában. Ezen térségek egyre növekvő mértékű terhelése kiemelten ellenjavallt. Amennyiben a hajózási, a turisztikai és a településfejlesztési szempontok egyre nagyobb súlyt kapnak a természet védelmével szemben, úgy</p>
      <blockquote>az előbb-utóbb bekövetkező környezeti krízis éppen a tó - turisztikailag oly fontos - vonzerejének drasztikus csökkenését eredményezi majd"</blockquote>
      <p>- figyelmeztettek a szakemberek. Hozzátették: a BLI nincs abban a helyzetben, hogy rendelkezéseket és beruházásokat vétózzon meg, de közszolgálati kötelessége a veszély növekvő mértékére figyelmeztetni minden érintettet.</p>
      <p>
        <i>Nyitókép: H. Szabó Sándor</i>
      </p>
    </article>
  </body>
</html>