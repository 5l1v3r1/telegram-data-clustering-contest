<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620425/%DB%B2%DB%B5%DB%B1%D9%85%D8%B5%D8%AF%D9%88%D9%85-%D9%88-%D9%BE%D9%86%D8%AC-%D9%81%D9%88%D8%AA%DB%8C-%D8%A8%D8%B1%D8%A7%D8%AB%D8%B1-%D8%B2%D9%84%D8%B2%D9%84%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C%D8%A7%D8%B1%D8%B2%DB%8C%D8%A7%D8%A8%DB%8C-%DB%B6%DB%B5-%D8%B1%D9%88%D8%B3%D8%AA%D8%A7%DB%8C-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87-%D8%AF%D8%B1-%D9%85%DB%8C%D8%A7%D9%86%D9%87-%D8%B4%D8%B1%D9%88%D8%B9-%D8%A7%D8%B3%DA%A9%D8%A7%D9%86-%D8%A7%D8%B6%D8%B7%D8%B1%D8%A7%D8%B1%DB%8C-%D8%AF%D8%B1-%D9%88%D8%B1%D9%86%DA%A9%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T08:31:00+00:00"/>
    <meta property="og:title" content="۲۵۱مصدوم و پنج فوتی براثر زلزله آذربایجان شرقی/ارزیابی ۶۵ روستای زلزله‌زده در میانه/ شروع اسکان اضطراری در ورنکش"/>
    <meta property="og:description" content="رئیس اورژانس پیش بیمارستانی و مدیر حوادث دانشگاه علوم پزشکی تبریز از جان باختن پنج نفر و مصدوم شدن ۲۵۱ نفر بر اثر زلزله خبر داد."/>
  </head>
  <body>
    <article>
      <h1>۲۵۱مصدوم و پنج فوتی براثر زلزله آذربایجان شرقی/ارزیابی ۶۵ روستای زلزله‌زده در میانه/ شروع اسکان اضطراری در ورنکش</h1>
      <h2>آذربایجان لرزید و در سوگ نشست</h2>
      <address>
        <time datetime="2019-11-08T08:31:00+00:00">08 Nov 2019, 08:31</time>
      </address>
      <p>
        <i>رئیس اورژانس پیش بیمارستانی و مدیر حوادث دانشگاه علوم پزشکی تبریز از جان باختن پنج نفر و مصدوم شدن ۲۵۱ نفر بر اثر زلزله خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرزاد رحمانی با اعلام این خبر، اظهار کرد: تا ساعت ۶:۴۵صبح ( جمعه) آمار مصدومان در شهرستان‌های میانه، سراب و هشترود ۲۵۱نفر می‌باشد و پنج نفر نیز فوتی ثبت شده است.</p>
      <p>وی افزود: از این تعداد ۱۳مصدوم بستری و بقیه تحت مراقبت‌های درمانی سرپائی قرار گرفتند .</p>
      <p>وی خاطر نشان کرد: عمده این افراد دچار حملات عصبی و ترس شده‌اند.</p>
      <p>مرتضی سلیمی در این باره گفت: در پی زلزله ۵.۹ ریشتری در بامداد امروز در آذربایجان شرقی، ۳۰ تیم عملیاتی در منطقه مشغول امدادرسانی هستند. دو بالگرد در منطقه آماده به کار هستند تا ارزیابی بیشتری را داشته باشند.</p>
      <figure>
        <img src="https://aftabnews.ir/files/fa/news/1398/8/17/356576_321.jpg"/>
      </figure>
      <p>وی با بیان اینکه تاکنون ۶۵ روستا ارزیابی شده است، ادامه داد: ۷ روستا بیشترین خسارت را داشته‌اند. مطابق ارزیابی‌ها بیشترین تخریب در ورنکش با ۳۰ واحد تخریبی گزارش شده است.</p>
      <p>رئیس سازمان امداد و نجات هلال احمر گفت: اسکان اضطراری در ورنکش شروع شده است؛ همچنین تغذیه اضطراری همزمان با اسکان اضطراری شروع می‌شود. اقلام زیستی شامل چادر، ‌پتو،‌ چراغ والور با توجه به سرمای منطقه، سبدهای غذایی ۷۲ ساعته به منطقه اعزام شده و با آغاز اسکان اضطراری، بقیه مواد غذایی میان آسیب دیدگان توزیع می‌شود.</p>
      <p>وی افزود: دراین زمین لرزه، ۶ شهر و ۱۴۵ روستا تحت تاثیر بوده اند. زلزله ۵.۹ ریشتری تاکنون ۴۰ پس لرزه داشته که بزرگترین آن ۴.۸ ریشتر بوده است. غیر از ورنکش، آسیب‌دیدگی‌ها در بقیه مناطق ترک‌خوردگی سقف و دیوارها بوده است.</p>
    </article>
  </body>
</html>