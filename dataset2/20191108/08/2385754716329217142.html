<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596307/afstirotera-metra-kata-ton-taraxopoion-anakoinose-o-proedros-tis-xilis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T08:49:00+00:00"/>
    <meta property="og:title" content="Αυστηρότερα μέτρα κατά των «ταραχοποιών» ανακοίνωσε ο πρόεδρος της Χιλής"/>
    <meta property="og:description" content="Ο πρόεδρος της Χιλής Σεμπαστιάν Πινιέρα ανακοίνωσε χθες Πέμπτη σειρά μέτρων, νόμων και πρωτοβουλιών για την αποκατάσταση και την «ενίσχυση» της «δημόσιας..."/>
  </head>
  <body>
    <article>
      <h1>Αυστηρότερα μέτρα κατά των «ταραχοποιών» ανακοίνωσε ο πρόεδρος της Χιλής</h1>
      <address><time datetime="2019-11-08T08:49:00+00:00">08 Nov 2019, 08:49</time> by <a rel="author">SigmaLive</a></address>
      <p>Ο πρόεδρος της Χιλής Σεμπαστιάν Πινιέρα ανακοίνωσε χθες Πέμπτη σειρά μέτρων, νόμων και πρωτοβουλιών για την αποκατάσταση και την «ενίσχυση» της «δημόσιας τάξης», έπειτα από τρεις εβδομάδες αντικυβερνητικών διαδηλώσεων οι οποίες σημαδεύτηκαν από εκτεταμένα επεισόδια, λεηλασίες και εκτεταμένες καταστροφές δημόσιας περιουσίας αλλά και ιδιωτικών περιουσιών.</p>
      <p>Τα μέτρα περιλαμβάνουν πολύ αυστηρότερες ποινές για όσους διαπράττουν κλοπές και λεηλασίες, για τους διαδηλωτές που καλύπτουν τα πρόσωπά τους, καθώς και για όσους παρεμποδίζουν την ελεύθερη κυκλοφορία των οχημάτων και των προσώπων στήνοντας οδοφράγματα, διευκρίνισε ο συντηρητικός πρόεδρος σε τηλεοπτικό διάγγελμά του.</p>
      <p>Ο Πινιέρα ανακοίνωσε τα μέτρα αυτά την επομένη της επέκτασης των επεισοδίων στα πιο πλούσια προάστια της μητροπολιτικής περιοχής της πρωτεύουσας της Χιλής, που μέχρι σήμερα είχαν μείνει αλώβητα.</p>
      <p>Η κυβέρνησή του σκοπεύει να δημιουργήσει εξάλλου μια νέα ειδική ομάδα, αποτελούμενη από αστυνομικούς και εισαγγελείς, για την άμεση αντιμετώπιση ταραχών, θα προχωρήσει στον εκσυγχρονισμό της υπηρεσίας εσωτερικής ασφαλείας και πληροφοριών, καθώς και στη δημιουργία ενός μηχανισμού που θα καταστήσει ευκολότερο για τους πολίτες να καταγγέλλουν βανδαλισμούς, απαρίθμησε.</p>
      <p>Οι κινητοποιήσεις εναντίον της αύξησης της τιμής του εισιτηρίου του μετρό στο Σαντιάγο μετατράπηκαν σε ευρύ κίνημα διαμαρτυρίας από τη 18η Οκτωβρίου, με τους συμμετέχοντες στις διαδηλώσεις να προβάλλουν διάφορα αιτήματα — υψηλότερους μισθούς και συντάξεις, καλύτερο σύστημα υγείας, υψηλότερους φόρους για τους πολίτες με τα μεγαλύτερα εισοδήματα, μεταξύ άλλων — και να καταγγέλλουν τις κοινωνικές ανισότητες.</p>
      <p>Διαδηλωτές πυρπόλησαν σταθμούς του μετρό και λεηλάτησαν ή/και έκαψαν εκατοντάδες καταστήματα και επιχειρήσεις. Οι ζημιές υπολογίζεται πως έχουν ξεπεράσει σε αξία το 1 δισεκατομμύριο δολάρια.</p>
      <p>Η αντιπολίτευση επέκρινε από την πλευρά της χθες τον πρόεδρο Πινιέρα διότι επέλεξε να δώσει την έμφαση στην καταστολή αντί να σκύψει στα κοινωνικά προβλήματα που πυροδότησαν τη σοβαρότερη κρίση στη Χιλή μετά το τέλος της στρατιωτικής δικτατορίας του Αουγκούστο Πινοτσέτ.</p>
      <p>«Θα πίστευε κανείς πως όταν, με υπόβαθρο την κοινωνική κρίση, ο πρόεδρος απευθύνεται σε όλη τη χώρα, θα το κάνει για να ανακοινώσει τις βασικές προτάσεις του προκειμένου να λυθεί η κοινωνική κρίση. Αλλά όχι. Ο Πινιέρα μόλις απηύθυνε διάγγελμα προς το έθνος για να ανακοινώσει περισσότερη καταστολή», ανέφερε βουλευτής του αριστερού κόμματος Convergencia. «Αντί να ακούσει τη Χιλή, απομονώνεται, κλείνεται στον μοναχικό του πόλεμο εναντίον του ίδιου του λαού του», στηλίτευσε βουλεύτρια του Κομμουνιστικού Κόμματος.</p>
      <p>Ο Πινιέρα ανακοίνωσε τα νέα μέτρα μία ημέρα αφού δικαστήριο στο Σαντιάγο έκανε δεκτή και άρχισε να εξετάζει προσφυγή εναντίον του αρχηγού του Κράτους και άλλων κορυφαίων αξιωματούχων με την κατηγορία ότι επέτρεψαν στις δυνάμεις ασφαλείας να διαπράξουν παραβιάσεις των ανθρωπίνων δικαιωμάτων κατά τη διάρκεια των διαδηλώσεων.</p>
      <p>Στις παραβιάσεις που έχουν καταγγελθεί συμπεριλαμβάνονται φόνοι, αυθαίρετες συλλήψεις, βασανισμοί, ξυλοδαρμοί...</p>
      <p>Στις διαδηλώσεις έχουν χάσει τη ζωή τους τουλάχιστον 20 άνθρωποι, οι πέντε από πυρά των δυνάμεων ασφαλείας, σύμφωνα με το Εθνικό Ινστιτούτο Ανθρωπίνων Δικαιωμάτων (ΕΙΑΔ), ανεξάρτητη αρχή.</p>
      <p>Η αστυνομία έχει ανακοινώσει ότι προχώρησε σε περίπου 10.000 συλλήψεις κατά τη διάρκεια των ταραχών. Οι περισσότεροι αφέθηκαν ελεύθεροι.</p>
      <p>Στο διάγγελμά του ο συντηρητικός πρόεδρος της Χιλής ανέφερε επίσης ότι προέδρευσε μιας συνεδρίασης του Συμβουλίου Εθνικής Ασφαλείας. Το Συμβούλιο, στο οποίο συμμετέχουν στελέχη της κυβέρνησης, λειτουργοί του δικαστικού συστήματος και ανώτατοι αξιωματικοί του στρατού και της αστυνομίας, είχε να συνεδριάσει από το 2014.</p>
      <p>Ο πρόεδρος Πινιέρα, δισεκατομμυριούχος επιχειρηματίες, ως τώρα κατέβαλε προσπάθειες για να τερματίσει τις κινητοποιήσεις ανακοινώνοντας κοινωνικά μέτρα, όπως την αύξηση του κατώτερου μισθού και την αύξηση των φορολογικών συντελεστών για τους πολίτες με τα υψηλότερα εισοδήματα, ενώ προχώρησε σε κυβερνητικό ανασχηματισμό. Οι κινήσεις του όμως δεν ικανοποίησαν το κίνημα διαμαρτυρίας, που πλέον ζητεί αναθεώρηση του Συντάγματος</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>