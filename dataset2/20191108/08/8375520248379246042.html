<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ahmetov-nareshti-zvazhivsya-oligarh-zapuskaje-novinniy-telekanal--638604.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T08:48:00+00:00"/>
    <meta property="og:title" content="Ахметов нарешті зважився. Олігарх запускає новинний телеканал"/>
    <meta property="og:description" content="За концепцією, близько 15 годин на добу мовлення «Україна 24» становитимуть інформаційні програми"/>
  </head>
  <body>
    <article>
      <h1>Ахметов нарешті зважився. Олігарх запускає новинний телеканал</h1>
      <address>
        <time datetime="2019-11-08T08:48:00+00:00">08 Nov 2019, 08:48</time>
      </address>
      <h4>За концепцією, близько 15 годин на добу мовлення «Україна 24» становитимуть інформаційні програми</h4>
      <p>«Медіа Група Україна» Ріната Ахметова запускає новинний канал «Україна 24». Таке рішення 7 листопада на своєму засіданні узгодила Національна рада з питань телебачення і радіомовлення.</p>
      <p>Телеканал «Ескулап TV» (ТОВ «Аспер 2011»), який входить до складу «Медіа Групи Україна», переоформив ліцензію через зміну логотипа і концепції мовлення. Тепер канал матиме назву «Україна 24».</p>
      <p>За концепцією - це інформаційний канал. Близько 15 годин його мовлення на добу становитимуть інформаційні програми.</p>
      <p>У пресслужбі «Медіа Групи Україна» зазначили, що концепт оновленого каналу і його програмна політика ще розробляються.</p>
      <p>Ідея запуску інформаційного мовлення медійним холдингом Ахметова розглядалась ще більше 10 років тому. Але тоді структури олігарха не зважились на таке рішення.</p>
      <p>У черговий раз про наміри перезапустити канал розповідав керівник нішевих каналів групи Іван Букреєв у 2018 року.</p>
      <p>Нагадаємо, «Медіа Група Україна» Ріната Ахметова купила цифровий телеканал «Ескулап TV» (ТОВ «Аспер 2011») на початку 2015 року. У минулому ТОВ «Аспер 2011» зареєстрували за тією самою адресою, що й інші канали, створені під конкурс 2011 року: ТОВ «Корона Санрайс» і ТОВ «Голдберрі». Усіх їх пов'язували з оточенням Олександра Януковича.</p>
      <p>Згодом ТОВ «Корона Санрайс» (телеканал «Вінтаж») придбав власник Першої Української радіогрупи Андрій Карпій, а ТОВ «Голдберрі» купили власники телеканалу «Еспресо» і переоформили ліцензію.</p>
      <p>«Ескулап TV» отримав три попередження Нацради за недотримання програмної концепції (перше - у вересні 2014 року, друге - в лютому 2015 року, третє - в серпні 2015 року). Зокрема, в ефірі каналу виявили тільки шість хвилин власного виробництва. Представники каналу також мали дискусію з Нацрадою щодо визначення жанрового наповнення.</p>
      <p>З 2015 року Нацрада не мала претензій до телеканалу.</p>
      <related>
        <a href="https://glavcom.ua/economics/finances/grupa-dtek-vpershe-v-istoriji-ukrajinskogo-biznesu-rozmistila-zeleni-jevroobligaciji-638086.html"/>
        <a href="https://glavcom.ua/economics/finances/ahmetov-mozhe-perekuriti-fiskalna-ataka-na-oligarha-zirvana-630273.html"/>
        <a href="https://glavcom.ua/news/media-group-ukraine-pripinyaje-vidavati-gazetu-segodnya-622200.html"/>
      </related>
    </article>
  </body>
</html>