<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/cska/otkyde-izvednyzh-v-cska-se-razmechtaha-za-titla-1404131.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-08T08:10:00+00:00"/>
    <meta property="og:title" content="Откъде изведнъж в ЦСКА се размечтаха за титла?"/>
    <meta property="og:description" content="Мечтите по принцип са хубаво нещо Но когато желаното се представя да действително, влизаме в заблуда"/>
  </head>
  <body>
    <article>
      <h1>Откъде изведнъж в ЦСКА се размечтаха за титла?</h1>
      <address><time datetime="2019-11-08T08:10:00+00:00">08 Nov 2019, 08:10</time> by <a rel="author">Владислав Колев</a></address>
      <p>Мечтите по принцип са хубаво нещо. Но когато желаното се представя да действително, влизаме в заблуда. Нещо подобно се случва в <b><a href="https://www.sportlive.bg/bgfootball/cska">ЦСКА </a></b>през последните дни.</p>
      <p>Отборът изигра един-два мач като хората в последно време и балонът на фантазиите се разду. Да, в спорта трябва да излизаш с позитивна нагласа. Но - ако погледнем класирането в Първа лига, както и показваното ниво от "червените" в изминалата част от сезона, идва резонен въпрос: откъде изведнъж се размечтаха за тази титла?</p>
      <p>"Остават седем мача до края на годината, надявам се, да ги спечелим всичките. Трябва да си реализираме положенията, когато атакуваш имаш ситуации. Нека да мислим мач за мач, във футбола всичко е възможно", сподели капитанът на тима Петър Занев, като единият вече е в "торбата" след победата над Черно море, изкована в самия край. </p>
      <p>
        <b>Как ще се стопи разликата дори до Локомотив Пловдив ?</b>
      </p>
      <p>Ако погледнем малко към статистиката, фантазиите на Барон Мюнхаузен на "Българска армия" трябва малко да поспрат. ЦСКА е на 11 точки от водача Лудогорец, на 7 от втория Левски и 5 от третия Локомотив Пловдив. "Червените" досега са играли и срещу трите челници и не са спечелили нито едно от дербитата.</p>
      <p>В последните си пет мача ЦСКА редува победи и загуби. За сметка на това Локомотив е с пет  победи и равенство!  Лудогорец ниже победа след победа, а Левски има четири успеха и една загуба. Когато ЦСКА влезе в подобен ритъм на представяне, чак тогава може да се мисли за подобни неща.</p>
      <p>А да не би конкуренцията да стои на едно място? Лично за мен е почти пълен абсурд тези 11 точки от Лудогорец да бъдат стопени. Клишета от сорта, че във футбола всички се случва, в случая будят насмешка. Даже разликата от седем точки до Левски за момента също изглежда непосилно голяма. Локото са вече по-близо, но </p>
      <p>
        <b>Предупреждението на Георги Василев</b>
      </p>
      <p>"И все пак големият резултат срещу Етър не бива да заблуждава ЦСКА. В никакъв случай не може да се каже, че отборът е играл страхотен футбол. При 11 на 11 на терена двубоят беше напълно равностоен".</p>
      <p>„Все още е рано да се говори доколко новият треньор Крушчич има някакъв ефект върху отбора. Да, ЦСКА записа доста убедителен успех, но от два мача начело не можем да съдим. В крайна сметка всяко място, различно от първото, за ЦСКА означава провал. А сега отборът е още по-назад в класирането и няма и смисъл да се дава оценка.</p>
      <p>Тя е ясна. Въпросът е доколко оттук насетне ЦСКА може да навакса недостига на точки и дали е в състояние изобщо да го направи. Наглед отборът притежава достатъчно потенциал и футболисти, но явно и треньорските смени попречиха на по-доброто развитие на сезона".</p>
      <p>Това е коментар на един от най-големите български треньори Георги Василев за ситуацията в ЦСКА. Всъщност големите бели в отбора през този сезон вече се направиха.</p>
      <p>Абсолютно ненормалните действия на ръководството по отношение на треньорите и техните смени вече костваха изоставането на тима от челото. За този проблем е писано достатъчно, но заради приказките за титла по никое време трябва да се припомнят отново.</p>
      <p>Още в следващия кръг на ЦСКА предстои тежко домакинство на подобрената Славия. Закъсалият за точки Ботев ще се окупира в собствената си половина, а да не забравяме, че на "Армията" ще дойде и Лудогорец, който ще търси "жертви" след резила срещу Еспаньол. Ако "червените" завършат силно 2019 година, тогава може да се говори за възраждане и атака на титлата.</p>
      <p>Сега просто е несериозно.</p>
      <p><b>Автор</b>: Владислав КОЛЕВ</p>
      <related>
        <h4>Още по темата</h4>
        <a href="https://www.sportlive.bg/bgfootball/cska/cSKA-shte-igrae-kontrola-v-Solun-po-vreme-na-pauzata-1404014.html"/>
        <a href="https://www.sportlive.bg/bgfootball/cska/Golmajstoryt-na-cSKA-mozhe-da-izpusne-derbito-s-Ludogorec-1403424.html"/>
        <a href="https://www.sportlive.bg/bgfootball/bgfootballother/Kristian-Malinov-schupi-okovite-na-skukata-na-Cherno-more---cSKA-1403161.html"/>
        <a href="https://www.sportlive.bg/bgfootball/cska/Bazite-na-cSKA-shte-bydat-oceneni-do-dni-1402858.html"/>
      </related>
    </article>
  </body>
</html>