<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-junta-electoral-prohibeix-una-trobada-gegantera-el-10n-a-sant-joan-de-vilatorrada/noticia/2961838/"/>
    <meta property="og:site_name" content="CCMA"/>
    <meta property="article:published_time" content="2019-11-08T08:44:00+00:00"/>
    <meta property="og:title" content="La Junta Electoral prohibeix una trobada gegantera el 10N a Sant Joan de Vilatorrada"/>
    <meta property="og:description" content="La Junta Electoral de Manresa prohibeix la trobada de gegants perquè podria &quot;interferir en la jornada electoral&quot;"/>
  </head>
  <body>
    <article>
      <h1>La Junta Electoral prohibeix una trobada gegantera el 10N a Sant Joan de Vilatorrada</h1>
      <h2>La Junta Electoral de Manresa prohibeix la trobada de gegants perquè podria "interferir en la jornada electoral"</h2>
      <address><time datetime="2019-11-08T08:44:00+00:00">08 Nov 2019, 08:44</time> by <a rel="author">Redacció</a></address>
      <p>La Junta Electoral de Manresa ha prohibit la <b>trobada gegantera</b> que s'havia de celebrar aquest diumenge 10 de novembre a Sant Joan de Vilatorrada, al Bages. El motiu és que la Junta considera que<b> l'acte festiu podria "interferir en la jornada electoral"</b>.</p>
      <p>Es tracta d'una trobada que la colla gegantera del municipi, integrada per la Societat Coral i Recreativa La Verbena, celebra cada any.</p>
      <figure>
        <img src="https://www.ccma.cat/multimedia/jpg/1/7/1573198259771.jpg"/>
      </figure>
      <p><i>Els gegants de Sant Joan de Vilatorrada (Facebook)</i><br/><br/>Aquest any arriben a l'edició 37 i es preveia reunir nou colles geganteres d'altres punts de Catalunya i una de Menorca. L'acte estava previst des de quarts d'onze del matí fins a quarts d'una del migdia. La cercavila dels gegants començava al passeig Gallifa i acabava a la plaça Major. </p>
      <p>La colla ha manifestat la seva <b>sorpresa i indignació per la prohibició</b> d'una trobada castellera que és tradicional, i asseguren que sempre s'han quedat al marge de qüestions polítiques.</p>
      <p>Eva Garcia, portaveu de l'entitat La Verbena, que organitza la trobada assegura que la prohibició els ha sorprès molt:</p>
      <blockquote>"No ho entenem el perquè, nosaltres som una entitat que no sabem de colors. El que ens interessa és la cultura del país i jo crec que una trobada de gegants amb 9 colles no té perquè inteferir en unes votacions."  "Ens han enviat una carta des de l'ajuntament dient que interferim, que no la podem realitzar."</blockquote>
      <p>Explica que, en un principi, tenien previst fer tots els actes dissabte dia 9, però que van sentir l'avís que potser alguns actes s'anularien per ser jornada de reflexió i van decidir part dels actes a diumenge:</p>
      <blockquote>"Ens vam voler curar en salut perquè ens van dir que potser s'anul·larien tot d'actes dissabte i, d'acord amb l'ajuntament, vam decidir passar-ho a diumenge. La nostra sorpresa va ser que ahir ens van dir que no ho podiem fer diumenge. Ha estat un got d'aigua freda que ens han tirat a sobre. Hem presentat un recurs a veure si ens ho deixen fer."</blockquote>
      <p>Sant Joan de Vilatorrada és el municipi on hi ha la <b>presó de Lledoners</b>, on estan interns la majoria de líders independentistes.</p>
      <figure>
        <img src="https://www.ccma.cat/multimedia/jpg/4/2/1573200382324.jpg"/>
      </figure>
      <p>
        <i>Els gegants de Sant Joan de Vilatorrada (Facebook)</i>
      </p>
      <p>Arran de la prohibició, tots els actes previstos en aquesta trobada castellera s'han passat a dissabte, segons informa l'Ajuntament de Sant Joan de Vilatorrada:</p>
      <p> </p>
      <figure>
        <iframe data-src="https://twitter.com/SantJoanV/status/1192449929928757249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>