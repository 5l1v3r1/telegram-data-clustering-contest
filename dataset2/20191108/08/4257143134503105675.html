<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/egy-iskola-kozelebe-csapodott-be-egy-gyakorlobomba"/>
    <meta property="og:site_name" content="infostart"/>
    <meta property="article:published_time" content="2019-11-08T08:14:00+00:00"/>
    <meta property="og:title" content="Egy iskola közelébe csapódott be egy gyakorlóbomba"/>
    <meta property="og:description" content="Egy amerikai vadászbombázó elejtett egy gyakorlóbombát Japánban, a helyi hatóságok alapos vizsgálatot követelnek."/>
  </head>
  <body>
    <article>
      <h1>Egy iskola közelébe csapódott be egy gyakorlóbomba</h1>
      <address><time datetime="2019-11-08T08:14:00+00:00">08 Nov 2019, 08:14</time> by <a rel="author">Infostart / MTI</a></address>
      <h3>Egy amerikai vadászbombázó elejtett egy gyakorlóbombát Japánban, a helyi hatóságok alapos vizsgálatot követelnek.</h3>
      <p>Egy F-16-os amerikai vadászbombázó leejtett egy nagy tömegű gyakorlóbombát Japán északi, Aomori prefektúrájában, amely egy iskola közvetlen közelében csapódott földbe, a helyi hatóságok ezért erélyesen követelik az incidens alapos kivizsgálását.</p>
      <p>Az NHK közszolgálati televízió pénteki híradása szerint Mimura Singo, a prefektúra kormányzója pénteken tárgyalt az incidensről Kono Taro védelmi miniszterrel, és követelte, hogy addig ne szállhassanak fel harci gépek az Aomoriban lévő Miszava légitámaszpontról, amíg nem derül fény az incidens okára. Kono Taro bocsánatot kért a kormányzótól, amiért csak egy nappal az incidens után értesítette róla. A tárcája egyben tiltakozását fejezte ki az amerikai hadseregnél, amiért csütörtök reggel nem tájékoztatta a kormányt azt előző esti esetről.</p>
      <p>Kono felhívta a figyelmet arra, hogy a bomba nagy tömegű volt, és nagyobb balesetet is okozhatott volna.</p>
      <blockquote>A tárcavezető súlyosnak minősítette az incidenst.</blockquote>
      <p>A nemzetvédelmi minisztérium helyszíni vizsgálatot indított.</p>
      <p>A 230 kilogrammos irányítható, robbanótöltet nélküli gyakorlóbombát helyi idő szerint szerda este ejtette el egy amerikai F-16-os gyakorlatozás közben. Az incidensben ugyan senkinek sem esett baja, de Mimura Singo felhívta a figyelmet arra, hogy</p>
      <blockquote>a bomba egy falusi iskola közvetlen közelében csapódott földbe, ráadásul a területen működik egy üzem, amely a japán atomerőművek fáradt üzemanyagát dolgozza fel.</blockquote>
      <p>A gyakorlóbomba ledobására kijelölt 7,66 négyzetkilométeres terület mintegy húsz kilométerre északra van az amerikai hadsereg és a japán önvédelmi erők által használt Miszava bázistól, a bombát pedig öt kilométerre találták meg a kijelölt területtől.</p>
      <p>Az amerikai hadsereg elismerte, hogy a bomba a kijelölt körzeten kívülre esett, és fel is függesztette a gyakorlatozást.</p>
      <p>
        <i>Nyitókép: illusztráció, Pacific Air Forces/Jake Melampy</i>
      </p>
    </article>
  </body>
</html>