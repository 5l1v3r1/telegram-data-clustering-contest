<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620425/%D8%A7%D9%81%D8%B2%D8%A7%DB%8C%D8%B4-%D9%85%D8%B5%D8%AF%D9%88%D9%85%D8%A7%D9%86-%D8%A8%D9%87-380-%D9%86%D9%81%D8%B1-%D8%A7%D8%B1%D8%B2%DB%8C%D8%A7%D8%A8%DB%8C-%DB%B6%DB%B5-%D8%B1%D9%88%D8%B3%D8%AA%D8%A7%DB%8C-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87-%D8%AF%D8%B1-%D9%85%DB%8C%D8%A7%D9%86%D9%87-%D8%B4%D8%B1%D9%88%D8%B9-%D8%A7%D8%B3%DA%A9%D8%A7%D9%86-%D8%A7%D8%B6%D8%B7%D8%B1%D8%A7%D8%B1%DB%8C-%D8%AF%D8%B1-%D9%88%D8%B1%D9%86%DA%A9%D8%B4%D8%A7%D8%AD%D8%B3%D8%A7%D8%B3-%D8%B4%D8%AF%D9%86-%D8%B2%D9%84%D8%B2%D9%84%D9%87-%D8%AF%D8%B1-%DB%B6-%D8%B4%D9%87%D8%B1-%D9%88-%DB%B1%DB%B4%DB%B5-%D8%B1%D9%88%D8%B3%D8%AA%D8%A7-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T08:31:00+00:00"/>
    <meta property="og:title" content="افزایش مصدومان به 380 نفر /ارزیابی ۶۵ روستای زلزله‌زده در میانه/ شروع اسکان اضطراری در ورنکش/احساس شدن زلزله در ۶ شهر و ۱۴۵ روستا+تصاویر"/>
    <meta property="og:description" content="در پی وقوع زلزله در شهرستان میانه ، بر طبق اعلام اورژانس، تاکنون 5 نفر فوت و حدود 380 نفر مصدوم شده‌اند که بیشتر مصدومان به صورت سرپایی درمان و 17 نفر از زلزله زده‌ها در بیمارستانها بستری شده‌اند."/>
  </head>
  <body>
    <article>
      <h1>افزایش مصدومان به 380 نفر /ارزیابی ۶۵ روستای زلزله‌زده در میانه/ شروع اسکان اضطراری در ورنکش/احساس شدن زلزله در ۶ شهر و ۱۴۵ روستا+تصاویر</h1>
      <h2>آذربایجان لرزید و در سوگ نشست/ آخرین وضعیت مناطق زلزله‌زده آذربایجان شرقی</h2>
      <address>
        <time datetime="2019-11-08T08:31:00+00:00">08 Nov 2019, 08:31</time>
      </address>
      <p>
        <i>در پی وقوع زلزله در شهرستان میانه ، بر طبق اعلام اورژانس، تاکنون 5 نفر فوت و حدود 380 نفر مصدوم شده‌اند که بیشتر مصدومان به صورت سرپایی درمان و 17 نفر از زلزله زده‌ها در بیمارستانها بستری شده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بر طبق آخرین اخبار دریافتی، از 80 روستای زلزله زده در آذربایجان شرقی، وضعیت 78 روستا ارزیابی شده که در آن پی آن خسارت 400 واحد مسکونی گزارش شده است. در میان روستاهای خسارت دیده، روستای ورنکش و ورزقان بیشترین خسارت را دیده است. گاز همه مناطق زلزله زده به جز یک روستا وصل شده است.</p>
      <p>34 تیم عملیاتی در منطقه برای کمک به خسارت دیدگان فعال هستند.</p>
      <figure>
        <img src="https://aftabnews.ir/files/fa/news/1398/8/17/356634_745.jpg"/>
      </figure>
      <p>هم اکنون ریزش کوه در جاده میانه - بستان آبان گزارش شده و مرکز زلزله نگاری وقوع 57 پس لرزه را تاکنون ثبت کرده است. زمین لرزه‌ای به بزرگی ٥.٩ ریشتر در عمق 8 کیلومتری زمین در ساعت 2 بامداد، شهر ترک در شهرستان میانه استان آذربایجان شرقی را لرزاند.</p>
      <p>شهرهای میانه، سراب و ترکمانچای در استان آذربایجان شرقی تحت تاثیر مستقیم این زلزله قرار گرفته‌اند و تاکنون 7 روستای مناطق زلزله زده بیشترین خسارت را دیده اند و در این میان بیشترین تخریب در روستای ورنکش با تخریب 30 خانه گزارش شده است. همچنین استانهای زنجان، گیلان، اردبیل و آذربایجان غربی نیز زمین لرزه صبح امروز را احساس کرده‌اند.</p>
      <p>بیشترین مردم آذربایجان شرقی از ترس وقوع دوباره زلزله، شب گذشته را در خیابان‌ها گذراندند.</p>
      <figure>
        <img src="https://aftabnews.ir/files/fa/news/1398/8/17/356576_321.jpg"/>
      </figure>
      <p>
        <b>همه امکانات وزارت صمت برای کمک به حادثه‌دیدگان بسیج شود</b>
      </p>
      <p>وزیر صنعت، معدن و تجارت ضمن ابراز همدردی با زلزله‌زدگان شهرستان میانه، دستور داد همه امکانات این وزارتخانه برای کمک به حادثه‌دیدگان بسیج شود.</p>
      <p>رضا رحمانی در جلسه ستاد مدیریت بحران وزارتخانه با اعلام این خبر گفت: همه واحدهای تولیدی، صنعتی و تجاری با تمام توان خود برای رفع نیازهای مناطق زلزله‌زده همکاری می‌کنند و ما نیز از هیچ کمکی مضایقه نخواهیم کرد.</p>
      <p>وی افزود: آمار دقیقی از خسارات در مناطق زلزله‌زده نداریم و در حال حاضر امدادرسانی و نجات هموطنان عزیزمان در اولویت است و کار پاکسازی مناطق زلزله‌زده باید انجام بشود.</p>
      <p>رحمانی با بیان این‌که برنامه‌های سفر امروز خود را برای پیگیری امور در مناطق زلزله‌زده لغو کرده‌ام، گفت: امروز قرار بود در میز سوم نهضت ساخت داخل در حوزه خودرو و مس، کارگروه توسعه صادرات غیرنفتی و اختتامیه رینوتکس ۲۰۱۹ شرکت کنم که متاسفانه این حادثه اتفاق افتاد.</p>
      <p>وزیر صنعت، معدن و تجارت که امروز برای شرکت در آئین اختتامیه هفتمین نمایشگاه نوآوری و فناوری ربع رشیدی و چند جلسه دیگر به تبریز سفر کرده بود، به دنبال وقوع زمین‌لرزه در شهرستان میانه که به جان باختن تعدادی از هموطنان منجر شد، برنامه‌های خود را لغو و به این شهرستان سفر کرد.</p>
      <p>
        <b>دستور روحانی برای بسیج تمامی امکانات جهت امدادرسانی به مناطق زلزله زده آذربایجان شرقی</b>
      </p>
      <p>رئیس جمهور پس از اخذ گزارش استاندار آذربایجان شرقی دستوراتی درباره امدادرسانی به مناطق زلزله زده صادر کرد.</p>
      <p>حجت الاسلام و المسلمین حسن روحانی رئیس جمهور در پی وقوع زلزله در ساعات ابتدایی روز جمعه در آذربایجان شرقی طی تماسی تلفنی با استاندار این استان در جریان ابعاد حادثه، میزان خسارات وارده و وضعیت مصدومان قرار گرفت.</p>
      <p>
        <b>تاکید جهانگیری بر امدادرسانی فوری و بسیج امکانات برای کمک به زلزله زدگان</b>
      </p>
      <p>معاون اول رییس جمهور بر لزوم امدادرسانی فوری و بسیج همه امکانات برای کمک رسانی به مناطق زلزله زده استان آذربایجان شرقی تاکید کرد.</p>
      <p> اسحاق جهانگیری صبح امروز (جمعه ) در تماس تلفنی با استاندار آذربایجان شرقی که در ستاد بحران در روستای ورنکش بخش ترکمنچای میانه حضور دارد، گزارشی از آخرین وضعیت خسارات وارده و اقدامات صورت گرفته برای کمک به زلزله زدگان دریافت کرد.</p>
      <p>معاون اول رییس جمهور از استاندار آذربایجان شرقی خواست با بسیج تمامی امکانات استان و اعزام گروه‌های امدادرسان و ارزیاب به مناطق زلزله زده، اقدامات لازم و کمک رسانی فوری به آسیب دیدگان را دستورکار خود قرار دهد.</p>
      <p>
        <b>اعلام آمادگی ارمنستان برای مشارکت در امدادرسانی به آسیب‌دیدگان زلزله آذربایجان شرقی</b>
      </p>
      <p>به دنبال وقوع زلزله در استان آذربایجان شرقی، فلیکس تسولاکیان وزیر موقعیت‌های اضطراری جمهوری ارمنستان، امروز -جمعه -، در تماس با سفارت جمهوری اسلامی ایران در ایروان، با ملت و دولت ایران ابراز همدردی و برای مجروحین بهبودی سریع آرزو کرد.</p>
      <p>تسولاکیان با یادآوری همکاری دو کشور در شرایط بحرانی و وقوع بلایای طبیعی، بر آمادگی کشورش جهت ارائه هرگونه کمک لازم در مناطق آسیب‌دیده تاکید کرد.</p>
      <p>
        <b>نماینده میانه: وضعیت تحت کنترل است</b>
      </p>
      <p>نماینده مردم میانه در مجلس شورای اسلامی با اشاره به بالا بودن شدت زلزله و آغاز خدمات امدادی در لحظاتی پس از وقوع آن، گفت: خوشبختانه با حضور نیروهای امدادی و کادر پزشکی از همان ساعات اولیه خدمت رسانی به مردم آغاز شده و اکنون وضعیت تحت کنترل است.</p>
      <p>یعقوب شیویاری با اشاره به آخرین وضعیت مناطق زلزله زده میانه، بیان کرد: الحمدالله وضعیت اکنون تحت کنترل است. بلافاصله پس از زلزله بامداد امروز نیروهای امدادی در منطقه حاضر شدند. متاسفانه پنج تن از هموطنان خود را در زلزله از دست دادیم. بالای 120 نفر بر اثر زلزله مجروح شدند و 14 تن نیاز به مراقبت های ویژه دارند.</p>
      <p>وی در ادامه اظهار کرد: خوش بختانه با حضور نیروهای امدادی و کادر پزشکی از همان ساعات اولیه خدمت رسانی به مردم آغاز شده است. خسارت وارد شده به دام ها بالا است.</p>
      <p>
        <b>افزایش شمار مصدومان زلزله آذربایجان شرقی به ۳۸۰ نفر</b>
      </p>
      <p>فرزاد رحمانی، رئیس اورژانس پیش بیمارستانی دانشگاه علوم پزشکی تبریز از افزایش شمار مصدومان زلزله میانه به ۳۸۰ نفر خبر داد و به ایسنا گفت: بر اساس آخرین گزارشات که ساعت ۱۰ صبح به دست ما رسیده، تعداد مصدومان این حادثه در شهرستان میانه ۱۹۶ نفر بوده که فقط ۱۵ نفر از این تعداد بستری هستند.</p>
      <p>وی افزود: همچنین تعداد مصدومان در شهرستان سراب، ۱۵۴ نفر گزارش شده است که یک نفر از این تعداد در تبریز بستری بوده و مابقی ترخیص شده‌اند. همچنین تعداد مصدومان در شهرستان هشترود ۳۰ نفر اعلام شده است.</p>
      <p>
        <b>داوودی: در شهرستان سراب تلفات انسانی نداشتیم/ شدت زلزله بالا بود</b>
      </p>
      <p>نماینده مردم سراب در مجلس شورای اسلامی با اشاره به خدمت رسانی تمام دستگاه‌های استانی به مردم زلزله زده، بیان کرد: اکنون وضعیت تحت کنترل بوده و تمام بخش‌ها برای کمک به مردم آماده خدمت رسانی هستند.</p>
      <p>یوسف داوودی با اشاره به آخرین وضعیت مناطق زلزله زده سراب، بیان کرد: پس از زلزله بامداد امروز، اولین مشکلی که با آن مواجه شدیم ازدحام مردم در بیمارستان بود. به طور معمول جمعیت بالایی در بیمارستان بستری هستند پس از زلزله دیوارهای بیمارستان نیز ترک هایی برداشت و از سوی دیگر تعداد بالایی مصدوم برای درمان به بیمارستان مراجعه کرده بودند.</p>
      <p>وی در ادامه اظهار کرد: خیلی از مردم نیز وحشت زده شده و استرس بالایی داشتند اما خوش بختانه تمام تیم پزشکی در بیمارستان حاضر شدند حتی پزشکانی که در منزل بودند خود را به بیمارستان رساندند. شدت زلزله شدید و به طوری بود که سرپا ایستادن مشکل بود.</p>
      <p>
        <b>آخرین گزارش هلال احمر از زلزله آذربایجان شرقی</b>
      </p>
      <p>مرتضی سلیمی، رئیس سازمان امداد و نجات هلال احمر گفت: ساعت ۲:۱۷ صبح امروز زمین لرزه ۵٫۹ ریشتری در عمق ۸ کیلومتری زمین تا شعاع ۳۰ کیلومتری کانون زلزله یعنی استان آذربایجان شرقی، ترک و سراب را لرزاند. پس لرزه‌ها تاکنون ۵۷ مورد گزارش شده است که بزرگترین آنها ۴٫۸ ریشتر و در ساعت ۳:۰۲ بامداد در منطقه ترکمانچای سراب بوده است.</p>
      <p>وی افزود: این زمین لرزه را ۶ شهر و ۱۴۵ روستا با جمعیت ۱۲۱ هزار و ۳۰۷ نفر حس کردند. صبح امروز هموطنان شهرهای میانه، سراب، ترک، ترکمنچای، بستان آباد، هشترود از استان آذربایجان شرقی، روستاهای ورنکش، بالسین، گاوینه رود، شورابیل سراب، تینعلی و از استان اردبیل شهرهای نیر، کوثر و سرعین زمین لرزه را حس کردند.</p>
      <p>رئیس سازمان امداد و نجات هلال احمر گفت: ۳۴ تیم عملیاتی و ارزیاب شامل ۱۱۰ نفر به مناطق مختلف استان‌های زلزله‌زده شمال غرب ایران اعزام شدند و تاکنون تخریب ۴۰ خانه و ترک دیوار برخی خانه‌ها در برخی از روستاها، ریزش کوه در محورهای مواصلاتی، آتش سوزی بر اثر شکستگی لوله گاز و اختلال شبکه تلفن همراه گزارش شده است. ضمن اینکه دو بالگرد هم برای ارزیابی دقیق‌تر و در صورت لزوم برای امدادرسانی به منطقه اعزام شده اند.</p>
      <p>وی افزود: ۵ نفر در روستای ورنکش شهرستان میانه جان خود را از دست دادند.</p>
      <p>
        <b>تخریب ۵۰ درصدی ۲۵ منزل مسکونی در شهرستان سراب</b>
      </p>
      <p>فرماندار شهرستان سراب از تخریب ۵۰ درصدی ۲۰ تا ۲۵ منزل مسکونی به دنبال وقوع زمین لرزه ۵.۹ ریشتری در آذربایجان شرقی خبر داد و گفت: این زلزله موجب تلف شدن ۲۰۵ راس احشام در شهرستان سراب شد.</p>
      <p>ایرج سقفی اظهار کرد: به دنبال وقوع این زمین لرزه ۱۲۷ مراجعه کننده به اورژانس داشتیم که ۹۳ نفر از آن‌ها به دلیل شوک روانی و ترس مصدوم شده بودند. تا کنون تلفات جانی از زمین لرزه ۵.۹ ریشتری میانه در شهرستان سراب گزارش نشده است.</p>
      <figure>
        <img src="https://aftabnews.ir/files/fa/news/1398/8/17/356627_690.jpg"/>
      </figure>
      <p>
        <b>ارزیابی ۶۵ روستای زلزله‌زده در میانه</b>
      </p>
      <p>رئیس سازمان امداد و نجات هلال احمر اعلام کرد: از بامداد امروز ۳۰ تیم عملیاتی در مناطق زلزله‌زده آذربایجان شرقی مشغول امداد رسانی به هم‌وطنان هستند.</p>
      <p>مرتضی سلیمی در این باره گفت: در پی زلزله ۵.۹ ریشتری در بامداد امروز در آذربایجان شرقی، ۳۰ تیم عملیاتی در منطقه مشغول امدادرسانی هستند. دو بالگرد در منطقه آماده به کار هستند تا ارزیابی بیشتری را داشته باشند.</p>
      <p>وی با بیان اینکه تاکنون ۶۵ روستا ارزیابی شده است، ادامه داد: ۷ روستا بیشترین خسارت را داشته‌اند. مطابق ارزیابی‌ها بیشترین تخریب در ورنکش با ۳۰ واحد تخریبی گزارش شده است.</p>
      <p>رئیس سازمان امداد و نجات هلال احمر گفت: اسکان اضطراری در ورنکش شروع شده است؛ همچنین تغذیه اضطراری همزمان با اسکان اضطراری شروع می‌شود. اقلام زیستی شامل چادر، ‌پتو،‌ چراغ والور با توجه به سرمای منطقه، سبدهای غذایی ۷۲ ساعته به منطقه اعزام شده و با آغاز اسکان اضطراری، بقیه مواد غذایی میان آسیب دیدگان توزیع می‌شود.</p>
      <figure>
        <img src="https://aftabnews.ir/files/fa/news/1398/8/17/356628_244.jpg"/>
      </figure>
      <p>
        <b>تمام محورهای مواصلاتی اصلی استان‌های زلزله‌زده باز است</b>
      </p>
      <p>رییس مرکز اطلاعات و کنترل ترافیک پلیس راهور ناجا گفت: خوشبختانه تاکنون گزارشی از بسته شدن محورهای مواصلاتی اصلی استان‌های زلزله‌زده نداشته‌ایم و تمامی محورها باز هستند و امکان تردد وجود دارد.</p>
      <p>سرهنگ نادر رحمانی اظهار کرد: طبق گزارشات واصله ترافیک در محور شمال به جنوب کرج_چالوس و همچنین در محدوده مرزن‌آباد سنگین تا نیمه سنگین است. همچنین ترافیک در محور هراز در محدوده نارنجستان و تونل شماره یک نیز سنگین است.</p>
      <p>رحمانی افزود: به جهت کنترل بار ترافیکی ناشی از بازگشت مردم به شهرهایشان پس از تعطیلات، تردد هرگونه وسیله نقلیه در محور کرج به چالوس از ساعت 13 بعدازظهر روز جاری و همچنین محور رودهن به آمل از ساعت 12 ظهر ممنوع می‌باشد.</p>
      <p>
        <b>هشدار نسبت به گاز گرفتگی در مناطق زلزله‌زده</b>
      </p>
      <p>سخنگوی اورژانس کشور نسبت به احتمال وقوع گاز گرفتگی در مناطق متاثر از زلزله بامداد امروز هشدار داد.</p>
      <p>مجتبی خالدی در گفت‌وگو با ایسنا در این باره گفت: با توجه به زمین لرزه ۵.۹ ریشتری که بامداد امروز ‌بخش‌هایی از استان‌های آذربایجان شرقی، اردبیل، گیلان، زنجان و آذربایجان غربی را تحت تاثیر خود قرار داد احتمال اینکه لوله‌های دودکش بخاری و دیگر وسایل گازسوز از دستگاه جدا شده یا فاصله گرفته باشند وجود دارد.</p>
      <p>وی افزود: در همین راستا نیز توصیه می کنیم که افراد ساکن در مناطق متاثر از زلزله حتماً پس از بازگشت به خانه و پیش از خواب اتصال دودکش به بدنه لوازم گازسوز شامل بخاری و آبگرمکن و نیز اتصال اجزای دودکش به یکدیگر و به خروجی دودکش را چک کنند تا از احتمال وقوع گاز گرفتگی جلوگیری شود.</p>
      <figure>
        <img src="https://aftabnews.ir/files/fa/news/1398/8/17/356629_982.jpg"/>
      </figure>
      <p>
        <b>دستور وزیر کشور درباره زلزله در برخی مناطق شمال غرب کشور</b>
      </p>
      <p>وزیر کشور به دنبال وقوع زلزله در برخی مناطق شمال غرب کشور در دستوری به رییس سازمان مدیریت بحران خواستار رسیدگی سریع به وضعیت زلزله زدگان و مناطق زلزله زده شد.</p>
      <p>عبدالرضا رحمانی فضلی وزیر کشور با تاکید بر اینکه امدادرسانی به سانحه دیدگان باید در اولویت قرار گیرد گفت: تمامی واحدها و سازمان ها و ارگان های امداد رسان موظف به ارائه سریع و به موقع خدمات به زلزله زدگان می باشند و در صورت نیاز با هماهنگی استانداران مناطق زلزله زده ، امکانات و توانمندی های لازم در این خصوص به کار گرفته شود.</p>
      <p>
        <b>ترک خوردگی دیوار برخی بناها در مناطق زلزله زده آذربایجان شرقی</b>
      </p>
      <p>حامد سجادی، سرپرست معاونت عملیات سازمان امداد و نجات جمعیت هلال احمر در گفت‌وگو با ایسنا در این باره اظهار کرد: به دنبال وقوع زمین لرزه ۵.۹ ریشتری که شهرهای میانه، سراب و ترکمانچای در استان آذربایجان شرقی را تحت تاثیر قرار داد، بلافاصله تیم‌های ارزیاب به این مناطق اعزام شدند.</p>
      <p>وی با بیان این که نیروهای امدادی نیز در این مناطق به حالت آماده باش درآمده‌اند، گفت: گزارش‌های اولیه از تیم‌های ارزیاب حاکی از آن است که چندین مورد ترک خوردگی روی دیوار ساختمان‌ها و بناها رخ داده است. البته جستجو از سوی این تیم‌ها همچنان ادامه دارد و نتایج تکمیلی اعلام خواهد شد.</p>
      <figure>
        <img src="https://aftabnews.ir/files/fa/news/1398/8/17/356630_176.jpg"/>
      </figure>
      <p>
        <b>آخرین آمار مصدومان زلزله 5.9 ریشتری آذربایجان شرقی</b>
      </p>
      <p>رئیس اورژانس پیش بیمارستانی دانشگاه علوم پزشکی تبریز، آخرین آمار مصدومان زلزله 5.9 ریشتری در آذربایجان شرقی را 304 نفر عنوان کرد.</p>
      <p>فرزاد رحمانی در تشریح این خبر اظهار کرد: هم اکنون در روستای ورنکش میانه مستقر هستیم و آواربرداری‌ها در این روستا به پایان رسیده است. بیشتر مصدومان به دلیل ترس دچار مصدومیت شده‌اند و تعداد کسانی که زیر آوار مانده‌اند از 100 نفر نیز کمتر است.</p>
      <p>وی از احتمال افزایش آمار تعداد مصدومان خبر داد.</p>
      <figure>
        <img src="https://aftabnews.ir/files/fa/news/1398/8/17/356631_748.jpg"/>
      </figure>
      <p>
        <b>تخریب ۱۰۰ درصدی ۳۰ واحد مسکونی در روستای ورنکش</b>
      </p>
      <p>محمد باقر هنربر، مدیرکل مدیریت بحران استانداری آذربایجان شرقی از تخریب ۱۰۰ درصدی ۳۰ واحد مسکونی در روستای ورنکش خبر داد و گفت: ۳۷۰ واحد مسکونی در سایر روستاهای بخش مرکزی، کندوان و کاغذ کنان میانه، پنج تا ۷۰ درصد تخریب شده‌اند.</p>
      <p>وی اضافه کرد: تمامی کارگروه‌ها به ویژه نیروهای انتظامی، نیروهای عملیاتی، بسیج و ارتش برای امداد رسانی در محل حضور دارند.</p>
      <p>وی با اشاره به وضعیت شهرستان سراب گفت: این زلزله در سراب نیز تخریب ۲۰ الی ۷۰ درصدی ۲۵ واحد مسکونی را در پی داشت.</p>
      <p>مدیرکل مدیریت بحران استانداری آذربایجان شرقی متذکر شد: هم اکنون به همراه استاندار آذربایجان شرقی در ورنکش حضور داریم و اقدامات لازم برای اسکان اضطراری زلزله زدگان در روستای ورنکش و توزیع بسته‌های ۷۲ ساعته تغذیه انجام شده است.</p>
      <figure>
        <img src="https://aftabnews.ir/files/fa/news/1398/8/17/356632_805.jpg"/>
      </figure>
      <p>
        <b>فشار گسل‌ها تخلیه شده است</b>
      </p>
      <p>استاندار آذربایجان شرقی گفت: خوشبختانه تعداد پس لرزه‌ها مرتبا روبه کاهش بوده و فشار گسل‌ها تخلیه شده است؛ بنابراین مردم نگران زلزله‌های بعدی نباشند و به خانه‌ها خود برگردند.</p>
      <p>محمدرضا پورمحمدی با ارائه آخرین آمار، عملکردها و اقدامات در مورد زلزله اخیر، اظهار کرد: متاسفانه بامداد امروز شاهد زلزله‌ای به بزرگی ۵.۹ ریشتر در منطقه ترک شهرستان میانه بودیم که سایر شهرستان‌های استان نیز تحت تاثیر این زمین لرزه قرار گرفتند.</p>
      <p>استاندار آذربایجان شرقی گفت: باتوجه به این‌که این زمین لرزه ساعات دیر وقت شب به وقوع پیوسته و به علت تخریب کامل ۳۰ خانه، امکان افزایش تلفات وجود دارد.<br/>وی خاطرنشان کرد: ۶۰ روستا در کانون زمین لرزه بوده که از تمامی آن‌ها بازدید به عمل آمده و نگرانی چندانی وجود ندارد؛ خوشبختانه از لحظات اولیه مدیریت بحران شهرستان‌ها و استان تشکیل یافته است و از سویی نیز نیروهای امدادی به منطقه اعزام شده و امکانات اسکان موقت از سوی هلال احمر استان فراهم شده است.</p>
      <p>وی متذکر شد: خوشبختانه در منطقه‌ای که زمین لرزه به وقوع پیوسته منطقه روستایی بوده و تراکم جمعیت کم است و در سایر شهرستان ها اعم از سراب، چاراویماق، هشترود و بستان آباد مشکلات خاصی وجود ندارد و مصدومان به صورت سرپایی مداوا شده‌اند.</p>
      <figure>
        <img src="https://aftabnews.ir/files/fa/news/1398/8/17/356633_830.jpg"/>
      </figure>
      <p>
        <b>۷۰ مصدوم زلزله در سراب سرپایی درمان شدند</b>
      </p>
      <p>ایرج ثقفی، فرماندار سراب گفت: در پی وقوع زمین لرزه، ۷۰ نفر در شهرستان سراب مصدوم شده و به صورت سرپایی درمان شدند. در اثر ازدحام، ۷۰ نفر از شهروندان در حین فرار مصدوم شده و به صورت سرپایی درمان شدند.</p>
      <p>وی گفت: در برخی از روستاهای این شهرستان، تعدادی از احشام و حیوانات در زیر آوار مانده‌اند که با هماهنگی دهیاران و گروه‌های امدادی اقدامات لازم در حال انجام است.</p>
      <p>
        <b>هیچ خسارتی در شهرستان بناب گزارش نشده است</b>
      </p>
      <p>امین رفیعی، فرماندار بناب گفت: زمین لرزه اخیر، در بناب نیز احساس شد ولی خوشبختانه هیچ خسارتی در این شهرستان گزارش نشده است.</p>
      <p>وی اظهار کرد: دهیاران شهرستان در حال بررسی روستاها هستند تا در صورت بروز مشکل اطلاع رسانی کنند. مردم حتما لوله های بخاری را چک کنند تا در معرض استشمام گاز کربن دی اکسید ناشی از جابجا شدن لوله بخاری قرار نگیرند.</p>
      <p>زمین لرزه ای به بزرگی ٥.٩ ریشتر شهر ترک در شهرستان میانه استان آذربایجان شرقی را لرزاند. این زمین لرزه در ساعت 02:17:03 بامداد جمعه در عمق دو کیلومتری زمین رخ داد. مرکز زمین لرزه در 19 کیلومتری ترک، 22 کیلومتری سراب و 29 کیلومتری ترکمنچای در استان آذربایجان شرقی است. این زمین لرزه در شهرهای زیادی از جمله تبریز، اردبیل، رشت و طالقان احساس شده است.</p>
    </article>
  </body>
</html>