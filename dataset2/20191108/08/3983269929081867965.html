<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/el-festival-internacional-de-cinema-per-a-nens-i-nenes-al-33/nota-de-premsa/2961856/"/>
    <meta property="og:site_name" content="CCMA"/>
    <meta property="article:published_time" content="2019-11-08T08:14:01+00:00"/>
    <meta property="og:title" content="El festival internacional de cinema per a nens i nenes, al 33"/>
    <meta property="og:description" content="Demà dissabte, 9 de novembre, a les 21.55, el 33 emet un programa especial sobre El Meu Primer Festival, el festival internacional de cinema per a nens i nenes que se celebra del 9 al 24 de novembre a diferents sales de cinema de Barcelona i Madrid. Lluís Salgado és l'encarregat de presentar aquest programa especial que fa una retrospectiva del festival."/>
  </head>
  <body>
    <article>
      <h1>El festival internacional de cinema per a nens i nenes, al 33</h1>
      <h2>Demà dissabte, 9 de novembre, a les 21.55, el 33 emet un programa especial sobre El Meu Primer Festival, el festival internacional de cinema per a nens i nenes que se celebra del 9 al 24 de novembre a diferents sales de cinema de Barcelona i Madrid. Lluís Salgado és l'encarregat de presentar aquest programa especial que fa una retrospectiva del festival.</h2>
      <address><time datetime="2019-11-08T08:14:01+00:00">08 Nov 2019, 08:14</time> by <a rel="author">CCMA</a></address>
      <p>El Meu Primer Festival és un festival internacional de cinema per a nens i nenes d'entre 2 i 12 anys, que vol contribuir a la difusió d'un cinema plural i creatiu, tot oferint una mostra de creacions cinematogràfiques d'arreu del món i de tots els temps. L'edició d'enguany, la més ambiciosa, projectarà 92 pel·lícules de 18 països diferents com Austràlia, França, el Japó, Rússia i Colòmbia, la majoria inèdites al nostre país.</p>
      <p>El programa "Curtcircuit" del 33 farà un programa especial amb una selecció de quatre curtmetratges per a tots els públics, de produccions guardonades i seleccionades en edicions anteriors del festival. TV3 i Catalunya Ràdio, a través del 33 i iCat, són mitjans col·laboradors d'aquest festival.</p>
      <p>L'objectiu d'aquest festival de cinema per a nens i nenes és entretenir i educar, estimular la imaginació i la creativitat, i despertar l'esperit crític. La iniciativa vol ser una finestra per a l'exhibició d'obres inèdites o difícilment visibles en pantalles comercials, però també un espai de participació i de diàleg en què els nens són els autèntics protagonistes: un públic que veu, pensa, opina, pregunta, vota, crea</p>
      <p>El Meu Primer Festival vol ser un aparador de la creació contemporània pel que fa al cinema per a nens, però també vol contribuir a l'educació de la mirada cinematogràfica i a l'aprenentatge de la història del cinema.</p>
      <p>El festival es concentra sobretot a la ciutat de Barcelona, però s'expandeix per tot el territori català i més enllà amb el seu format En Gira. I des del 2014 es fa també a la ciutat de Madrid amb un format més petit. Està impulsat i coordinat per l'Associació Cultural MODIband i compta amb el suport de l'Institut Català de les Empreses Culturals de la Generalitat de Catalunya (ICEC) i de l'Institut de Cultura de Barcelona (ICUB) i la Diputació de Barcelona.</p>
      <p>﻿Els curtmetratges que es podran veure en aquest programa especial del "Curtcircuit 33" són els següents: </p>
      <p>
        <b>"L'elefant i la bicicleta" ("Le vélo de l'éléphant")</b>
      </p>
      <p>Es tracta d'un curt francès que explica la història d'un elefant que viu en una ciutat entre la gent normal i treballa d'escombriaire. Un dia veu un anunci enorme d'una bicicleta i es pensa que és de la seva mida. A partir d'aquest moment, la seva vida se centrarà a aconseguir la bicicleta costi el que costi!</p>
      <p>
        <b>"El petit cassó de l'Anatole" ("La petite casserole d'Anatole")</b>
      </p>
      <p>Es tracta d'un altre curt francès que deixa clar que ser diferent no ha de voler dir per força res de negatiu. Al contrari, pot ser una font d'avantatges i oportunitats per créixer. Aquest missatge tan positiu es desprèn del curt "El cazo de Lorenzo" ("La petite casserole d'Anatole"), dirigit el 2014 pel realitzador francès Éric Montchaud i basat en el popular llibre d'Isabelle Carrier del mateix nom, que ha obtingut molts premis a festivals internacionals i una nominació als premis César.</p>
      <p>
        <b>"La por de volar" ("</b>
        <b>Fear of Flying")</b>
      </p>
      <p>És un curt fet a Irlanda. Explica la història d'en Dougal, un petit ocell que té por de volar. A les nits té un malson en què és incapaç d'alçar el vol i cau sempre a terra, i durant el dia va caminant a tot arreu en lloc d'enfrontar-se a les seves pors. Com s'ho farà per migrar cap al sud, quan arribi l'hivern més dur?</p>
      <p>
        <b>"5,80 metres" ("5 mètres 80") - França</b>
      </p>
      <p>I finalment, el quart curt que es mostrarà és un treball francès centrat en què hi passa a les piscines olímpiques quan estan tancades al públic. Aquest curtmetratge revela que a primera hora del matí hi ha els entrenaments de salt de trampolí de les girafes.</p>
      <p>
        <a href="http://www.tv3.cat/33">tv3.cat/33</a>
        <br/>
        <a href="https://elmeuprimerfestival.com/ca/">https://elmeuprimerfestival.com/ca/</a>
      </p>
    </article>
  </body>
</html>