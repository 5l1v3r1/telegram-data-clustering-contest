<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/08/news/hong_kong_morto_studente_precipitato_scontri-240564298/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T08:14:00+00:00"/>
    <meta property="og:title" content="Hong Kong, morto studente 22enne caduto da parcheggio durante manifestazioni"/>
    <meta property="og:description" content="Chow Tsz-lok, studente presso la Hong Kong University of Science and Technology, era caduto dal terzo al secondo piano di un parcheggio a Tseung Kwan O, dove"/>
  </head>
  <body>
    <article>
      <h1>Hong Kong, morto studente 22enne caduto da parcheggio durante manifestazioni</h1>
      <h2>Chow Tsz-lok, studente presso la Hong Kong University of Science and Technology, era caduto dal terzo al secondo piano di un parcheggio a Tseung Kwan O, dove erano in corso scontri e aveva perso i sensi. I manifestanti accusano la polizia di aver rallentato i soccorsi e chiedono veglie funebri in tutto il Paese</h2>
      <address><time datetime="2019-11-08T08:14:00+00:00">08 Nov 2019, 08:14</time> by <a rel="author">dal nostro corrispondente FILIPPO SANTELLI</a></address>
      <p><b>PECHINO</b> - L'unica cosa certa è la tragedia: il 22enne <b>Chow Tsz-lok</b>, studente all'Università di Scienza e Tecnologia di Hong Kong, è morto questa mattina.<br/><br/>Era stato portato in ospedale nella notte tra domenica e lunedì, in gravissime condizioni dopo essere caduto dal terzo al secondo piano di un parcheggio del quartiere di Tseung Kwan O, dove in quel momento erano in corso gli ennesimi scontri tra polizia e manifestanti. E qui iniziano i punti di domanda, dubbi e speculazioni che in queste ore stanno di nuovo infiammando le proteste di Hong Kong.<br/><br/>Nelle chat e nei forum degli studenti, in questi mesi cassa di risonanza di verità, mezze verità e falsità di ogni tipo, alcuni accusano la polizia di aver spinto giù il ragazzo, altri di averlo costretto a saltare inondando il parcheggio di gas lacrimogeni, molti di aver ritardato i soccorsi bloccando l'ambulanza. La polizia di Hong Kong ha negato, ma i video girati dalle telecamere di sicurezza quella notte sono incompleti e alimentano le speculazioni. Nuova benzina sul fuoco della protesta di Hong Kong, arrivata alla sua 23esima settimana.<br/><br/>Dopo la notizia della morte di Chow la tensione in città è improvvisamente salita. Nelle strade del centro, tra i grattacieli degli uffici, un gruppo di persone, di cui molte mascherate nonostante il divieto introdotto dalle autorità, si è radunato spontaneamente per una cerimonia di cordoglio. La polizia è intervenuta per sciogliere la manifestazione.<br/><br/>Nel campus di HKUST il presidente ha interrotto la cerimonia di laurea per riferire della tragedia, asciugandosi le lacrime, ma nel frattempo le unioni degli studenti hanno organizzato una marcia per invitare le autorità accademiche a condannare l'operato della polizia. Alcuni esercizi commerciali legati alla Cina sono stati vandalizzati, come ormai succede con regolarità durante i cortei. Tra i cori cantati dalla folla, anche inviti alla "vendetta" e a "pagare il debito di sangue con il sangue".<br/><br/>La Chief executive <b>Carrie Lam</b>, che ha trascorso gli ultimi giorni in Cina a rapporto della autorità centrali, da Xi Jinping in giù, ha espresso la sua vicinanza alla famiglia e spiegato che un'investigazione è in corso. Ma la fiducia dei cittadini nei suoi confronti, come di qualsiasi autorità di Hong Kong, è ai minimi termini. I video che circolano online non mostrano il momento della caduta del ragazzo.<br/><br/>Domenica sera un gruppo di manifestanti si era riunito a Tseung Kwan O dopo aver appreso che in un centro commerciale della zona era in corso il banchetto di nozze di un ufficiale di polizia. A tarda sera gli agenti sono intervenuti per sgomberare la zona, sparando 44 candelotti di gas lacrimogeno e 11 proiettili di gomma. Non è chiaro se e come l'operazione possa avere spinto Chow a lanciarsi giù, accusa che circola diffusamente in Rete, riportando una ferita alla testa rivelatasi letale: il ragazzo era solito partecipare alle proteste, ma i video del parcheggio non mostrano fumo di lacrimogeni o un inseguimento. Alcune fonti anonime hanno anche detto che gli agenti avrebbero bloccato l'ambulanza ritardando i soccorsi, ma anche questa circostanza è negata.<br/><br/>La sostanza è che al momento molti cittadini di Hong Kong sono convinti che Chow sia la prima vittima diretta degli scontri con la polizia, nel mirino da settimane per i suoi metodi brutali. Non è la prima volta che episodi dalle circostanze incerte, moltiplicati in modo incontrollato online, provocano ondate di rabbia. Molti cittadini sono tutt'ora convinti che tre persone siano morte durante una violentissima operazione di polizia nella metropolitana di Prince Edward, nonostante manchino evidenze in questo senso.<br/><br/>E il caso di una ragazza 15enne il cui corpo è stato ritrovato senza vita in mare ha provocato speculazioni di ogni tipo, prima che la madre confermasse che si era tolta la vita. Due giorni fa il politico pro-Pechino Junius Ho, noto per le sue incendiarie provocazioni, è stato aggredito da un uomo armato di coltello, ora agli arresti con l'accusa di tentato omicidio. Molti lo hanno accusato di aver inscenato l'accaduto, cercando una scusa per annullare le elezioni distrettuali previste a fine mese, in cui si prevede una vittoria schiacciante delle forze pro democrazia. <br/><br/>È l'effetto del clima di totale sfiducia verso le istituzioni che l'assenza di risposte da parte del governo di Hong Kong ha creato. Nelle ultime settimane il numero di arresti non ha fatto che crescere, la repressione sembra la strategia scelta da Pechino e dal governo locale per risolvere il caos in città. Il plenum del Partito comunista ha mandato un avvertimento molto chiaro in questo senso, così come l'incontro a sorpresa a Shanghai tra il presidente cinese <b>Xi Jinping </b>e Carrie Lam.<br/><br/>La leader della città si è vista riconfermare la fiducia del grande capo in persona, che alcune indiscrezioni volevano intenzionato a "licenziarla" a marzo, ma non questa apertura di credito non è incondizionata. Il suo mandato è riportare quanto prima la tranquillità a Hong Kong.<br/> <br/> </p>
    </article>
  </body>
</html>