<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/08/michael-bloomberg-megis-indulna-az-amerikai-elnokvalasztason"/>
    <meta property="og:site_name" content="euronews"/>
    <meta property="article:published_time" content="2019-11-08T08:40:07+00:00"/>
    <meta property="og:title" content="Michael Bloomberg mégis indulna az amerikai elnökválasztáson"/>
    <meta property="og:description" content="Az amerikai milliárdos, korábbi new york-i polgármester tavasszal azt mondta, hogy visszavonul a politikától, de a demokrata-párti jelölteken végignézve inkább úgy döntött, maga is ringbe száll."/>
  </head>
  <body>
    <article>
      <h1>Michael Bloomberg mégis indulna az amerikai elnökválasztáson</h1>
      <address><time datetime="2019-11-08T08:40:07+00:00">08 Nov 2019, 08:40</time> by <a rel="author">MTI </a></address>
      <p>Michael Bloomberg milliárdos, New York volt polgármestere mégis indulna a jövő évi elnökválasztáson - írta több amerikai lap is csütörtökön este Bloomberg szóvivőjére hivatkozva.</p>
      <p>Bloomberg munkatársa, Howard Wolfson újságíróknak azt mondta: a milliárdos már készíti elő a szükséges dokumentumokat, hogy részt vehessen Alabamában az előválasztásokon. A dokumentumok beadási határideje pénteken jár le. Wolfson hangsúlyozta azonban: a döntés még csak az első lépés az országos kampányhoz, Bloomberg ugyanis még nem hozta meg a végső döntését az ügyben.</p>
      <p>"Muszáj gondoskodnunk arról, hogy Trumpra vereséget mérjünk, csakhogy Mike egyre jobban aggódik amiatt, hogy a jelenlegi (demokrata párti) jelöltek nem alkalmasak erre" - írta több szerkesztőségnek elküldött elektronikus levelében Wolfson. Hozzáfűzte: ha Bloomberg mégis indul a választásokon, akkor teljesen új típusú ajánlatot tesz a demokratáknak, amely az "Amerika legnagyobb városának irányítása, a semmiből felépített vállalkozás és Amerika egyik legnagyobb hatású filantróp tevékenysége tapasztalatain alapszik".</p>
      <p>Michael Bloomberg, aki 12 éven keresztül volt New York polgármestere, márciusban még határozottan azt mondta: nem indul az elnökválasztáson, visszavonul a politikától, és elsősorban a környezetvédelemnek szenteli energiáit. Akkor a saját tulajdonában lévő hírügynökségénél közzétett nyilatkozatában a többi között így fogalmazott: "hiszek abban, hogy le tudom győzni Donald Trumpot a választásokon. De világosan látom, milyen nehézségekbe ütközne, hogy a demokrata elnökjelöltségért küzdők ilyen zsúfolt táborában elnyerjem a párt elnökjelöltségét".</p>
      <p>A demokrata elnökjelölt-aspiránsok következő országos tévévitája november 20-án lesz a georgiai Atlantában. Ezen Bloomberg még nem vehet részt, de ha valóban úgy dönt, hogy ringbe száll a demokraták elnökjelöltségéért, a decemberre tervezett következő vitán már ő is ott lehet. Elemzők szerint ehhez rövid idő alatt dollármilliókat kell költenie kampányolásra. A Forbes adatai szerint Bloomberg jelenlegi vagyona mintegy 52 milliárd dollár.</p>
      <p>A párt elnökjelöltségéért küzdő politikusok közül csütörtökön este csak Bernie Sanders vermonti és Elizabeth Warren massachusettsi szenátor reagált Bloomberg esetleges indulásának hírére.</p>
      <p>"Még több milliárdos akar politikai hatalomhoz jutni, de biztos, hogy az amerikaiak nem ilyen jellegű változást akarnak" - írta Faiz Shakir, Sanders kampánymenedzsere. Majd később maga Bernie Sanders is kifejtette véleményét a mikroblogban: "a milliárdosok osztálya megrémült és jó is, ha megrémülnek" - írta a szenátor.</p>
      <p>Elizabeth Warren, szintén a Twitteren, így fogalmazott: "ha olyan politikai elképzeléseket szeretne, amelyek javára válnak a dolgozó embereknek és nagyon népszerűek, akkor tessék indulni!".</p>
      <p>David Axelrod, aki az előző amerikai elnök, a demokrata párti Barack Obama régi munkatársa és kampánystratégája, egy csütörtöki interjúban úgy vélekedett, hogy Bloomberg álláspontjának megváltozását valószínűleg a Joe Biden volt alelnök körüli bizonytalanság válthatta ki.</p>
    </article>
  </body>
</html>