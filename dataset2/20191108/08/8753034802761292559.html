<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/mRxem0/fascinerende-moerkt-fra-jaerens-dystreste-mann"/>
    <meta property="og:site_name" content="Aftenbladet"/>
    <meta property="article:published_time" content="2019-11-08T08:48:14+00:00"/>
    <meta property="og:title" content="Fascinerende mørkt fra Jærens dystreste mann"/>
    <meta property="og:description" content="Nesten drepende dystert, men det finnes lysglimt."/>
  </head>
  <body>
    <article>
      <h1>Fascinerende mørkt fra Jærens dystreste mann</h1>
      <h2>Nesten drepende dystert, men det finnes lysglimt.</h2>
      <address><time datetime="2019-11-08T08:48:14+00:00">08 Nov 2019, 08:48</time> by <a rel="author">Geir Flatøe</a></address>
      <figure>
        <img src="https://sa.mnocdn.no/images/047c2ffe-1969-427f-b8da-4e05e913625b?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p><b>General Forsamling: </b>«Frykten for å leva» (Rural Rebel)</p>
      <p>Børre Bratland, alias General Forsamling, har sin egen uværssky. Varhaugbuen dreper vorspielet, truer festen og gjør nachspielet til en risikoaffære.</p>
      <p>Samtidig ligger det en kime til overlevelse her. Man tar små seiere der man kan, som i <a href="https://www.youtube.com/watch?v=4zmXAbnP9jw">videoen til «Den som lær sist»</a>.</p>
      <p>Han åpner nattsvart med begravelsen til en venn i «Frykten for å leva». Snart kommer turen til en selv, men ingen er uerstattelige.</p>
      <p><i>Alkohol, du æ mi sol, </i>synger han i neste sang, men innser at den tar livet av ham.</p>
      <p>«Kalv» handler om at alt var bedre før, inntil refrenget setter ting på plass. «40» skiller seg ut med et fyldigere komp, i likhet med «Sånn kan dæ gå». Bård Halsne, Einar Stenseng og Vegard Urne er medskyldige.</p>
      <p>I «Tomt» medgir Bratland at livet har flere sider, og i «Dæ æ livet» er en ny dag nye nederlag, men <i>trynet dæ tåle fleire slag</i>.</p>
      <p>«Gje faen i dæ» er et lån fra Ingenting, mens «Å vær sjå mæg» er dialektversjonen av salmen «O bliv hos meg», fra fjorårets jule-ep. Gripende vakker midt i natten.</p>
      <p><b>Beste spor:</b> «Kalv», «40», «Å vær sjå mæg».</p>
    </article>
  </body>
</html>