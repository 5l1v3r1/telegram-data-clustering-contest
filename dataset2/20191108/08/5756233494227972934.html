<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620429/%D9%81%D8%B4%D8%A7%D8%B1-%DA%AF%D8%B3%D9%84%E2%80%8C%D9%87%D8%A7-%D8%AA%D8%AE%D9%84%DB%8C%D9%87-%D8%B4%D8%AF%D9%87-%D8%A7%D8%B3%D8%AA-%D9%85%D8%B1%D8%AF%D9%85-%D9%86%DA%AF%D8%B1%D8%A7%D9%86-%D8%B2%D9%84%D8%B2%D9%84%D9%87%E2%80%8C%D9%87%D8%A7%DB%8C-%D8%A8%D8%B9%D8%AF%DB%8C-%D9%86%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T08:59:00+00:00"/>
    <meta property="og:title" content="فشار گسل‌ها تخلیه شده است/ مردم نگران زلزله‌های بعدی نباشند"/>
    <meta property="og:description" content="استاندار آذربایجان شرقی گفت: خوشبختانه تعداد پس لرزه‌ها مرتبا روبه کاهش بوده و فشار گسل‌ها تخلیه شده است؛ بنابراین مردم نگران زلزله‌های بعدی نباشند و به خانه‌ها خود برگردند."/>
  </head>
  <body>
    <article>
      <h1>فشار گسل‌ها تخلیه شده است/ مردم نگران زلزله‌های بعدی نباشند</h1>
      <h2>استاندار آذربایجان شرقی:</h2>
      <address>
        <time datetime="2019-11-08T08:59:00+00:00">08 Nov 2019, 08:59</time>
      </address>
      <p>
        <i>استاندار آذربایجان شرقی گفت: خوشبختانه تعداد پس لرزه‌ها مرتبا روبه کاهش بوده و فشار گسل‌ها تخلیه شده است؛ بنابراین مردم نگران زلزله‌های بعدی نباشند و به خانه‌ها خود برگردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا پورمحمدی در صدا و سیمای مرکز آذربایجان شرقی با ارائه آخرین آمار، عملکردها و اقدامات در مورد زلزله اخیر، اظهار کرد: متاسفانه بامداد امروز شاهد زلزله‌ای به بزرگی ۵.۹ ریشتر در منطقه ترک شهرستان میانه بودیم که سایر شهرستان‌های استان نیز تحت تاثیر این زمین لرزه قرار گرفتند.</p>
      <p>وی با بیان این‌که علی‌رغم اینکه شدت این زمین لرزه بسیار بالا بود؛ اما خوشبختانه عمق زمین لرزه کم بوده است، گفت: تاکنون ۵ فوتی در اثر این زمین لرزه گزارش شده است و ۳۰ خانه در روستای ورنکش به طور کامل تخریب شده و دیوار برخی از خانه‌ها ترک برداشته است.</p>
      <p>استاندار آذربایجان شرقی گفت: باتوجه به این‌که این زمین لرزه ساعات دیر وقت شب به وقوع پیوسته و به علت تخریب کامل ۳۰ خانه، امکان افزایش تلفات وجود دارد.</p>
      <p>وی خاطرنشان کرد: ۶۰ روستا در کانون زمین لرزه بوده که از تمامی آن‌ها بازدید به عمل آمده و نگرانی چندانی وجود ندارد؛ خوشبختانه از لحظات اولیه مدیریت بحران شهرستان‌ها و استان تشکیل یافته است و از سویی نیز نیروهای امدادی به منطقه اعزام شده و امکانات اسکان موقت از سوی هلال احمر استان فراهم شده است.</p>
      <p>وی متذکر شد: خوشبختانه در منطقه‌ای که زمین لرزه به وقوع پیوسته منطقه روستایی بوده و تراکم جمعیت کم است و در سایر شهرستان ها اعم از سراب، چاراویماق، هشترود و بستان آباد مشکلات خاصی وجود ندارد و مصدومان به صورت سرپایی مداوا شده‌اند.</p>
      <p>پورمحمدی تصریح کرد: باتوجه به این‌که استان ما یک منطقه زلزله خیز است، آمادگی‌های لازم را داشته و زیر ساخت‌ها و تمهیدات لازم از قبل فراهم شده است.</p>
      <p>وی همچنین از به کارگیری بالگرد برای ادامه عملیات جست‌وجو و نجات خبر داد.</p>
    </article>
  </body>
</html>