<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kubrat-pulev-predi-macha-znam-koj-sam-edin-ot-naj-dobrite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T08:30:00+00:00"/>
    <meta property="og:title" content="Кубрат Пулев преди мача: Знам кой съм - един от най-добрите"/>
    <meta property="og:description" content="&quot;Не се е изправял срещу толкова лек боксьор&quot;, каза Райдъл Букър"/>
  </head>
  <body>
    <article>
      <h1>Кубрат Пулев преди мача: Знам кой съм - един от най-добрите</h1>
      <h2>"Не се е изправял срещу толкова лек боксьор", каза Райдъл Букър</h2>
      <address>
        <time datetime="2019-11-08T08:30:00+00:00">08 Nov 2019, 08:30</time>
      </address>
      <p>С увереност, но напълно концентриран и с огромно желание за победа - така Кубрат Пулев ще се качи на ринга за 29-и път в професионалната си кариера в ранните часове на неделя (10 ноември). Негов опонент ще бъде опитният Райдъл Букър, който наскоро излезе от затвора след 12 години зад решетките. </p>
      <p>Залогът в 10-рундовия мач на гала вечерта във Фреско, Калифорния е голям - статутът на официален претендент за пояса на Международната боксова федерация (IBF) в тежка категория. В момента титлата е притежание на Анди Руис, който ще се изправи в реванш срещу Антъни Джошуа през декември 2019 г.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017564.jpg"/>
      </figure>
      <p>"Това е бокс, няма нищо сигурно, но аз съм тук, за да се бия и да победя. Подготвен съм добре, вярвам в себе си, знам кой съм. Един от най-добрите съм в тежка категория. Противникът ми е силен, но мисля, че аз съм по-добър и ще победя. За мен това е един мач, с който ще натрупам повече опит. Ще ми се отрази добре. Трябва да съм на ринга, докато чакам реванша между Джошуа и Руис. Но сега съм концентриран върху предстоящия мач, защото опонентът ми е сериозен", каза Пулев преди срещата.</p>
      <p>В професионалния си актив българският боксьор има 27 победи и 1 загуба – от Владимир Кличко в мача за световната титла през ноември 2014 г. в Хамбург. Букър също има 28 професионални битки, 26 успеха и 2 поражения.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017565.jpg"/>
      </figure>
      <p>След дългите години в затвора той се завърна на ринга с 3 мача през 2018 г. (3 победи) и 2 през 2019 г. (победа и загуба).</p>
      <p>"Всички знаят моята история. Бях в затвора 12 години, през последните 2 съм доста активен. Този мач дойде в перфектното време, защото работих с Усик, когато се появи възможността, след това с Дионтей Уайлдър. Не се оставям без работа, помагам на най-добрите. Сега работя и с Антъни Джошуа. Говорим си, аз уча от него, той учи от мен. В бокса съм от 31 години и ще разчитам на своя опит", заяви противникът на Кобрата.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017566.jpg"/>
      </figure>
      <p>"Не мога да кажа какво точно ще ми е нужно за победа, защото всеки си има свои собствен талант. Той не се е бил с толкова лек боксьор. Бърз съм, подвижен съм. Знам, че има загуба от Кличко. Кличко ми е за пример, както и на треньора ми, но той няма този атлетизъм. Ще оставя талантът ми да говори вместо мен. Благодаря на отбора ми, на всички, които ме подкрепят. Те са запознати с моята история, с тези 12 години. Няма значение какви са предизвикателствата, ако работиш здраво, може да постигнеш всичко", добави той.</p>
      <figure>
        <iframe src="https://www.youtube.com/embed/mW5pyFx5zVk" width="560" height="315" data-service="Youtube" scrolling="no"/>
      </figure>
    </article>
  </body>
</html>