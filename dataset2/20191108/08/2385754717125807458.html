<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596306/hpakatasvestike-epeita-apo-dyo-evdomades-i-megalyteri-pyrkagia-pou-ksespase"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T08:33:00+00:00"/>
    <meta property="og:title" content="ΗΠΑ:Κατασβέστηκε έπειτα από δύο εβδομάδες η μεγαλύτερη πυρκαγιά που ξέσπασε"/>
    <meta property="og:description" content="Κατασβέστηκε χθες Πέμπτη, δύο εβδομάδες αφού ξεκίνησε, η μεγαλύτερη και πιο καταστροφική πυρκαγιά που έχει ξεσπάσει φέτος στην Καλιφόρνια, αφού κατέκαψε 310..."/>
  </head>
  <body>
    <article>
      <h1>ΗΠΑ:Κατασβέστηκε έπειτα από δύο εβδομάδες η μεγαλύτερη πυρκαγιά που ξέσπασε</h1>
      <address><time datetime="2019-11-08T08:33:00+00:00">08 Nov 2019, 08:33</time> by <a rel="author">SigmaLive</a></address>
      <p>Κατασβέστηκε χθες Πέμπτη, δύο εβδομάδες αφού ξεκίνησε, η μεγαλύτερη και πιο καταστροφική πυρκαγιά που έχει ξεσπάσει φέτος στην Καλιφόρνια, αφού κατέκαψε 310 τετραγωνικά χιλιόμετρα στην κομητεία Σονόμα και κατέστρεψε δεκάδες σπίτια.</p>
      <p>Η πυρκαγιά με το όνομα Kincade ευθύνεται σχεδόν για το ένα τρίτο των 1.010.000 στρεμμάτων που έχουν καταστραφεί στις ΗΠΑ από τις φλόγες από τον Ιανουάριο.</p>
      <p>Εξάλλου περισσότερα από 400 κτήρια υπέστησαν ζημιές ή καταστράφηκαν από την ίδια πυρκαγιά, τα μισά δηλαδή από όσα έχουν υποστεί ζημιές φέτος από τις πυρκαγιές στην Καλιφόρνια, σύμφωνα με την πυροσβεστική υπηρεσία της πολιτείας.</p>
      <p>Ωστόσο η φετινή εποχή των πυρκαγιών στην πολιτεία δεν συγκρίνεται με τις φοβερές πυρκαγιές που είχαν ξεσπάσει το 2017 και το 2018 και θεωρούνται από τις πιο φονικές και καταστροφικές στην ιστορία της Καλιφόρνιας.</p>
      <p>Σχεδόν 150 άνθρωποι έχασαν τη ζωή τους από τις πυρκαγιές τις δύο αυτές χρονιές, εκ των οποίων 85 από την πυρκαγιά Camp –την πιο φονική που έχει καταγραφεί στην πολιτεία– η οποία κατέστρεψε ολοσχερώς την κωμόπολη Πάρανταϊζ στη βόρεια Καλιφόρνια.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>