<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-Sanchez-estudia-impugnar-illegalitzacio-partits-independentistes_0_2340366033.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T08:14:39+00:00"/>
    <meta property="og:title" content="Sánchez estudia portar al TC la proposta de l'Assemblea de Madrid d'il·legal·litzar els partits independentistes"/>
    <meta property="og:description" content="Asens troba una &quot;irresponsabilitat&quot; plantejar aquesta qüestió, però diu que si s'ha d'il·legalitzar algun partit hauria de ser el PP pels seus casos de corrupció"/>
  </head>
  <body>
    <article>
      <h1>Sánchez estudia portar al TC la proposta de l'Assemblea de Madrid d'il·legal·litzar els partits independentistes</h1>
      <h2>Asens troba una "irresponsabilitat" plantejar aquesta qüestió, però diu que si s'ha d'il·legalitzar algun partit hauria de ser el PP pels seus casos de corrupció</h2>
      <address>
        <time datetime="2019-11-08T08:14:39+00:00">08 Nov 2019, 08:14</time>
      </address>
      <p>El president del govern espanyol en funcions i candidat a la reelecció, Pedro Sánchez, estudiarà si impugna la proposta no de llei <a href="https://www.ara.cat/_1fa61?s=t">que aquest dijous van aprovar el PP, Cs i Vox a l'Assemblea de Madrid</a>, que exigeix al govern espanyol la "il·legalització immediata" dels partits independentistes.</p>
      <p>En una entrevista al programa <i>Hoy por hoy</i> de la Cadena SER, Sánchez ha alertat de la "deriva ben perillosa" dels partits de la dreta, i ha promès "estudiar" la impugnació de la proposta, ja que "excedeix" les competències del Parlament d'una comunitat. "Estem estudiant la seva impugnació. Mirarem si hi ha base legal. I si n'hi ha, no tingui cap dubte que ho impugnarem", ha subratllat Sánchez en una altra entrevista aquest divendres a TVE.</p>
      <p>Aquest dijous, l'Assemblea de Madrid va aprovar una proposta no de llei per il·legalitzar les formacions "que atemptin contra la unitat de la nació amb els instruments legals al seu abast". La proposta la va presentar Vox, va ser rebutjada en bloc pels partits d'esquerres –PSOE, Más Madrid i Podem-IU– i va ser aprovada gràcies a les tres dretes, que sumen majoria a la cambra.</p>
      <p>La proposta també insta la UE a inscriure els CDR "a la llista d'organitzacions criminals i terroristes", així com a "suspendre qualsevol pagament, o revocar i ordenar el reintegrament, de tota mena de subvencions o ajudes públiques" que puguin estar percebent els CDR "o qualsevol altra associació que hi tingui relació directa o indirecta".</p>
      <h3>Asens planteja la il·legalització del PP pels seus casos de corrupció</h3>
      <p>Per la seva banda, el candidat d'En Comú Podem, Jaume Asens, ha considerat una "irresponsabilitat" plantejar la il·legalització de partits, però creu que si s'obre aquest meló, el primer partit que s'hauria d'il·legalitzar és el PP pels seus casos de corrupció. "El PP ha actuat més com a una organització criminal i mafiosa que com un partit que actua per l’interès general", ha afirmat el cap de llista dels comuns al Congrés dels Diputats.</p>
      <p>De fet, Asens ha recordat que l'Assemblea de Madrid no té "competències" per abordar aquesta qüestió i ha retret al president del govern espanyol en funcions, Pedro Sánchez, que no hagi actuat amb la mateixa "rapidesa de reflexos" que ho fa quan el Parlament de Catalunya "se surt del seu àmbit competencial". El candidat d'En Comú Podem, a més, creu que si s'ha de plantejar la "compatibilitat" entre el sistema democràtic i el de partits, primer s'hauria de fer referència a Vox. </p>
      <h3>Comunicat de Torra "insuficient i pobre"</h3>
      <p>Del comunicat que ha fet públic l'Oficina del president de la Generalitat, Quim Torra, negant cap vinculació del cap del Govern amb els CDR empresonats per ordre de l'Audiència Nacional, Sánchez ha assegurat que és "insuficient i pobre" i creu que la "gravetat de les acusacions" obliga Torra a comparèixer al Parlament de Catalunya per donar explicacions. "En una democràcia de qualitat hauria de comparèixer" ha afirmat a TVE.</p>
      <p>En l’últim dia de campanya electoral, Sánchez ha apel·at al vot útil del PSOE com a “única alternativa per desbloquejar la formació de govern” i ha tornat a advertir, en al·lusió als possibles incidents a Catalunya aquest cap de setmana, que intentar boicotejar unes elecciones pot ser delicte. “Espero que no es produeixin problemes però si es produeixen, no es quedaran impunes”, ha avisat el líder del PSOE.</p>
      <h3>Proposta de govern en 48 hores</h3>
      <p>Pel que fa als resultats del 10-N, Sánchez -que a l'estiu es va prendre amb molta calma les negociacions per formar govern- s'ha compromès a presentar una proposta "per desbloquejar la situació" i assegurar la governabilitat dos dies després de les eleccions. "En 48 hores les forces democràtiques nacionals -PP, Cs i Unides Podem- tindran una proposta" sobre la taula, ha assegurat.</p>
      <p>Els socialistes estan proecupats davant les enquestes que apunten a un ascens de Vox el 10-N. Parlant de l'extrema dreta, el president del govern espanyol en funcions ha acusat l’expresident José María Aznar d’haver creat Vox per “debilitar” el PP de Mariano Rajoy. “És una criatura d’Aznar que se li ha escapat de les mans”, ha assegurat durant l'entrevista a TVE. Sánchez també ha insistit en què el PP i Ciutadans haurien de fer un "cordó sanitari" a Vox i no al PSOE.</p>
    </article>
  </body>
</html>