<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/zastupnik-bogdana-jizdit-do-horoshkovskogo-foto-novini-ukrajini-50052339.html"/>
    <meta property="og:site_name" content="НВ"/>
    <meta property="article:published_time" content="2019-11-08T08:10:00+00:00"/>
    <meta property="og:title" content="Схеми розповіли про візити заступника Богдана в офіс Хорошковського"/>
    <meta property="og:description" content="Заступник голови Офісу президента Андрій Смирнов відвідував київський офіс ексглави СБУ Валерія Хорошковського, йдеться в розслідуванні програми Схеми."/>
  </head>
  <body>
    <article>
      <h1>Схеми розповіли про візити заступника Богдана в офіс Хорошковського</h1>
      <h2>Заступник голови Офісу президента Андрій Смирнов відвідував київський офіс ексглави СБУ Валерія Хорошковського, йдеться в розслідуванні програми Схеми.</h2>
      <address>
        <time datetime="2019-11-08T08:10:00+00:00">08 Nov 2019, 08:10</time>
      </address>
      <p>Журналісти зафіксували, як увечері 30 жовтня через Офісу президента виїхав автомобіль Skoda Superb, зареєстрований на Державне управління справами, і приїхав до будівлі, де розташований офіс Хорошковського. Поруч з будівлею журналісти помітили й авто самого Хорошковського.</p>
      <p>З відомчої машини вийшов заступник голови Офісу президента Андрій Смирнов. Його зустріли охоронці Хорошковського і провели до входу в будівлю через паркінг.</p>
      <p>Наступні пересування зафіксувати не вдалося — авто супроводу Хорошковського перекрило дорогу журналістам.</p>
      <p>Відомча машина Офісу президента і кортеж Валерія Хорошковського покинули офіс приблизно за годину.</p>
      <p>У коментарі журналістам Андрій Смирнов повідомив, що помітив машину Схем, і підтвердив перебування в будівлі, де розташувався офіс Хорошковського.</p>
      <p>У той же час він відмовився коментувати, чи приїжджав він на зустріч саме з Хорошковським, лише додавши, що зустріч проходила в неробочий час.</p>
      <p>У свою чергу сам Хорошковський уникнув прямої відповіді на питання, але і не спростував факт зустрічі із заступником глави Офісу президента.</p>
      <p>«Я минулого разу наголошував, що я — приватна особа, а тому не маю звітувати про свій графік, зустрічі і таке інше. Я з повагою відношуся до вашої діяльності і прошу вас з такою ж повагою віднестись до правил приватності», — зазначив він.</p>
      <p>Андрій Смирнов став заступником Андрія Богдана у вересні цього року. Він відомий своєю адвокатською діяльністю. Серед його колишніх клієнтів — колишній глава фракції Партії регіонів Олександр Єфремов і ексміністр юстиції Олена Лукаш.</p>
      <p>Раніше Схеми повідомили, що перший помічник президента Володимира Зеленського <a href="https://nv.ua/ukr/ukraine/politics/pomichnik-zelenskogo-shefir-jizdiv-v-ofis-kolomoyskogo-novini-ukrajini-50052286.html">Сергій Шефір відвідував офіс олігарха Ігоря Коломойського на службовому автомобілі Держуправління справами</a></p>
    </article>
  </body>
</html>