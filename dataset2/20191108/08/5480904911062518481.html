<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pokles-cinskeho-exportu-v-rijnu-prekvapive-zpomalil/1818605?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T08:14:00+00:00"/>
    <meta property="og:title" content="Pokles čínského exportu v říjnu překvapivě zpomalil"/>
    <meta property="og:description" content="Peking - Čínský export se v říjnu meziročně snížil o 0,9 procenta na 212,9 miliardy dolarů (4,9 bilionu Kč). Pokles tak výrazně zpomalil ze zářijových 3,2 procenta, ačkoli analytici očekávali zrychlení propadu na 3,9 procenta. Vyplývá to podle agentury Reuters z údajů čínského celního úřadu."/>
  </head>
  <body>
    <article>
      <h1>Pokles čínského exportu v říjnu překvapivě zpomalil</h1>
      <address><time datetime="2019-11-08T08:14:00+00:00">08 Nov 2019, 08:14</time> by <a rel="author" href="http://www.ctk.cz/" target="_blank">ČTK</a></address>
      <p>Peking - Čínský export se v říjnu meziročně snížil o 0,9 procenta na 212,9 miliardy dolarů (4,9 bilionu Kč). Pokles tak výrazně zpomalil ze zářijových 3,2 procenta, ačkoli analytici očekávali zrychlení propadu na 3,9 procenta. Vyplývá to podle agentury Reuters z údajů čínského celního úřadu.</p>
      <p>Čínský export se již delší dobu potýká s negativními důsledky celní války mezi Pekingem a Washingtonem. Obě strany se nyní snaží uzavřít první fázi obchodní smlouvy. Podle Pekingu se dohodly, že cla budou postupně rušit v závislosti na pokroku při jednání.</p>
      <p>Export čínského zboží do USA v říjnu meziročně klesl o 16,2 procenta na 35,8 miliardy dolarů, zatímco dovoz z USA se snížil o 14,3 procenta na 9,4 miliardy dolarů. Přebytek Číny v obchodování s USA vzrostl na 26,4 miliardy dolarů ze zářijových 25,9 miliardy.</p>
      <p>Bílý dům se prostřednictvím dodatečných cel na čínské zboží snaží vyvinout tlak na Peking, aby snížil přebytek Číny v obchodování se Spojenými státy. Cla jsou i reakcí na údajné krádeže duševního vlastnictví amerických podniků. Peking na postup Washingtonu reagoval odvetnými cly na dovoz z USA.</p>
    </article>
  </body>
</html>