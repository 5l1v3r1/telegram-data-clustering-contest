<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T08:30:43+00:00"/>
    <meta property="og:title" content="Як Льовочкін і «слуги народу» Золоте інспектували (фото)"/>
    <meta property="og:description" content="Мар’яна Безугла: У нас дуже високий рівень готовності і можливості зайняти попередні позиції"/>
  </head>
  <body>
    <article>
      <h1>Як Льовочкін і «слуги народу» Золоте інспектували (фото)</h1>
      <address><time datetime="2019-11-08T08:30:43+00:00">08 Nov 2019, 08:30</time> by <a rel="author">Руслан Поліщук</a></address>
      <h4>Мар’яна Безугла: У нас дуже високий рівень готовності і можливості зайняти попередні позиції</h4>
      <p>
        <i>Народні депутати від фракції «Слуга народу» 5 листопада відвідали Золоте Луганської області. Там пройшло виїзне засідання Комітету з нацбезпеки та оборони. Парламентарі вивчали ситуацію на місці. Саме в цьому населеному пункті наразі триває активна фаза розведення військ.</i>
      </p>
      <p>
        <i>Голова Комітету Олександр Завітневич запевняє, що в процесі розведення Україна не має наміру поступатися ані своєю національною гідністю, ані територіями, ані людьми. А саме розведення – невеликий, але необхідний крок для досягнення миру.</i>
      </p>
      <p>
        <i>Пріоритетною задачею для депутатського десанту в Золоте  став моніторинг та налагодження комунікації між місцевими жителями, владою та військовими.</i>
      </p>
      <p>
        <i>«<a href="https://glavcom.ua/">Главкому</a>» вдалося поспілкуватися з заступником голови парламентського Комітету з нацбезпеки Мар’яною Безуглою. Депутатка в Золотому в складі групи депутатів зустрічалась з командуванням, безпосередньо відвідувала позиції Збройних сил і проінспектувала як попередні позиції, так і облаштовані нові.</i>
      </p>
      <p>
        <i>Загальний висновок депутатки: сьогодні ситуація є стабільною, що дає надію на успішне завершення процесу розведення сил в районі Золотого.</i>
      </p>
      <figure>
        <img src="https://glavcom.ua/img/forall/users/49/4935/0_123.jpg"/>
        <figcaption>Мар’яна Безугла</figcaption>
      </figure>
      <p>
        <b>Другий етап розведення військ передбачає демонтаж фортифікацій і розмінування. Тобто розмінування має тривати до 9 листопада, а демонтаж фортифікаційних споруд – до 25 листопада. Якими темпами відбуваються ці заходи? Чи встигаємо?</b>
      </p>
      <p>Ми певною мірою були вражені послідовністю і систематичністю того, що ми побачили. Все заплановане відбувається за планом і все відбудеться відповідно до заявлених строків. Кілька тижнів тому у нас вже була одна поїздка – експериментальна – і порівняно з тим, що ми бачили тоді, зараз в мене немає ніяких застережень відносно строків.</p>
      <p>
        <b>Політичний директор МЗС Олексій Макеєв, коментуючи розведення сил і засобів, заявив, що «все відбувається не так гладко, як хотілося б»</b>
        <b>. Про які</b>
        <b> проблеми говорить Макеєв?</b>
      </p>
      <p>Є ризики відносно дзеркальності відведення сил. Наразі за нашою інформацією дзеркальність з того боку дотримується, але ми завжди маємо ризики. Крім того, це – різні технічні моменти щодо облаштування. Також – це питання організації військ з нашого боку щодо відведення. Тобто я б розділила два моменти. Це ризики з того боку і різні технічні деталі, з якими ми стикаємося в процесі. Але оскільки нинішнє розведення – це вже другий епізод після станиці Луганської, то технічні дії стають все легшими. До того ж наявна підтримка президента і окремий моніторинг з його боку стосовно залучення сил та засобів для цього процесу.</p>
      <p>
        <b>Всі ці роботи моніторить ОБСЄ. У вас були контакти з їхніми представниками? Ви довіряєте їхнім висновкам, не маєте нарікань на їхню роботу?</b>
      </p>
      <p>Наразі немає. Ми з ними спілкувалися, але там були представники, не уповноважені робити політичні заяви. Відповідно ми отримали більше інформації від командування ООС. У військових немає наразі зауважень до ОБСЄ в районі Золотого і щодо верифікації з їхнього боку.</p>
      <p>
        <b>У вас була можливість поспілкуватися в Золотому з місцевими жителями? Можете передати їхній загальний настрій? Вони раді цьому процесу? В них немає страху, що тепер вони залишаться незахищеними перед ймовірними загрозами?</b>
      </p>
      <p>Місцеве населення – як і скрізь. Є активні люди, які реагують на приїзд тих чи інших представників. І є такі, які не особливо зацікавлені в таких заходах і не дають коментарів. Щоб оцінити реакцію населення, треба оцінювати кілька вимірів і спостерігати на різних локаціях. Що ми й намагалися зробити впродовж свого перебування в Золотому. Активні мешканці, які долучаються до приїзду будь-якої місії, завжди дуже позитивно налаштовані. Але загалом про все населення можу сказати, що сприйняття – від нейтрального до позитивного. І це радує. Це – настрій надії на мирне урегулювання і на облаштування їхньої території, поява нових можливостей. В першу чергу, елементарних побутових можливостей – медична допомога, освіта, матеріальне забезпечення, торгівля тощо.</p>
      <p>1 з 8<br/><a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html#">на весь екран згорнути</a></p>
      <figure>
        <img src="https://glavcom.ua/img/gallery/6385/84/668716_big.jpg"/>
      </figure>
      <figure>
        <img src="https://glavcom.ua/img/gallery/6385/84/668715_big.jpg"/>
      </figure>
      <figure>
        <img src="https://glavcom.ua/img/gallery/6385/84/668717_big.jpg"/>
      </figure>
      <figure>
        <img src="https://glavcom.ua/img/gallery/6385/84/668719_big.jpg"/>
      </figure>
      <figure>
        <img src="https://glavcom.ua/img/gallery/6385/84/668720_big.jpg"/>
      </figure>
      <figure>
        <img src="https://glavcom.ua/img/gallery/6385/84/668721_big.jpg"/>
      </figure>
      <figure>
        <img src="https://glavcom.ua/img/gallery/6385/84/668722_big.jpg"/>
      </figure>
      <p><a href="https://glavcom.ua/photo.html">Всі фоторепоратажі<br/></a>Фото: пресслужба партії «Слуга народу»</p>
      <p>
        <b>Чи достатньо у Золотому залишається правоохоронних сил, аби підтримувати безпеку та спокій на вулицях? Чи не стане відтепер важче контролювати усі питання щодо безпеки наших громадян, які проживають там?</b>
      </p>
      <p>Доволі інтенсивна робота проводиться з боку Нацполіції. Вони навіть використали певні інновації для убезпечення громадян. Питань щодо безпеки у Золотому у нас до них не виникало.</p>
      <p>
        <b>Екс-президент Петро Порошенко заявив, що російські найманці в зоні розведення військ біля Станиці Луганської залишаються на своїх позиціях зі зброєю, щоправда вони перевдягнуті в цивільне. Чи маєте підтвердження його слів?</b>
      </p>
      <p>Стосовно ситуації в Золотому у нас є інформація відносно дзеркального розведення, хоча завжди є ризики. Але наразі такого підтвердження ми не маємо.</p>
      <p>
        <b>Наша сторона неодноразово заявляла, що почне відведення військ лише після тижня тиші. Але розведення триває попри щоденні повідомлення про ворожі обстріли. Чому?</b>
      </p>
      <p>Тут питання в тому – де тиша? Чи є тиша в зоні розведення? Якщо ці умови дотримуються, то ми можемо опрацьовувати далі продовження процесу. Мова йде саме про предметні ділянки, які включені до даного плану.</p>
      <p>
        <b>Ви під час візиту в Золоте спілкувались з нашими військовими? Який моральний дух у них? Як вони сприймають нинішнє розведення?</b>
      </p>
      <p>По-різному сприймають. Військові – це люди специфічної професії. Вони мають виконувати накази. В більшості випадків я бачила нейтральне сприйняття. Спостерігала особисто. Це – готовність до виконання наказу. Щодо командування ООС, то їхня робота доволі системна. Як і інформування нас в ході місії.</p>
      <figure>
        <img src="https://glavcom.ua/img/forall/users/49/4935/73325798_10219997311553743_2574400223241568256_o_01.jpg"/>
        <figcaption>Народні депутати Сергій Рахманін та Мар’яна Безугла</figcaption>
      </figure>
      <p>
        <b>Практично в той же час, коли ви в складі Комітету відвідували Золоте, там само, щоправда з іншого боку, перебував депутат Державної думи Росії Олексій Журавльов. Як ви прокоментуєте це шоу?</b>
      </p>
      <p>Це ж очевидно. Він з’явився на території підконтрольній незаконним формуванням, а фактично – Росії. Це була робота на публіку Російської Федерації.</p>
      <p>
        <b>Наші військові можуть повернутися на свої позиції в разі відновлення обстрілів. Наскільки швидко вони можуть повернутися?</b>
      </p>
      <p>Дуже швидко. Там дуже високий рівень готовності і можливості зайняти попередні позиції. Це все відпрацьовано. Нам це дуже сподобалось.</p>
      <p>
        <b>З ініціативи Комітету з питань національної безпеки, оборони та розвідки створено моніторингову місію парламентського контролю в зоні проведення Операції Об'єднаних сил. Аналіз якого характеру інформації, фактажу і даних передбачає цей моніторинг? Яким буде його вплив на прийняття рішень в зоні розведення військ?</b>
      </p>
      <p>В рамках наших повноважень – здійснювати парламентський контроль. Це, в першу чергу, питання комунікації і посередництва між різними зацікавленими сторонами. Між цивільними і військовими, між органами виконавчої влади, Офісом президента. Ми можемо виступати комунікаторами, оцінювати наявний стан справ і здійснювати додаткову координацію і інформування різного рівня відносно поточного стану справ. Фактично, це – паралельний моніторинг і контроль ситуації. Цю місію можна умовно порівняти з тим, що робить ОБСЄ. Але цей парламентський контроль в рамках Комітету з нацбезпеки. І ми плануємо періодично здійснювати такі поїздки.</p>
      <p>
        <b>Руслан Поліщук, для «Главкома»</b>
      </p>
      <related>
        <a href="https://glavcom.ua/country/culture/rosiyski-komiki-svjetlakov-ta-nezlobin-prijihali-na-zyomki-finalu-ligi-smihu-zelenskogo-638571.html"/>
        <a href="https://glavcom.ua/news/rozvedennya-viysk-poblizu-petrivskogo-rozpochnetsya-o-12-godini-638568.html"/>
        <a href="https://glavcom.ua/news/chi-na-zradiv-zelenskiy-pismennik-vasil-shklyar-prokomentuvav-vidvedennya-viysk-na-donbasi-638179.html"/>
      </related>
    </article>
  </body>
</html>