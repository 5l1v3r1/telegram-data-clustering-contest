<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425394/me-anebasmenh-psyxologia-o-diagoras"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T08:12:47+00:00"/>
    <meta property="og:title" content="Με ανεβασμένη ψυχολογία ο Διαγόρας"/>
    <meta property="og:description" content="Έχοντας ανεβασμένη την ψυχολογία τους και πιστεύοντας ακράδαντα ότι μπορούν να πάρουν άλλους τρεις βαθμούς, συνεχίζουν την προετοιμασία τους οι παίκτες του Διαγόρα ενόψει του κυριακάτικου εντός έδρας αγώνα με τη Νίκη Βόλου."/>
  </head>
  <body>
    <article>
      <h1>Με ανεβασμένη ψυχολογία ο Διαγόρας</h1>
      <h2>Οι παίκτες του Διαγόρα δίνουν τον καλύτερό τους εαυτό στις προπονήσεις ενόψει Νίκη Βόλου. Με τον Στάικο Βεργέτη στον πάγκο τους έρχονται στη Ρόδο οι Βολιώτες</h2>
      <address>
        <time datetime="2019-11-08T08:12:47+00:00">08 Nov 2019, 08:12</time>
      </address>
      <p>
        <b>Έχοντας ανεβασμένη την ψυχολογία τους και πιστεύοντας ακράδαντα ότι μπορούν να πάρουν άλλους τρεις βαθμούς, συνεχίζουν την προετοιμασία τους οι παίκτες του Διαγόρα ενόψει του κυριακάτικου εντός έδρας αγώνα με τη Νίκη Βόλου.</b>
      </p>
      <p>Είναι ένα «επικίνδυνο» παιχνίδι για την ομάδα του νησιού μας, δεδομένου πως η Νίκη άλλαξε προπονητή (ανέλαβε ο Στάικος Βεργέτης), οπότε αυτό είναι ένα στοιχείο που σίγουρα πρέπει να προσέξουν πάρα πολύ οι «κυανέρυθροι». Συνήθως, όταν μια ομάδα αλλάζει προπονητή, παρουσιάζει στη συνέχεια και μια εντελώς διαφορετική εικόνα προς το καλύτερο.</p>
      <p>Ο τεχνικός Πέτρος Ρουτζιέρης προσπαθεί να στείλει το μήνυμα στους παίκτες του πως δεν πρέπει να υποτιμηθεί κανένας αντίπαλος καθώς όλοι είναι ικανοί να κάνουν τη ζημιά, αν βρουν πρόσφορο έδαφος. Πόσω μάλλον όταν πρόκειται για μια ομάδα που έχει πλέον στην τεχνική της ηγεσία έναν έμπειρο και καταξιωμένο Έλληνα προπονητή. Η βαθμολογική θέση της ομάδας του Βόλου δεν θα πρέπει να ξεγελάει και να παρασύρει τους ποδοσφαιριστές του Διαγόρα οι οποίοι σε ένα ακόμα παιχνίδι καλούνται να δείξουν την ανάλογη προσοχή και σοβαρότητα για να μπορέσουν να φθάσουν στην κατάκτηση των τριών βαθμών της νίκης που είναι και το ζητούμενο βέβαια.</p>
      <p>Σε ό,τι έχει να κάνει με τα καθαρά αγωνιστικά ζητήματα, η χθεσινή προπόνηση έγινε στο Δημοτικό Στάδιο ενώ σήμερα οι παίκτες του «γηραιού» αναμένεται να γυμναστούν στο βοηθητικό γήπεδο του Δημοτικού Σταδίου της Ρόδου. Όλοι συμμετέχουν στο κανονικό πρόγραμμα και κατά τα φαινόμενα ο Διαγόρας θα μπορέσει να παραταχθεί κομπλέ στο παιχνίδι της Κυριακής.</p>
    </article>
  </body>
</html>