<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uppcl-pf-scam-ap-mishra-could-not-answer-many-questions-during-interrogation-2838047.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T01:38:40+00:00"/>
    <meta property="og:title" content="PF Scam : सवालों की झड़ी के आगे कई जवाब नहीं दे सके एपी मिश्रा"/>
    <meta property="og:description" content="यूपीपीसीएल के पीएफ घोटाले में गुरुवार को रिमाण्ड पर लिए गए पूर्व एमडी एपी मिश्रा का आमना-सामना पहले गिरफ्तार हो चुके निदेशक (वित्त) सुधांशु द्विवेदी से कराया गया। इस दौरान एपी मिश्रा से शुरू में तो..."/>
  </head>
  <body>
    <article>
      <h1>PF Scam : सवालों की झड़ी के आगे कई जवाब नहीं दे सके एपी मिश्रा</h1>
      <address><time datetime="2019-11-08T01:38:40+00:00">08 Nov 2019, 01:38</time> by <a rel="author">प्रमुख संवाददाता, लखनऊ।</a></address>
      <p>यूपीपीसीएल के पीएफ घोटाले में गुरुवार को रिमाण्ड पर लिए गए पूर्व एमडी एपी मिश्रा का आमना-सामना पहले गिरफ्तार हो चुके निदेशक (वित्त) सुधांशु द्विवेदी से कराया गया। इस दौरान एपी मिश्रा से शुरू में तो सामान्य सवाल पूछे गए, फिर पुलिस के सवालों में वह उलझते चले गए। उनसे करीब 40 बिन्दुओं पर पूछताछ की गई।</p>
      <p>एपी मिश्रा खुद को सही बताते रहे तो ईओडब्ल्यू ने पूछ लिया कि सब सही था तो नियमों के तहत कार्यकारिणी में प्रस्ताव पास क्यों नहीं कराया? यह ऐसा सवाल था जिस पर वह चुप्पी साधने को मजबूर हो गए। इसी तरह करीब तीन घंटे तक ईओडब्ल्यू के अफसर फाइलों के पन्ने पलटते गए और सवालों की झड़ी लगा दी।</p>
      <p><b>साढ़े 10 बजे जेल से लाया गया</b><br/>ईओडब्ल्यू के अफसर हजरतगंज पुलिस के साथ गुरुवार सुबह जेल पहुंचे। करीब साढ़े 10 बजे उन्हें जेल से सीधे ईओडब्ल्यू के दफ्तर लाया गया। पुलिस मुख्यालय में बने इस दफ्तर पर एपी मिश्रा के परिवारीजन भी पहुंच गए थे हालांकि उन्हें उनसे ऊपर नहीं जाने दिया गया। ईओडब्ल्यू के एसपी शकीलुजमा ने बताया कि इस मामले में गिरफ्तार दो आरोपियों का आमना-सामना कराने के साथ ही अलग-अलग पूछताछ भी की गई।</p>
      <p>
        <a href="https://www.livehindustan.com/uttar-pradesh/story-pf-scam-friends-of-the-department-used-to-say-ap-means-arabpati-mishra-2834468.html">PF Scam : महकमे के साथी कहते थे, एपी यानी अरबपति मिश्रा!</a>
      </p>
      <p><b>किसका आदेश था डीएचएफएल के लिए</b><br/>ईओडब्ल्यू के अफसरों ने कुछ फाइलों को दिखाते हुए कहा कि डीएचएफएल का अनुमोदन इतनी जल्दी कर दिया गया, साथ ही दूसरे दिन ही उसमें 21 करोड़ रुपये की पहली किश्त भी आरटीजीएस कर दी गई। आखिर इतनी जल्दी करने के लिए किसका आदेश था या किसका दबाव था? नई सरकार का गठन भी होने वाला था, ऐसे में इतनी हड़बड़ी करने से सवाल तो पैदा ही होता है। इस पर पूर्व एमडी एपी मिश्रा कुछ नहीं बोले...। अन्य दोनों आरोपियों ने सिर्फ इतना ही कहा कि उन लोगों ने एपी मिश्रा के आदेश का विरोध नहीं किया था।</p>
      <p><b>आज सचिव से आमना-सामना</b><br/>ईओडब्ल्यू के मुताबिक शुक्रवार को एपी मिश्रा का सचिव प्रवीण कुमार गुप्ता से आमना सामना कराया जायेगा। प्रवीण से गुरुवार को कई बिन्दुओं पर पूछताछ की गई थी। इन बिन्दुओं पर पहले अलग से एपी मिश्रा से पूछताछ होगी, फिर दोनों को आमने-सामने किया जायेगा। अफसरों का कहना है कि शुक्रवार को विभाग से जुड़ी छह फाइलें भी सामने रख कर सवाल-जवाब होगा।</p>
      <p>
        <a href="https://www.livehindustan.com/uttar-pradesh/story-pf-scam-sp-government-changed-all-rules-of-deployment-to-keep-ap-mishra-in-md-post-again-2836171.html">PF Scam : एपी मिश्रा को एमडी बनाए रखने के लिए बदल दिए गए थे नियम</a>
      </p>
      <p><b>एपी मिश्रा से पूछे गए कुछ सवाल</b><br/>प्रश्न-पीएफ की रकम राष्ट्रीयकृत बैंक में क्यों नहीं जमा की गई<br/>जवाब-नियमों के तहत रकम उन बैंकों में जमा की जानी थी, जहां ब्याज ज्यादा मिलना था। डीएचएफएल ने जो टेंडर दिया था, उसमें सबसे ज्यादा ब्याज उसने ही देने की बात कही थी। <br/>प्रश्न-टर्म डिपाजिट करने का ही नियम था, आपने तो अन्य मद में जमा कराया<br/>जवाब-जो कुछ किया, वह नियमानुसार सही था। गाइड लाइन से इतर कुछ नहीं हुआ। एफडी में जो रकम पहले से जमा थी , उसमें नुकसान ही हो रहा था। <br/>प्रश्न-अगर सब सही था तो कार्यकारिणी में प्रस्ताव क्यों नहीं पास कराया गया<br/>जवाब-पहले चुप रहे, फिर बोले इसका जवाब ऊपर के अफसर देंगे<br/>प्रश्न-इस्तीफा देने की वजह क्या थी<br/>जवाब-व्यक्तिगत कारणों से <br/>प्रश्न-इस्तीफा देने के बाद मीटिंग में क्यों रहे<br/>जवाब-तब तक इस्तीफा स्वीकार नहीं हुआ था<br/>प्रश्न-मीटिंग की तारीख काटकर गलत क्यों लिखी गई<br/>जवाब-यह साजिश थी कुछ लोगों की, उन्हें नहीं पता</p>
    </article>
  </body>
</html>