<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231326/"/>
    <meta property="og:site_name" content="Українська правда"/>
    <meta property="article:published_time" content="2019-11-08T01:20:10+00:00"/>
    <meta property="og:title" content="Трамп хотів заяви від Зеленського щодо розслідування проти його опонентів"/>
    <meta property="og:description" content="Заступник помічника держсекретаря США у справах Європи і Євразії Джордж Кент під час свідчень у Конгресі заявив, що президент Дональд Трамп хотів, щоб його український колега Володимир Зеленський зробив публічну заяву про Гілларі Клінтон, колишню суперницю Трампа на виборах, та Джо Байдена, його нинішнього опонента."/>
  </head>
  <body>
    <article>
      <h1>Трамп хотів заяви від Зеленського щодо розслідування проти його опонентів</h1>
      <address>
        <time datetime="2019-11-08T01:20:10+00:00">08 Nov 2019, 01:20</time>
      </address>
      <p>Заступник помічника держсекретаря США у справах Європи і Євразії Джордж Кент під час свідчень у Конгресі заявив, що президент Дональд Трамп хотів, щоб його український колега Володимир Зеленський зробив публічну заяву про Гілларі Клінтон, колишню суперницю Трампа на виборах, та Джо Байдена, його нинішнього опонента.</p>
      <p><b>Джерело:</b> "<a href="https://ukrainian.voanews.com/a/kent-ukraina-klinton-zelenski-baiden/5157076.html">Голос Америки</a>" з посиланням на витримки зі свідчень Кента. </p>
      <p><b>Деталі:</b> Помічник держсекретаря посилався на слова посла Штатів у ЄС Гордона Сондленда.</p>
      <p><b>Дослівно:</b> "Посол Гордон Сондленд спілкувався із президентом США. Президент, говорячи спрощено, хотів, щоб президент Зеленський підійшов до мікрофона і озвучив слова "розслідування", "Байден" та "Клінтон"".</p>
      <p>
        <b>Нагадаємо: </b>
      </p>
      <ul>
        <li>Заступник помічника держсекретаря США у справах Європи і Євразії <a href="https://www.pravda.com.ua/news/2019/10/15/7229142/">Джордж Кент</a> свідчив перед комітетами Палати представників ще в середині жовтня.</li>
        <li>Окрім нього, у розслідуванні звинувачень у справі імпічменту президента Дональда Трампа давали свідчення ексспецпредставник США з питань України <a href="https://www.pravda.com.ua/news/2019/10/4/7228088/">Курт Волкер</a>, колишня послиня США в Україні <a href="https://www.pravda.com.ua/news/2019/10/11/7228853/">Марі Йованович</a>, посол США в Європейському Союзі <a href="https://www.pravda.com.ua/news/2019/10/18/7229376/">Гордон Сондленд</a>, тимчасово повірений США в Україні <a href="https://www.pravda.com.ua/news/2019/10/23/7229803/">Вільям Тейлор.</a></li>
        <li>На наступному тижні відбудуться перші <a href="https://www.pravda.com.ua/news/2019/11/6/7231203/">відкриті слухання</a> у справі розслідування імпічменту президента Дональда Трампа.</li>
      </ul>
      <p> <b>Передісторія:</b></p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/7/7231225/"/>
        <a href="https://www.pravda.com.ua/news/2019/11/6/7231203/"/>
        <a href="https://www.pravda.com.ua/columns/2019/11/6/7231183/"/>
      </related>
    </article>
  </body>
</html>