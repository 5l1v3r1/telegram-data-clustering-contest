<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196643/irak-10-diadilotes-skotothikan-sti-vagdati-kai-ti-vasora"/>
    <meta property="og:site_name" content="CNN.gr"/>
    <meta property="article:published_time" content="2019-11-08T01:07:31+00:00"/>
    <meta property="og:title" content="Ιράκ: 10 διαδηλωτές σκοτώθηκαν στη Βαγδάτη και τη Βασόρα"/>
    <meta property="og:description" content="Οι δυνάμεις ασφαλείας του Ιράκ σκότωσαν την Πέμπτη (7/11) τουλάχιστον έξι αντικυβερνητικούς διαδηλωτές στη Βαγδάτη και άλλους τέσσερις στη Βασόρα όπου..."/>
  </head>
  <body>
    <article>
      <h1>Ιράκ: 10 διαδηλωτές σκοτώθηκαν στη Βαγδάτη και τη Βασόρα</h1>
      <h2>Οι δυνάμεις ασφαλείας του Ιράκ σκότωσαν την Πέμπτη (7/11) τουλάχιστον έξι αντικυβερνητικούς διαδηλωτές στη Βαγδάτη και άλλους τέσσερις στη Βασόρα όπου επενέβησαν για να διαλύσουν καθιστική διαμαρτυρία, δήλωσαν πηγές προσκείμενες στην αστυνομία και στις υπηρεσίες υγείας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 03:07 , 08 November 2019</p>
      <p>
        <b>Δεκάδες άλλοι άνθρωποι τραυματίστηκαν στα επεισόδια, καθώς δεν υπάρχει η παραμικρή ένδειξη αποκλιμάκωσης της αιματοχυσίας έπειτα από εβδομάδες μαζικών κινητοποιήσεων εναντίον της γραπωμένης στην εξουσία, περιχαρακωμένης ιρακινής πολιτικής ελίτ.</b>
      </p>
      <p>Οι δυνάμεις ασφαλείας χρησιμοποίησαν αληθινές σφαίρες εναντίον διαδηλωτών στη γέφυρα Σουχάντα, στο κέντρο της Βαγδάτης. Πυρά χρησιμοποιήθηκαν επίσης εναντίον πολιτών που συμμετείχαν σε πολυήμερη καθιστική διαμαρτυρία στη Βασόρα, στην περιοχή από το υπέδαφος της οποίας αντλείται μεγάλο μέρος του ιρακινού μαύρου χρυσού.</p>
      <p>Εξάλλου στο λιμάνι της Ουμ Κασρ, στο νότιο Ιράκ, δεκάδες διαδηλωτές έβαλαν φωτιά σε ελαστικά αυτοκινήτων κι απέκλεισαν την είσοδο, εμποδίζοντας φορτηγά να παραλάβουν και να μεταφέρουν εισαγόμενα τρόφιμα μόλις μερικές ώρες μετά την επανέναρξη της λειτουργίας του.</p>
      <p>Η κυβέρνηση του <a href="https://www.cnn.gr/eidhseis/tag/448/irak"><b>Ιράκ</b> </a>μοιάζει να αδυνατεί να βρει κάποιον δρόμο εξόδου από τη μεγαλύτερη και περιπλοκότερη κρίση και πρόκληση με την οποία έχει βρεθεί αντιμέτωπη τα τελευταία χρόνια.</p>
      <p>Στην εκστρατεία καταστολής των αρχών έναντι των άοπλων στην πλειονότητά τους διαδηλωτών έχουν χάσει τη ζωή τους πάνω από 260 άνθρωποι από την 1η Οκτωβρίου.</p>
      <p>Παρά τον τρομακτικό αριθμό των νεκρών, χιλιάδες πολίτες συνεχίζουν να βγαίνουν στους δρόμους προκειμένου να εκδηλώσουν τη διαμαρτυρία τους για την έλλειψη θέσεων εργασίας, τις χρόνιες ελλείψεις νερού και αξιόπιστης ηλεκτροδότησης, τις ανεπάρκειες των συστημάτων υγείας και παιδείας, τη διαφθορά.</p>
      <p>
        <b>Οι συμμετέχοντες στις κινητοποιήσεις, κυρίως άνεργοι νέοι, κατηγορούν για την κατάσταση στη χώρα την πολιτική ελίτ που κυβέρνησε το Ιράκ μετά την ανατροπή του Σαντάμ Χουσέιν το 2003 κι απαιτούν το πολιτικό σύστημα να αλλάξει εκ βάθρων.</b>
      </p>
      <figure>
        <img src="https://cdn.cnngreece.gr/images/news/2019/11/08/AP_19311427761288.jpg"/>
      </figure>
      <p>Η ιρακινή οικονομία πλήττεται από την αναταραχή. Η απόφαση της κυβέρνησης να διακοπεί η πρόσβαση στο Διαδίκτυο σε όλη τη χώρα στο πλαίσιο των μέτρων καταστολής των διαδηλώσεων έπληξε τον ιδιωτικό τομέα, σημείωσε στέλεχος της κεντρικής τράπεζας.</p>
      <p>Σύμφωνα με την ίδια πηγή, τα πιστωτικά ιδρύματα του ιδιωτικού τομέα καταγράφουν απώλειες 16 εκατομμυρίων δολαρίων την ημέρα αφότου άρχισε η διακοπή της πρόσβασης στο Διαδίκτυο στις αρχές του Οκτωβρίου.</p>
      <p>Η ζημία αθροιστικά για τις τράπεζες, τις εταιρίες κινητής τηλεφωνίας, τις υπηρεσίες μεταφοράς χρημάτων, τα τουριστικά γραφεία και τα εκδοτήρια αεροπορικών εισιτηρίων κατά μέσον όρο ανέρχονται σε 40 εκατομμύρια δολάρια την ημέρα — πράγμα το οποίο σημαίνει ότι έχουν ξεπεράσει το 1,5 δισ. δολάρια μέσα σε έναν μήνα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196644/seismos-sto-iran-toylaxiston-treis-nekroi-kai-20-traymaties">Tρεις νεκροί και 20 τραυματίες από το σεισμό στο Ιράν</a>
        </li>
        <li>
          <a href="https://www.cnn.gr/oikonomia/story/196556/pros-anakoxi-hpa-kai-kina-akyronontai-oi-emporikoi-dasmoi">Προς «ανακωχή» ΗΠΑ και Κίνα: Ακυρώνονται οι εμπορικοί δασμοί</a>
        </li>
        <li>
          <a href="https://www.cnn.gr/oikonomia/epixeiriseis/story/196567/prasino-fos-gia-ti-sygxoneysi-public-media-markt">«Πράσινο φως» για τη συγχώνευση Public - Media Markt</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/448/irak">ΙΡΑΚ</a>
        </li>
        <li>
          <a href="https://www.cnn.gr/eidhseis/tag/2516/vagdati">ΒΑΓΔΑΤΗ</a>
        </li>
        <li>
          <a href="https://www.cnn.gr/eidhseis/tag/726/nekroi">ΝΕΚΡΟΙ</a>
        </li>
        <li>
          <a href="https://www.cnn.gr/eidhseis/tag/730/diadiloseis">ΔΙΑΔΗΛΩΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/07/196615/snapshot/2740365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196623/snapshot/2678365.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196637/snapshot/76727103_10157826092878054_2741461106592579584_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196636/snapshot/2714346.jpg"/>
      </figure>
    </article>
  </body>
</html>