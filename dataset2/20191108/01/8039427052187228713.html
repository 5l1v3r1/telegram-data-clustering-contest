<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949015"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T01:01:02+00:00"/>
    <meta property="og:title" content="బిల్డర్లను ఏ మాత్రం నమ్మలేం!"/>
    <meta property="og:description" content="ADVT"/>
  </head>
  <body>
    <article>
      <h1>బిల్డర్లను ఏ మాత్రం నమ్మలేం!</h1>
      <address>
        <time datetime="2019-11-08T01:01:02+00:00">08 Nov 2019, 01:01</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>రియల్టీ ప్యాకేజీ నుంచి నేరుగా నిధులివ్వకండి</b>
        </li>
        <li>
          <b>నిర్మాణ పర్యవేక్షణకు కమిటీలు ఏర్పాటు చేయండి</b>
        </li>
        <li>
          <b>ప్రభుత్వాన్ని కోరిన ఎఫ్‌పీసీఈ</b>
        </li>
      </ul>
      <p><b>న్యూఢిల్లీ </b>: స్థిరాస్తి రంగం కోసం ప్రభుత్వం ప్రకటించిన రూ.25,000 కోట్ల ప్రత్యేక ప్యాకేజీ ద్వారా అందిస్తున్న నిధులను నేరుగా బిల్డర్లకు విడుదల చేయవద్దని గృహ కొనుగోలుదారులకు నేతృత్వం వహిస్తున్న ‘ఫోరం ఫర్‌ పీపుల్స్‌ కలెక్టివ్‌ ఎఫర్ట్స్‌’ (ఎఫ్‌పీసీఈ) ప్రభుత్వాన్ని కోరింది. రియల్టీ రంగానికి నేరుగా నిధులను అందిస్తే వారు ఈ నిధులను కూడా దారి మళ్లించి, మళ్లీ కొనుగోలుదారులకు టోపీ పెట్టే ప్రమాదం ఉందని ఆందోళన వ్యక్తం చేసింది. ఈ ప్రమాదం లేకుండా ఉండేందుకు గృహ కొనుగోలుదారులతో కమిటీలు ఏర్పాటు చేసి, ఆ కమిటీల పర్యవేక్షణలోనే ఆగిపోయిన రియల్టీ ప్రాజెక్టుల నిర్మాణం పూర్తయ్యేటట్టు చూడాలని విజ్ఞప్తి చేసింది. నిధుల కొరతతో ఆగిపోయిన అందుబాటు ధరల్లో ఉండే లేదా మధ్యతరగతి ప్రజల కోసం ఉద్దేశించిన రియల్టీ ప్రాజెక్టులు పూర్తి చేసేందుకు కేంద్ర ప్రభుత్వం ఈ ప్రత్యేక నిధిని ఏర్పాటు చేయటం సంతోషించదగిన విషయమని ఎఫ్‌పీసీఈ పేర్కొంది.</p>
      <p> </p>
      <p>అయితే ఆల్టర్నేటివ్‌ ఇన్వె్‌సమెంట్‌ ఫండ్‌ (ఏఐఎఫ్‌) నుంచి నిధులు అందుకునే ఆగిపోయిన 1,600 రియల్టీ ప్రాజెక్టుల పేర్లూ వెల్లడించాలని ఎఫ్‌పీసీఈ అధ్యక్షుడు అభయ్‌ ఉపాధ్యాయ ప్రభుత్వాన్ని కోరారు. ఇలా చేయడం వల్ల ఆ ప్రాజెక్టుల్లో ఇళ్లు కొనుగోలు చేసి కష్టాల్లో ఉన్న కొనుగోలుదారులకు పెద్ద ఊరట లభిస్తుందన్నారు.</p>
      <p> </p>
      <p>
        <b>నిధులు సరిపోతాయా?</b>
      </p>
      <p>మరోవైపు ప్రభుత్వం ప్రకటించిన రూ.25,000 కోట్ల నిధులు ఆగిపోయిన 1,600 రియల్టీ ప్రాజెక్టులు పూర్తి చేసేందుకు సరిపోతాయా? లేదా? అనే సందేహాలు వ్యక్తమవుతున్నాయి. దాదాపు 4.59 లక్షల గృహాలతో ముడిపడిన ఈ ప్రాజెక్టుల కోసం ఇప్పటికే రూ.3.5 లక్షల కోట్లు పెట్టుబడి పెట్టారు. ఇవి పూర్తి కావాలంటే ఇంకా ఎంత లేదన్నా రూ.55,000 కోట్ల నుంచి రూ.80,000 కోట్ల పెట్టుబడులు అవసరమని అంచనా. ఇందులో ప్రస్తుతానికి ప్రభుత్వం, ఎస్‌బీఐ, ఎల్‌ఐసీ నుంచి ఏఐఎ్‌ఫకు రూ.25,000 కోట్లు మాత్రమే సమకూరతాయి. పెన్షన్‌ ఫండ్లు, సావరిన్‌ ఫండ్స్‌ మరి న్ని పెట్టుబడులు పెడితే తప్ప, మిగతా నిధుల సమీకరణ కష్టమని భావిస్తున్నారు.</p>
      <p> </p>
      <p>
        <b>కొనుగోలుదారులే చొరవ తీసుకోవాలి..</b>
      </p>
      <p>రూ.25,000 కోట్లతో ఏర్పాటు చేసిన ఏఐఎఫ్‌ నిధుల విడుదలపై ప్రభుత్వం కొంత స్పష్టత ఇచ్చింది. ఆగిపోయిన గృహ నిర్మాణ ప్రాజెక్టుల కోసం కొనుగోలుదారులే చొరవ తీసుకోవాలని కోరింది. ఇందుకోసం అదనపు రుణాలు లేదా ఇప్పటికే అనుమతించిన రుణాలను పునరుద్ధరించాలని వీరే నేరుగా రుణ సంస్థలను సంప్రదించాలని విజ్ఞప్తి చేసింది. ఇంకా ఈ కింది షరతులకు లోబడి మాత్రమే ఆగిపోయిన ప్రాజెక్టులకు ఏఐఎఫ్‌ నుంచి నిధులు లభిస్తాయని ప్రభుత్వం స్పష్టం చేసింది. ఆ షరతులేమిటంటే..</p>
      <p> </p>
      <ul>
        <li>ఒక్కో ప్రాజెక్టుకు గరిష్ఠంగా రూ.400 కోట్లకు వరకు రుణం</li>
        <li>సుప్రీం కోర్టు, హైకోర్టుల్లో న్యాయ వివాదాల్లో ఉన్న ప్రాజెక్టులకు రుణం లభించదు</li>
        <li>మొండి బకాయి (ఎన్‌పీఏ)లుగా మారిన ప్రాజెక్టులు, ఎన్‌సీఎల్‌టీకి చేరిన ప్రాజెక్టులకూ నిధులు</li>
        <li>కాకపోతే ఈ ప్రాజెక్టులు నిధులు లభించిన వెంటనే నిర్మాణ పనులు చేపట్టేందుకు వీలుగా ఉండాలి</li>
        <li>రెరా చట్టం కింద నమోదై ఆగిపోయిన ప్రాజెక్టులకు మాత్రమే ఏఐఎఫ్‌ నిధులు</li>
        <li>ఆగిపోయిన ప్రాజెక్టుల నికర ఆస్తుల విలువ సానుకూలంగా ఉండాలి</li>
        <li>ఒక్కో ఇంటి కార్పెట్‌ ఏరియా 200 చదరపు మీటర్లు మించకూడదు</li>
        <li>ధర ముంబైలో రూ.2 కోట్లు, ఇతర మెట్రో నగరాల్లో రూ.1.5 కోట్లు, మిగతా నగరాల్లో రూ.కోటి మించకూడదు</li>
      </ul>
    </article>
  </body>
</html>