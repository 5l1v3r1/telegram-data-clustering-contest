<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-nazvali-datu-prodazhu-kvitkiv-na-potyagi-cherez-krimskiy-mist-638527.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T01:30:59+00:00"/>
    <meta property="og:title" content="Окупанти назвали дату продажу квитків на потяги через Кримський міст"/>
    <meta property="og:description" content="Раніше окупаційна влада обіцяла пустити 166 «нових вагонів» Керченським мостом"/>
  </head>
  <body>
    <article>
      <h1>Окупанти назвали дату продажу квитків на потяги через Кримський міст</h1>
      <address>
        <time datetime="2019-11-08T01:30:59+00:00">08 Nov 2019, 01:30</time>
      </address>
      <h4>Раніше окупаційна влада обіцяла пустити 166 «нових вагонів» Керченським мостом</h4>
      <p>Мінімальна вартість залізничних квитків на поїзди з Москви до Сімферополя в вагоні купе – 2966 рублів (1144 гривні – КР), із Санкт-Петербурга до Севастополя в плацкарті – 3500 рублів (1350 гривень – КР).</p>
      <p>Про це повідомляє російське інформагентство ТАСС.</p>
      <p>При визначенні вартості квитків, пише ЗМІ з посиланням на перевізника, застосовуватиметься динамічне ціноутворення, тобто вартість квитків може варіюватися залежно від попиту, сезонності та інших факторів.</p>
      <p>«Вартість проїзду з Москви до Сімферополя в вагоні СВ коштує від 9952 рублів (3840 гривень – КР). Вартість квитків із Санкт-Петербурга в купе – від 3906 рублів (1508 гривень – КР)», – цитує ТАСС пресслужбу компанії-перевізника.</p>
      <p>Компанія «Гранд Сервіс Експрес», яка є оператором пасажирських перевезень із Росії в анексований Крим, заявила про намір відкрити продаж квитків 8 листопада.</p>
      <p>24 вересня російські ЗМІ повідомили, що тепловоз у тестовому режимі проїхав залізничною частиною Керченського мосту. За інформацією керівника компанії «Стройгазмонтаж», російського бізнесмена Аркадія Ротенберга, рух залізничною частиною мосту планується запустити в грудні 2019 року.</p>
      <p>Раніше окупаційна влада обіцяла пустити 166 «нових вагонів» Керченським мостом. Директор «Кримської залізниці» Олексій Гладилін оголосив, що після запуску залізничної частини Керченського мосту ним курсуватимуть пасажирські поїзди з 11 міст сусідньої Росії.</p>
      <p>У травні 2019 року президент Росії Володимир Путін заявив, що залізницю через Керченський міст добудують «з випередженням графіка».</p>
      <p>Рух вантажних потягів Керченським мостом планується запустити в червні 2020 року.</p>
    </article>
  </body>
</html>