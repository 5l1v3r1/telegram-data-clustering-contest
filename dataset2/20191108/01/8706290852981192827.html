<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682963/panagiotopoulos-i-ellada-stathike-fylakas-tis-eleftherias-tou-dyt"/>
    <meta property="og:site_name" content="enikos.gr"/>
    <meta property="article:published_time" content="2019-11-08T01:21:00+00:00"/>
    <meta property="og:title" content="Παναγιωτόπουλος: Η Ελλάδα στάθηκε φύλακας της ελευθερίας του δυτικού κόσμου"/>
    <meta property="og:description" content="Ο υπουργός Εθνικής Άμυνας, Νικόλαος Παναγιωτόπουλος, βρέθηκε σήμερα στις εγκαταστάσεις της Στρατιωτικής Σχολής Ευελπίδων στη Βάρη Αττικής..."/>
  </head>
  <body>
    <article>
      <h1>Παναγιωτόπουλος: Η Ελλάδα στάθηκε φύλακας της ελευθερίας του δυτικού κόσμου</h1>
      <address>
        <time datetime="2019-11-08T01:21:00+00:00">08 Nov 2019, 01:21</time>
      </address>
      <p><a href="http://www.enikos.gr/international/682510/ellada-aigyptos-kai-kypros-katadikasan-tin-tourkia-gia-tis-prokli">Ο υπουργός Εθνικής Άμυνας, Νικόλαος Παναγιωτόπουλος, </a>βρέθηκε σήμερα στις εγκαταστάσεις της Στρατιωτικής Σχολής Ευελπίδων στη Βάρη Αττικής, όπου κήρυξε την έναρξη των εργασιών του 3ου Συνεδρίου Χερσαίων Δυνάμεων. Το συνέδριο διοργανώνει το Γενικό Επιτελείο Στρατού, σε συνεργασία με το Ινστιτούτο Διεθνών Σχέσεων του Παντείου Πανεπιστημίου.</p>
      <p>Στην τελετή έναρξης του συνεδρίου παρέστησαν επίσης, ο Αρχηγός ΓΕΕΘΑ Πτέραρχος (Ι) Χρήστος Χριστοδούλου και ο Αρχηγός ΓΕΣ αντιστράτηγος Γεώργιος Καμπάς, καθώς και ο διοικητής των χερσαίων δυνάμεων των ΗΠΑ στην Ευρώπη, αντιστράτηγος Κρίστοφερ Καβόλυ.</p>
      <p><a href="http://www.enikos.gr/politics/680895/panagiotopoulos-oi-enoples-dynameis-einai-ischyres-axiomaches-eto">Ο υπουργός Εθνικής Άμυνας, </a>στο χαιρετισμό που απηύθυνε, υπογράμμισε μεταξύ άλλων το γεγονός, πως το συνέδριο συνδιοργανώνουν το ΓΕΣ με το Ινστιτούτο Διεθνών Σχέσεων του Παντείου Πανεπιστημίου. «Είναι ένα Συνέδριο που εξελίσσεται σε θεσμό και αυτή η συνέργεια των στρατιωτικών σχολών με την ακαδημαϊκή κοινότητα, είναι ένα επιπλέον στοιχείο, στο οποίο νομίζω ότι αξίζει τον κόπο να εργαστούμε για να την ενδυναμώσουμε. Διοργανώσεις σαν τη σημερινή αποφέρουν πολλαπλά και σημαντικά οφέλη σε όλους μας και εντάσσονται στη διαρκή εξωστρέφεια που επιδεικνύει το υπουργείο Εθνικής Άμυνας προς την κοινωνία, την πανεπιστημιακή κοινότητα, αλλά και πολλούς εγχώριους και διεθνείς φορείς» δήλωσε χαρακτηριστικά ο ΥΕΘΑ.</p>
      <p>Παράλληλα, ο κ. Παναγιωτόπουλος στάθηκε στην σημασία που έχουν οι χερσαίες δυνάμεις στην εποχή μας λέγοντας: «Ο πολυδιάστατος ρόλος των χερσαίων δυνάμεων αποδεικνύεται τόσο στη νέα μορφή των πολεμικών επιχειρήσεων, όσο και στην αντιμετώπιση προκλήσεων ασφαλείας και ειδικά των νέων περίπλοκων προκλήσεων ασφαλείας που απαντώνται, θα έλεγα περισσότερο από οπουδήποτε αλλού, και στην ευρύτερη περιοχή μας, οι οποίες τελικά κινούνται σταθερά και ανησυχητικά σε ένα κατώφλι μεταξύ συμβατότητας, ασυμμετρίας και υβριδικότητας. Δεν μπορώ πραγματικά να φανταστώ επιχειρήσεις χωρίς την ύπαρξη της χερσαίας διάστασης. Η σημασία της χερσαίας δύναμης στο σύγχρονο γεωστρατηγικό περιβάλλον παραμένει αδιαπραγμάτευτη. Έχει αποδειχθεί ότι οι χερσαίες δυνάμεις συμβάλουν καθοριστικά στην αποτροπή, εγγυώνται την ασφάλεια και την σταθερότητα στην περιοχή και αποτελούν πυλώνα ισχύος της εθνικής άμυνας».</p>
      <p>Η Ελλάδα στέκεται πάντα στο πλευρό των συμμάχων της, τουλάχιστον εκείνων που δεν αμφισβητούν την εδαφική και κυριαρχική μας ακεραιότητα</p>
      <p>Στη συνέχεια, ο υπουργός Εθνικής Άμυνας, απευθυνόμενος στον διοικητή των χερσαίων δυνάμεων των ΗΠΑ στην Ευρώπη, αντιστράτηγο Κρίστοφερ Καβόλυ, τον ευχαρίστησε για την παρουσία του στο συνέδριο και επισήμανε ότι «η Ελλάδα στέκεται στο πλευρό των συμμάχων της. Πάντα στεκόταν στο πλευρό των συμμάχων της, τουλάχιστον εκείνων που δεν αμφισβητούν την εδαφική και κυριαρχική μας ακεραιότητα. Οικοδομούμε επί των συμμαχιών μας με τους στρατηγικούς μας εταίρους, και κυρίως τη συμμαχία μας με τις Ηνωμένες Πολιτείες της Αμερικής. Πολεμήσαμε στο πλάι των Ηνωμένων Πολιτειών της Αμερικής, οι άνδρες μας μάτωσαν δίπλα σε Αμερικανούς στρατιώτες στους πολέμους στους οποίους συμμετείχαμε, και αυτό θα γίνει επίσης και στο μέλλον. Τιμούμε το γεγονός ότι είμαστε μέλη αυτών των συμμαχιών, τιμούμε το γεγονός ότι είμαστε στην πρώτη γραμμή του δυτικού κόσμου, υπερασπίζοντας συχνά την ακεραιότητα του δυτικού κόσμου, την ελευθερία και τη δημοκρατία».</p>
      <p>Επιπρόσθετα, ο κ. Παναγιωτόπουλος τόνισε ότι στόχος της Ελλάδας είναι η διατήρηση των άριστων επιχειρησιακών δυνατοτήτων των Ενόπλων Δυνάμεών της, και αν χρειαστεί, θα ξεπεράσει τις οικονομικές της δυνατότητες για να το επιτύχει αυτό, όπως έχει κάνει και στο παρελθόν. «Η Ελλάδα είναι μία εκ των λίγων ευρωπαϊκών χωρών που διατηρούν στρατό σε τέτοιο επίπεδο ετοιμότητας και άριστης εκπαίδευσης, σε όλα τα είδη πολέμου και σε όλα τα είδη οπλικών συστημάτων. Κάνουμε το καλύτερο δυνατό ώστε να διατηρούμε επικαιροποιημένα τα οπλικά μας συστήματα, με σύγχρονη τεχνολογία» σημείωσε ο ΥΕΘΑ και στην συνέχεια πρόσθεσε ότι: «Πρώτα απ' όλα πρέπει να βάλουμε τα δυνατά μας ώστε να διατηρήσουμε το άριστο επίπεδο της ποιότητας του προσωπικού. Του προσωπικού που βρίσκεται σήμερα μπροστά σας. Σας ζητώ να το αναγνωρίσετε, ζητώ απ' όλους σας να το σεβαστείτε, αλλά να σεβαστείτε επίσης και το γεγονός ότι αυτή η μικρή χώρα, με την άριστη στρατιωτική παράδοση ανά τους αιώνες, στάθηκε ορισμένες φορές ως φύλακας της ελευθερίας του δυτικού κόσμου.»</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/677430/panagiotopoulos-ypegrafi-i-dilosi-prothesis-gia-promitheia-dyo-fr%0A%20%20%20%20%0A"/>
        <a href="http://www.enikos.gr/politics/682927/epithesi-tsipra-ston-proedro-tis-voulis-ton-katigorei-gia-aftarch%0A%20%20%20%20%0A"/>
        <a href="http://www.enikos.gr/politics/682928/plevris-kata-syriza-fainetai-pleon-xekathara-poioi-den-theloun-na%0A%20%20%20%20%0A"/>
        <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti%0A%20%20%20%20%0A"/>
        <a href="http://www.enikos.gr/politics/682909/paradidetai-tin-paraskevi-sta-kommata-to-nomoschedio-gia-tin-psif%0A%20%20%20%20%0A"/>
        <a href="http://www.enikos.gr/politics/682921/tzanakopoulos-gia-tin-anavoli-tis-synedriasis-tis-proanakritikis-%0A%20%20%20%20%0A"/>
        <a href="http://www.enikos.gr/politics/682903/syriza-aftarchiki-i-apagorefsi-diloseon-tou-dimitri-tsovola-sta-t%0A%20%20%20%20%0A"/>
        <a href="http://www.enikos.gr/politics/682915/synantisi-dendiatsavousoglou-tin-paraskevi-sti-geneyi%0A%20%20%20%20%0A"/>
        <a href="http://www.enikos.gr/politics/682914/anavlithike-i-synedriasi-tis-proanakritikis-gia-ton-papangelopoul%0A%20%20%20%20%0A"/>
      </related>
    </article>
  </body>
</html>