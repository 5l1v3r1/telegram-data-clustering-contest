<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980815151.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T01:30:00+00:00"/>
    <meta property="og:title" content="حاجی دلیگانی در گفتگو با الف مطرح کرد؛ مهلت یک هفته ای به دژپسند برای پرداخت بدهی ۵۰ هزار میلیارد تومانی به وزارت تعاون"/>
    <meta property="og:description" content="حسینعلی حاجی دلیگانی نماینده شاهین شهر، برخوار و میمه در مجلس شورای اسلامی در گفتگو با خبرنگار الف با بیان اینکه وزارت اقتصاد از تادیه بدهی حسابرسی شده به سازمان تامین اجتماعی استنکاف می کند، گفت: این اقدام وزارت اقتصاد باعث شده تا سازمان مذکور نتواند برای متناسب سازی حقوق بازنشستگان و مستمری بگیران اقدامی کند."/>
  </head>
  <body>
    <article>
      <h1>حاجی دلیگانی در گفتگو با الف مطرح کرد؛ مهلت یک هفته ای به دژپسند برای پرداخت بدهی ۵۰ هزار میلیارد تومانی به وزارت تعاون</h1>
      <address>
        <time datetime="2019-11-08T01:30:00+00:00">08 Nov 2019, 01:30</time>
      </address>
      <p>عضو کمیسیون برنامه، بودجه و محاسبات مجلس با انتقاد از عملکرد فرهاد دژپسند وزیر اقتصاد نسبت به بی توجهی به پرداخت بدهی این وزارتخانه به سازمان تامین اجتماعی گفت: مجلس به وزیر اقتصاد مهلت یک هفته ای داده تا بدهی ۵۰ هزار میلیارد تومانی به وزارت تعاون و سازمان تامین اجتماعی را پرداخت کند.</p>
      <p>حسینعلی حاجی دلیگانی نماینده شاهین شهر، برخوار و میمه در مجلس شورای اسلامی در گفتگو با خبرنگار الف با بیان اینکه وزارت اقتصاد از تادیه بدهی حسابرسی شده به سازمان تامین اجتماعی استنکاف می کند، گفت: این اقدام وزارت اقتصاد باعث شده تا سازمان مذکور نتواند برای متناسب سازی حقوق بازنشستگان و مستمری بگیران اقدامی کند.</p>
      <p>وی افزود: طبق حکمی که در ماده 12  قانون برنامه ششم توسعه و همچنین حکمی در قانون بودجه سال 97 و 98 برای وزیر اقتصاد آمده این وزارتخانه می بایست 50 هزار میلیارد تومان از طلب تأمین اجتماعی از دولت  را در قالب مبادلاتی که وجود دارد تأمین و نزد تأمین اجتماعی تأدیه کند. </p>
      <p>عضو کمیسیون برنامه، بودجه و محاسبات مجلس تصریح کرد: در همین راستا 12 نماینده مجلس در شکایتی علیه وزارت اقتصاد خواستار اعمال ماده 234 آئین نامه داخلی مجلس شدند.</p>
      <p>حاجی دلیگانی با بیان اینکه روز دوشنبه این هفته در کمیسیون برنامه و بودجه مجلس جلسه ای برای بررسی همین موضوع تشکیل شده، افزود: در این جلسه آقای محمد شریعتمداری وزیر تعاون، کار و رفاه اجتماعی ، مدیرعامل سازمان تأمین اجتماعی  و  دیگر معاونین وزیر حضور یافتند اما وزیر اقتصاد  در این جلسه حضور نیافت ولی مسئولینی از این وزارتخانه در جلسه کمیسیون حضور داشتند.</p>
      <p>وی اضافه کرد: با توجه به تقاضای مهلت یک هفته‌ای که از جانب مسئولین وزارت اقتصاد مطرح شده، مقرر گردید تا دوشنبه آینده دولت و وزیر اقتصاد مهلت داده شود که حداقل بخشی از این تکلیف قانونی را انجام بدهند و بدهی را پرداخت‌ کنند. </p>
      <p>عضو کمیسیون برنامه، بودجه و محاسبات مجلس تاکید کرد: با پرداخت این بدهی، سازمان تأمین اجتماعی می تواند تکلیف قانونی در خصوص متناسب سازی حقوق کارگران بازنشسته تأمین اجتماعی را انجام دهد.</p>
      <p>ماده 234- هرگاه حداقل ده‌نفر از نمایندگان و یا هرکدام از کمیسیون¬ها، عدم رعایت شؤونات و نقض یا استنکاف از اجرای قانون یا اجرای ناقص قانون توسط رئیس‌جمهور و یا وزیر و یا مسئولین دستگاه‌های زیرمجموعه آنان را اعلام نمایند، موضوع بلافاصله از طریق هیأت رئیسه جهت رسیدگی به کمیسیون ذی‌ربط ارجاع می‌گردد.<br/>کمیسیون حداکثر ظرف مدت ده‌روز موضوع را رسیدگی و درصورت وارد بودن با اظهارنظر صریح، گزارش خود را از طریق هیأت رئیسه به مجلس ارائه می‌دهد.<br/>تبصره 1- چنانچه نظر مجلس بر تأیید گزارش باشد موضوع جهت رسیدگی به قوه‌قضائیه و سایر مراجع ذی‌صلاح ارسال می‌شود تا خارج از نوبت و بدون تشریفات دادرسی رسیدگی نمایند.<br/>تبصره 2- درصورتی که مجلس در مورد رئیس‌جمهور یا هریک از وزیران سه نوبت ‌رأی به وارد بودن گزارش بدهد طرح استیضاح درصورت رعایت مفاد اصل هشتاد و نهم(89) قانون اساسی در دستورکار مجلس قرار خواهد گرفت.</p>
    </article>
  </body>
</html>