<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/orhan-konseyde-4-hedefe-kilitlendi-15543yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T01:00:00+00:00"/>
    <meta property="og:title" content="Orhan Konsey’de 4 hedefe kilitlendi"/>
    <meta property="og:description" content="Yerel yönetimlere sivil halkın tüm katmanlarının dahil edilebilmesi ve alınacak kararlara onların görüşlerinin de katılabilmesi hedefiyle kurulan..."/>
  </head>
  <body>
    <article>
      <h1>Orhan Konsey’de 4 hedefe kilitlendi</h1>
      <address><time datetime="2019-11-08T01:00:00+00:00">08 Nov 2019, 01:00</time> by <a rel="author">İhsan Aydın</a></address>
      <p>Yerel yönetimlere sivil halkın tüm katmanlarının dahil edilebilmesi ve alınacak kararlara onların görüşlerinin de katılabilmesi hedefiyle kurulan Kent Konseyleri <b>T</b><b>ürkiye</b>’de çokça yol aldı.</p>
      <p><b>Bursa Kent Konseyi</b> ülkemizde bu işin sürükleyicisi oldu. Hatta, <b>Türkiye Kent Konseyleri Birli</b><b>ğ</b><b>i</b>’nin de kurucusu idi. </p>
      <p>Konsey, etkinlik zenginliği, ulusal ve uluslararası organizasyonlarla dikkatleri üzerine çekti.</p>
      <p>Tabii ki, bütün bunların yapılabilmesi için <b>Büyük</b><b>ş</b><b>ehir Belediyesi</b>’nin maddi ve manevi desteği de gerekiyor.</p>
      <p><b>Bursa</b>’da bundan tasarrufa gidilmedi.</p>
      <p>Göreve gelen her belediye başkanı Kent Konseyi’ni önemsedi.</p>
      <figure>
        <img src="https://www.olay.com.tr/d/other/aydin-024.jpg"/>
      </figure>
      <p>Dün, <b>Bursa Kent Konseyi Ba</b><b>ş</b><b>kan</b><b>ı Şevket Orhan</b>’ı <b>Merinos Atat</b><b>ürk Kongre ve Kültür Merkezi</b>’ndeki makamında ziyaret ettik.</p>
      <p>Orhan, <b>Bursa</b>’nın yerel yönetim ve siyaset tarihinin ismi şaibeyle anılmamış isimlerinden biri.</p>
      <p>Kurucu il başkanlığı ve parlamenterlik görevlerinin ardından <b>Bursa</b>’nın en büyük <b>STK</b> çatısının başına geçti.</p>
      <p>Partisi onu <b>Bursa STK</b>’larının yerel yönetimlerin karar mekanizmalarında etkili olmalarına fırsat sunan Kent Konseyi’nin başkanlığına getirdi.</p>
      <p>Yoğun bir tempo ile çalışıyor. Ziyaretçisi eksik olmuyor.</p>
      <p>Dün uğradığımızda da <b>Bursa Kent Konseyi Kadın Meclisi Başkanlığı</b> seçimleri için hazırlık halindeydi.</p>
      <p>Konuşurken laf lafı açtı.</p>
      <p>Görev süresince Bursa Kent Konseyi’nde yaşama geçirmek istediği 4 hedefe kilitlendiğini anlattı.</p>
      <p>Bunlardan ilki <b>Bursa</b> genelinde, nereden geldiklerine bakılmaksızın<b> t</b><b>üm hem</b><b>şehrilerimiz arasında ortak bir kent k</b><b>ültürü bilinci olu</b><b>şturma</b>ya dönük proje.</p>
      <p>Orhan, <b>Bursa</b>’da yaşayan herkesi, doğum yerlerine bakılmaksızın sürece dahil etmek istediklerini söyledi.</p>
      <p>Orhan’ın üzerinde durduğu bir diğer önemli hedef ise <b>yerli otomobil projesinin</b> <b>Bursa’da üs kurmas</b><b>ı</b><b>.</b> Orhan bunu da çok önemsediklerini anlattı.</p>
      <p>Kenti bu noktada harekete geçirmek için hazırlık yaptıklarını söyledi.</p>
      <p>Bu otomobilin bizce de Bursa’dan başka bir kentte üretilme şansı zayıf.</p>
      <p>Konsey Başkanı’nın bir diğer hedefi de <b>hızlı tren.</b></p>
      <p>Malumunuz bu proje de kent gündeminde uzunca süredir duruyor.</p>
      <p>Her ne kadar proje başlamış olsa da çeşitli gerekçelerle hizmete giriş tarihi öteleniyor.</p>
      <p>Başkan Orhan, Bursa’nın hızlı trene kavuşması için de konsey olarak bir dizi etkinlik yapacaklarını kaydetti.</p>
      <p>Nihai olarak da, <b>“E</b><b>ğ</b><b>er ba</b><b>şarabilirsek Bursa’da engellilerin eğitimine d</b><b>önük dev bir kompleks kurmay</b><b>ı planlıyoruz” </b>diye konuştu.  </p>
      <p><b>Bursa</b>’nın bütün bunları hayata geçirebilecek bir yapısı olduğunun farkındayız.</p>
      <p>Orhan da farkında ki, önüne döneminde hayata geçirmek istediği 4 önemli hedef koymuş.</p>
      <p>Kent Konseyi’nin tüm çalışma grupları ve diğer organları bunları başarabilirler diye düşünüyoruz.</p>
      <p>Çünkü; kentteki bütün <b>STK</b>’lar sürece dahil edildiğinde bu iş daha kolay olacaktır.</p>
      <p>Onlar bir baskı gücü olarak siyaset ve bürokrasi üzerinde etkisini kısa sürede hissettirecektir.</p>
      <p>Arkalarına da<b> B</b><b>üyük</b><b>şehir Belediyesi, Valilik</b> ve <b>BTSO</b> gibi kentin sürükleyici dinamikleri alındığında Orhan’ın hedeflerinin gerçekleşme şansının çok yüksek olduğunu söyleyebiliriz.</p>
      <p>Kent bir bütün olarak harekete geçtiğinde kimse buna direnemeyecektir.</p>
      <p>Orhan’ın birleştirici, bütünleştirici yapısı bunun için büyük bir fırsattır.</p>
      <p>Son olarak bir bilgi daha aktaralım.</p>
      <p>Dün yapılan<b> Bursa Kent Konseyi Kadın Meclisi Başkanlığı</b>’na da <b>Mihrimah Kocabıyık</b> yeniden seçildi.</p>
      <p>Kentin hemen her kesimden insanının yer bulduğu çalışma meclisleri şehir için katkı koyacak, fikir üretecek herkese kapılarını açmış durumda.</p>
      <p>Bursa Kent Konseyi’nin yeni dönemde ses getirici çalışmalara imza atacağına inanıyoruz.</p>
      <p>Çünkü; başında siyasetten gelme, kenti tanıyan, tecrübeye sahip, parlamenterlik de yapmış etkili bir ismi var.</p>
    </article>
  </body>
</html>