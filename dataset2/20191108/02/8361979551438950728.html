<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/pislya-ogoloshennya-pidozri-dubnevich-perepisav-svoyu-kompaniyu-na-sina-novini-ukrajini-50052312.html"/>
    <meta property="og:site_name" content="НВ"/>
    <meta property="article:published_time" content="2019-11-08T02:01:00+00:00"/>
    <meta property="og:title" content="Після оголошення підозри Дубневич переписав свою компанію на сина — САП"/>
    <meta property="og:description" content="Народний депутат Ярослав Дубневич, якого суд заарештував з правом внесення застави в 90 млн грн, після оголошення підозри переписав свою компанію ТОВ Агропромислове підприємство Львівське на сина Юрія."/>
  </head>
  <body>
    <article>
      <h1>Після оголошення підозри Дубневич переписав свою компанію на сина — САП</h1>
      <h2>Народний депутат Ярослав Дубневич, якого суд заарештував з правом внесення застави в 90 млн грн, після оголошення підозри переписав свою компанію ТОВ Агропромислове підприємство Львівське на сина Юрія.</h2>
      <address>
        <time datetime="2019-11-08T02:01:00+00:00">08 Nov 2019, 02:01</time>
      </address>
      <p>Про це під час судового засідання розповів прокурор Спеціалізованої антикорупційної прокуратури Віталій Пономаренко, повідомляє <a href="https://hromadske.ua/ru/posts/posle-obuyavleniya-podozreniya-deputat-dubnevich-perepisal-podkontrolnuyu-emu-firmu-na-syna-sap">Громадське</a>.</p>
      <p>За словами Пономаренка, ТОВ Агропромислове підприємство Львівське є засновником Корпорації КРТ, яка фігурує в кримінальному провадженні.</p>
      <p>До 31 жовтня, дня, коли <a href="https://nv.ua/ukraine/politics/ryaboshapka-lichno-uvedomil-nardepa-dubnevicha-o-podozrenii-novosti-ukrainy-50050851.html">Дубневичу було вручено підозру</a>, власником компанії був сам нардеп, а також його брат Богдан і племінник.</p>
      <figure>
        <img src="https://images.weserv.nl/?url=https://nv.ua/system/MediaPhotoBig/images/000/000/854/original/f2109f03cec7b88822e407060f462758.png?stamp=20191108043107&amp;q=85&amp;output=jpg&amp;bg=white"/>
      </figure>
      <p>Фото: Громадське</p>
      <p>Прокуратура вважає, що таким чином депутат перешкоджає кримінальному провадженню і прагне, щоб на фірму не могли накласти арешт.</p>
      <p>Сам Дубневич стверджує, що переоформлення відбулося давно, і «це не робиться за один день». За його словами, 31 жовтня він знаходився на засіданні Верховної Ради, а 30 жовтня брав участь в роботі парламентського комітету.</p>
      <p>Нагадаємо, 7 листопада апеляційна палата Вищого антикорупційного суду <a href="https://nv.ua/ukr/ukraine/politics/sud-vzyav-dubnevicha-pid-varto-novini-ukrajini-50052287.html">взяла Дубневича під варту з можливістю застави у 90 мільйонів гривень</a>.</p>
      <p>2 листопада В<a href="https://nv.ua/ukr/ukraine/politics/dubnevichu-obrali-zastavu-100-mln-grn-novini-ukrajini-50051279.html">ищий антикорупційний суд обрав як запобіжний захід Дубневичу заставу у розмірі 100 млн гривень.</a></p>
      <p>Дубневича підозрюють <a href="https://nv.ua/ukr/ukraine/politics/sud-nad-dubnevichem-ogolosheno-perervu-novini-ukrajini-50051160.htmlhttps:/nv.ua/ukr/tags/jaroslav-dubnevich.html">в причетності до махінацій під час проведення держзакупівель для потреб Укрзалізниці.</a></p>
      <p>Нагадаємо, прокурори САП просили суд заарештувати Дубневича з правом на внесення застави розміром 93 млн гривень.</p>
      <p>31 жовтня Верховна <a href="https://nv.ua/ukr/ukraine/politics/rada-znyala-nedotorkannist-z-deputata-dubnevicha-novini-ukrajini-50050824.html">Рада зняла недоторканність з нардепа Дубневича</a>. Генпрокурор <a href="https://nv.ua/ukr/ukraine/politics/ryaboshapka-osobisto-povidomiv-nardepa-dubnevicha-pro-pidozru-novini-ukrajini-50050851.html">Руслан Рябошапка особисто повідомив йому про підозру</a>.</p>
    </article>
  </body>
</html>