<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740575"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T02:09:00+00:00"/>
    <meta property="og:title" content="อิหร่านกลับมาเสริมสมรรถนะยูเรเนียมที่โรงงานใต้ดิน"/>
    <meta property="og:description" content="อิหร่านถอยห่างจากการปฏิบัติตามข้อตกลงนิวเคลียร์เพิ่มอีกก้าว ด้วยการกลับมาเดินเครื่องหมุนเหวี่ยงเสริมสมรรถนะยูเรเนียมที่ติดตั้งใต้ดิน บริเวณโรงไฟฟ้านิวเคลียร์ฟอร์โดว"/>
  </head>
  <body>
    <article>
      <h1>อิหร่านกลับมาเสริมสมรรถนะยูเรเนียมที่โรงงานใต้ดิน</h1>
      <address>
        <time datetime="2019-11-08T02:09:00+00:00">08 Nov 2019, 02:09</time>
      </address>
      <p>
        <b>อิหร่านถอยห่างจากการปฏิบัติตามข้อตกลงนิวเคลียร์เพิ่มอีกก้าว ด้วยการกลับมาเดินเครื่องหมุนเหวี่ยงเสริมสมรรถนะยูเรเนียมที่ติดตั้งใต้ดิน บริเวณโรงไฟฟ้านิวเคลียร์ฟอร์โดว</b>
      </p>
      <p>สำนักข่าวต่างประเทศรายงานจากกรุงเตหะราน ประเทศอิหร่าน เมื่อวันที่ 8 พ.ย. ว่าองค์การพลังงานปรมาณูอิหร่าน ( เออีไอโอ ) ออกแถลงการณ์เมื่อวันพฤหัสบดี เรื่องการกลับมาเดินเครื่องหมุนเหวี่ยงเสริมสมรรถนะยูเรเนียมที่ติดตั้งใต้ดินภายในอาณาเขตของโรงไฟฟ้านิวเคลียร์ฟอร์โดว ใกล้กับเมืองกอม ในเขตภาคกลางตอนบนของประเทศ เบื้องต้นเออีไอโอคาดว่ากระบวนการดังกล่าว "จะเข้าสู่ระดับมีเสถียรภาพ" ภายในวันอาทิตย์ที่ 10 พ.ย. นี้ และยูเรเนียมซึ่งผ่านการเสริมสมรรถนะในครั้งนี้จะมีความบริสุทธิ์อยู่ที่ 4.5%</p>
      <figure>
        <iframe src="https://www.youtube.com/embed/M0Y_o3UOPEs" width="640" height="360" data-service="Youtube" scrolling="no"/>
      </figure>
      <p>
        <b>Al Jazeera English</b>
      </p>
      <figure>
        <img src="https://www.dailynews.co.th/admin/upload/20191108/news_YWeCfbaLAg091841_533.jpg?v=20191108174?v=4726"/>
      </figure>
      <p> <br/>แม้รายงานของเออีไอโอยังไม่ได้ระบุชัดเจนเกี่ยวกับประมาณของยูเรเนียมที่เข้าสู่กระบวนการเสริมสมรรถนะในครั้งนี้ แต่ยืนยันว่าปริมาณยูเรเนียมเสริมสมรรถนะของอิหร่านเกินกว่า 500 กิโลกรัม "นานระยะหนึ่งแล้ว" มากกว่าระดับที่ระบุไว้ในข้อตกลงนิวเคลียร์ฉบับปี 2558 ซึ่งทบวงการพลังงานปรมาณูระหว่างประเทศ ( ไอเออีเอ ) กำหนดไว้ที่ไม่เกิน 300 กิโลกรัม และยืนยันแผนการเพิ่มปริมาณความบริสุทธิ์ของยูเรเนียมเสริมสมรรถนะจาก 3.67% ให้ถึง 20% ซึ่งเป็นเกณฑ์ขั้นต่ำที่เพียงพอสำหรับการผลิตอาวุธนิวเคลียร์ แต่การผลิต "ระเบิดนิวเคลียร์" ต้องอาศัยยูเรเนียมเสริมสมรรถนะที่มีความบริสุทธิ์สูงถึง 90%</p>
      <figure>
        <img src="https://www.dailynews.co.th/admin/upload/20191108/news_finYpmJmfA091832_533.jpg?v=20191108174?v=4919"/>
      </figure>
      <p><b>ภาพถ่ายของโรงไฟฟ้านิวเคลียร์ฟอร์โดว บันทึกโดยดาวเทียมสอดแนมของบริษัทมาซาร์ เทคโนโลยี ของสหรัฐ</b><br/> <br/>ขณะที่ไอเออีเอออกแถลงการณ์ในวันเดียวกันว่า "มีความเคลื่อนไหวสำคัญ" เกิดขึ้นที่โรงไฟฟ้านิวเคลียร์ฟอร์โดวของอิหร่านจริง แม้ไม่ได้ให้รายละเอียดเพิ่มเติมในเรื่องดังกล่าว แต่เรียกร้องให้รัฐบาลเตหะรานชี้แจงกรณีการยกเลิกใบอนุญาตของหนึ่งในคณะผู้ตรวจสอบจากไอเออีเอ ในการเข้าสู่พื้นที่โรงงานเสริมสมรรถนะยูเรเนียม ในเมืองนาทานซ์ ซึ่งอยู่ห่างจากโรงไฟฟ้านิวเคลียร์ฟอร์โดลงมาทางตอนใต้ โดยการเพิกถอนใบอนุญาตให้แก่เจ้าหน้าที่ไอเออีเอของอิหร่านครั้งนี้ ถือเป็นครั้งแรกนับตั้งแต่ข้อตกลงนิวเคลียร์มีผลบังคับใช้ ต่อมารัฐบาลเตหะรานให้เหตุผลเพียงว่า เจ้าหน้าที่รายนี้ซึ่งเป็นหญิง "ครอบครองวัตถุต้องสงสัย" และไม่อนุญาตให้เธอเดินทางออกจากอิหร่าน "เป็นการชั่วคราว".<br/><br/><b>เครดิตภาพ : AP</b></p>
    </article>
  </body>
</html>