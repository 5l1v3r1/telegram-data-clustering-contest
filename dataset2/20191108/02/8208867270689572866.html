<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/08/news/iran_terremoto_magnitudo_5_9_tre_morti_e_20_feriti-240546131/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T02:56:00+00:00"/>
    <meta property="og:title" content="Iran: terremoto magnitudo 5,9. Almeno cinque morti e 300 feriti"/>
    <meta property="og:description" content="L'epicentro, a circa 60 chilometri dalla città di Hastrud, è avvenuto poco prima delle 2,30 locali"/>
  </head>
  <body>
    <article>
      <h1>Iran: terremoto magnitudo 5,9. Almeno cinque morti e 300 feriti</h1>
      <h2>L'epicentro, a circa 60 chilometri dalla città di Hastrud, è avvenuto poco prima delle 2,30 locali</h2>
      <address>
        <time datetime="2019-11-08T02:56:00+00:00">08 Nov 2019, 02:56</time>
      </address>
      <p><b>TEHERAN </b>-  Almeno cinque persone sono rimaste uccise e 300 ferite nel terremoto di magnitudo 5,9 della scala Richter che stanotte ha colpito Tark nell'Iran nordoccidentale.<br/><br/>La maggior parte dei feriti sono stati curati sul luogo dell'evento e solo tredici hanno richiesto un ricovero ospedaliero, secondo il responsabile del Centro per l'assistenza medica e le emergenze della provincia dell'Azerbaigian orientale, Farzad Rahmanì, citato dall'agenzia ufficiale IRNA.<br/><br/>Il terremoto, cui hanno fatto seguito decine di scosse di assestamento, si è fatto sentire nel capoluogo di provincia Tabriz e in altre parti dell'Iran nordoccidentale, come le province dell'Azerbaigian occidentale, Gilan, Zanyan e Ardabil.<br/><br/>Secondo i dati del dipartimento per la gestione delle crisi dell'Azerbaigian orientale, una trentina di abitazioni sono state distrutte e diverse centinaia danneggiate. Il Centro sismologico dell'Università di Teheran ha specificato che il terremoto è stato registrato venerdì alle 2,17 ora locale (23,47 italiane di giovedì) ad una profondità di 8 chilometri. Nella provincia dell'Azerbaigian orientale sono state inviate diverse squadre di soccorso e di emergenza, nonchè esperti di gestione delle crisi.</p>
    </article>
  </body>
</html>