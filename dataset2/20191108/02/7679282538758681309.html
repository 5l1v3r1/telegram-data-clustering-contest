<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-swami-chinmayanand-hearing-on-bail-in-allahabad-high-court-today-2838058.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T02:22:09+00:00"/>
    <meta property="og:title" content="चिन्मयानंद केस : बढ़ सकता है स्वामी का जेल से बाहर आने का इंतजार, जमानत पर सुनवाई आज"/>
    <meta property="og:description" content="चिन्मयानंद की जमानत पर आज इलाहाबाद हाईकोर्ट में सुनवाई होनी है, लेकिन दिल्ली में चल रहे वकील और पुलिस विवाद का असर उनकी जमानत पर होने वाली बहस पर पड़ रहा है। अगर दिल्ली में कोई हल नहीं निकलता है तो..."/>
  </head>
  <body>
    <article>
      <h1>चिन्मयानंद केस : बढ़ सकता है स्वामी का जेल से बाहर आने का इंतजार, जमानत पर सुनवाई आज</h1>
      <address><time datetime="2019-11-08T02:22:09+00:00">08 Nov 2019, 02:22</time> by <a rel="author">हिन्दुस्तान संवाद, शाहजहांपुर।</a></address>
      <p>चिन्मयानंद की जमानत पर आज इलाहाबाद हाईकोर्ट में सुनवाई होनी है, लेकिन दिल्ली में चल रहे वकील और पुलिस विवाद का असर उनकी जमानत पर होने वाली बहस पर पड़ रहा है। अगर दिल्ली में कोई हल नहीं निकलता है तो पूर्व घोषित हड़ताल के कारण हाईकोर्ट में चिन्मयानंद की जमानत पर बहस आठ नवंबर को नहीं होगी। इस कारण जेल से बाहर आने का इंतजार और बढ़ सकता है।</p>
      <p>चिन्मयानंद केस में हर रोज कुछ न कुछ डेवलपमेंट सामने आता है। छह नवंबर को रंगदारी मांगने की आरोपी छात्रा की जमानत टल गई। अब 29 नवंबर को जमानत पर सुनवाई होगी। इसके बाद अब आठ नवंबर को चिन्मयानंद की जमानत पर सुनवाई होनी है, लेकिन दिल्ली कांड के कारण वकीलों की हड़ताल प्रस्तावित है, इस कारण जमानत पर सुनवाई न होने के चांस ज्यादा हैं। रातभर में दिल्ली मामले में कोर्ई हल निकल आया तो आठ नवंबर को चिन्मयानंद की जमानत पर सुनवाई संभव भी है। अगर आठ नवंबर को सुनवाई नहीं हुई तो चिन्मयानंद का जेल से बाहर आने का इंतजार थोड़ा और बढ़ सकता है।</p>
      <p>इधर, शाहजहांपुर में एसआईटी ने बुधवार को चिन्मयानंद से जुड़े दोनों केसों की चार्जशीट दाखिल कर दी थी। इसके बाद से सभी पक्षों के वकीलों ने कोर्ट में सवाल डाल कर चार्र्जशीट की कॉपी लेकर उसका अध्ययन शुरू कर दिया, ताकि उसमें से पेंच निकाल कर अपने अपने पक्ष के आरोपियों की जमानत की तैयारियां की जाएं, साथ ही आगे ट्रायल के लिए भी तैयारी की जाए। बता दें कि कोर्ट परिसर में गुरुवार को भी एसआईटी के अफसरों को देखा गया। माना जा रहा है कि कुछ औपचारिकताओं को पूरा करने के लिए ही वह आएं होंगे।</p>
    </article>
  </body>
</html>