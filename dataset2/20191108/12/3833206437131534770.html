<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Kmetut-na-obshtina-Marica-zapochna-tretiya-si-mandat-912233"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T12:20:00+00:00"/>
    <meta property="og:title" content="Кметът на община &quot;Марица&quot; започна третия си мандат"/>
    <meta property="og:description" content="Навръх Архангеловден кметът на община &quot;Марица“ Димитър Иванов, новоизбраните 19 кметове на населени ..."/>
  </head>
  <body>
    <article>
      <h1>Кметът на община "Марица" започна третия си мандат</h1>
      <address>
        <time datetime="2019-11-08T12:20:00+00:00">08 Nov 2019, 12:20</time>
      </address>
      <p>Навръх Архангеловден кметът на община "Марица“ <a href="https://www.plovdiv24.bg/novini/persons/4500.html">Димитър Иванов</a>, новоизбраните 19 кметове на населени места и 29 общински съветници се заклеха на официална церемония, водена от зам.-областния управител Евелина Апостолова.</p>
      <p>Досегашният председател два мандата на Общинския съвет Гергана Трендафилова отново застана начело на местния парламент. Тя бе избрана с таен вот на първото заседание на новия Общинския съвет. Трендафилова спечели с 20 гласа срещу 7 за опонентката й Виолета Христодулова, като 2 от бюлетините бяха обявени за недействителни. Заседанието бе председателствано от най-възрастния общински съветник в местния парламент Никола Дончев.</p>
      <p>Зам.-кметът Петър Минков за трети път връчи на <a href="https://www.plovdiv24.bg/novini/persons/4500.html">Димитър Иванов</a> кметската огърлица - символ на властта и поздрави <a href="https://www.plovdiv24.bg/novini/persons/4500.html">Димитър Иванов</a>.</p>
      <p>"Честит трети мандат! Безапелационната изборна победа Ви дава летящ старт!“ С тези думи, посрещнати с бурни аплодисменти от всички, Минков приветства <a href="https://www.plovdiv24.bg/novini/persons/4500.html">Димитър Иванов</a>.</p>
      <p>"Работата в общината не е само нови детски градини и ремонт на инфраструктура. Сигурен съм, че Вашата визия за развитието на община "Марица“ е за поне 10 години напред. Нека новият мандат да бъде белязан от повече усмивки и много успешни проекти“, завърши зам.-кметът Петър Минков.</p>
      <p>В заключение той му пожела да финализира по най-добрия начин третия си мандат и да започне четвърти. В развълнувана и емоционална реч кметът на община "Марица“ <a href="https://www.plovdiv24.bg/novini/persons/4500.html">Димитър Иванов</a> благодари за подкрепата.</p>
      <p>"За мен днес наистина е голяма чест да застана за трети път начело на община "Марица“. Благодаря за доверието на всички жители, които дадоха своя вот, за да продължим заедно напред. Благодаря и на опозицията, защото ме прави още по-силен.“</p>
      <p>С тези думи започна словото си кметът на община "Марица“. Той припомни, че още от първия си мандат е вдигнал високо летвата.</p>
      <p>"Хората са дали своя вот и всички – и администрация, и общински съветници, и кметове ще работим за благото и просперитета на община "Марица“. Жителите не искат политики, а честност, откровеност и персонално отношение към всеки техен проблем. Бъдете добри с хората и проявявайте разбиране към тях, за да спечелите отново доверието им на следващия вот“, обърна се към новоизбраните управници <a href="https://www.plovdiv24.bg/novini/persons/4500.html">Димитър Иванов</a>.</p>
      <p>Той допълни, че никога не е делил хората на леви и десни и затова очаква подкрепа от всички общински съветници. Иванов призова кметовете и общинските съветници да работят упорито, за да надградят свършеното дотук.</p>
      <p>"Постигнахме много благодарение на разумните решения, които сме взели. Смятам, че с общи усилия можем да го надградим. Резултатът от успешните ни два мандата досега са щастието и радостта в очите на нашите деца, всичко, което го правим, го правим за тях – бъдещето на община "Марица“, изтъкна <a href="https://www.plovdiv24.bg/novini/persons/4500.html">Димитър Иванов</a> и призова новите кметове на населени места да се обръщат за съвет към по-опитните си колеги.</p>
      <p>Той предупреди част от политиците от други партии публично или чрез послания да се извинят на хората за нереалните обещания, които са давали.</p>
      <p>"Безплатни совалки и пътувания до Луната не можем да осигурим. Обещаваме само неща, които можем наистина да свършим. Обещал съм на жителите да споделяме проблемите им и да ги решаваме заедно“, отсече кметът на община "Марица“.</p>
      <p>Той посочи, че още след Нова година ще организира референдум за присъединяването на община "Марица“ към община Пловдив.</p>
      <p>"Отправям послание към всички жители, кметове и съветници - да бъдем единни и да пазим целостта и границите на селищната ни система. Заради някои политици, които употребиха община "Марица“ , за да си правят пиар, ще организирам общински референдум. Нека тези, които изградиха цялата си предизборна платформа върху присъединяването на нашата селищна система към Пловдив, видят резултата от него. Сигурен съм, че всички заедно ще дадем отпор с дружно "Не“ на това община "Марица“ и жителите й да станат част от големия град и градския начин на живот“, категоричен бе кметът на община "Марица“.</p>
      <p>Той благодари за подкрепата на семейството си, на чудесния си екип и най-вече на дясната си ръка - зам.-кмета инж. Петър Минков, който е "държал здраво кормилото на общината по време на отсъствието му в предизборната кампания“.</p>
      <p>Третият мандат на <a href="https://www.plovdiv24.bg/novini/persons/4500.html">Димитър Иванов</a> започна с водосвет за здраве и успехи, отслужен от отец Виктор и отец Димитър.</p>
      <p>За приповдигнатото настроение на церемонията допринесе и великолепното изпълнение "Аз съм българче“ на 6-годишните Борислав Богданов и Димитър Чукалов от ДГ "Бисер“ в с. Труд, което пожъна бурни аплодисменти.</p>
      <p>Администрацията пък посрещна кмета на община "Марица“ <a href="https://www.plovdiv24.bg/novini/persons/4500.html">Димитър Иванов</a> с огромна шоколадова торта с надпис "Честита победа, г-н Иванов!“</p>
    </article>
  </body>
</html>