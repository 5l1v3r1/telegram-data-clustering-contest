<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zena-chce-u-domu-ohniste-sousede-v-zabrehu-proti-tomu-bojuji-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T12:19:00+00:00"/>
    <meta property="og:title" content="Žena chce u domu ohniště. Místní proti tomu bojují, obávají se drogově závislých"/>
    <meta property="og:description" content="Kuriózní situaci přinesla možnost obyvatel Ostravy-Jihu spoluvytvářet obvod. V rámci participativního rozpočtu jim radnice umožňuje navrhovat projekty, které chtějí realizovat. Leona Frndáková však přihlásila návrh, proti němuž vznikla spíš nevole.  "/>
  </head>
  <body>
    <article>
      <h1>Žena chce u domu ohniště. Místní proti tomu bojují, obávají se drogově závislých</h1>
      <address><time datetime="2019-11-08T12:19:00+00:00">08 Nov 2019, 12:19</time> by <a rel="author">Petr Jiříček</a></address>
      <p>„Opravdu chcete mít kouř v bytech a zakouřené prádlo při sušení na balkonech? Chcete, aby se zde scházely pochybné existence bez domova či drogově závislí?“ táží se obyvatelé bytových domů Kosmonautů 24 a 26 a Svazácká 38, jimž hnul žlučí návrh na realizaci veřejného ohniště v zastřešené pergole, který přihlásila jedna z tamních obyvatelek.</p>
      <figure>
        <img src="https://g.denik.cz/71/7f/omezeni-doprava-frydek-mistek-dalnice-ostrava_denik-150-3x2.jpg"/>
      </figure>
      <aside>
        <a href="https://www.denik.cz/regiony/za-dalnici-z-ostravy-do-frydku-se-bude-dal-platit-obce-zvazuji-blokadu-20191130.html">Za dálnici z Ostravy do Frýdku se bude dál platit. Obce zvažují blokádu Přečíst článek ›</a>
      </aside>
      <p>Očekávaná investice je podle Leony Frndákové asi 120 tisíc korun. Zrealizovat jej chce v Zábřehu uvnitř travnatého sídlištního vnitrobloku mezi ulicemi Kosmonautů, Svazácká, Krasnoarmejců a Jižní. „My chceme, aby tady byl klid a pořádek,“ odmítají projekt lidé, za něž vystupuje Ladislav Hladík.</p>
      <h3>Podpora odjinud</h3>
      <p>Autorka podle radnice splnila podmínky pro přihlášení projektu, a to tak, že doložila podporu dalších patnácti obyvatel Jihu. „V konkrétní lokalitě ale podle našich informací návrhy s obyvateli prodiskutovávány nebyly,“ upozorňuje mluvčí Ostravy-Jihu Gabriela Gödelová, podle níž mají lidé možnost hlasovat nejen pro projekty, které se jim líbí, ale rovněž udělit mínusové hlasy těm, které jim „nevoní“.</p>
      <p>Na to apelují také odpůrci navrhovaného projektu a nabádají své sousedy, aby elektronicky na stránkách spolecnetvorimejih.cz nebo osobně na úřadu v Horní ulici projekt „potopili“.</p>
      <h3>Mají to ve svých rukou</h3>
      <p>„Veřejné ohniště před domem opravdu nechceme, máme zájem o opravu hřiště pro děti, vybudování pískoviště a dalších atrakcí, opravu dezolátních sušáků na prádlo, umístění laviček pro důchodce nebo nová parkovací místa ve Svazácké ulici. Toto je smysluplné, ne ohniště,“ vzkazují do okolí.</p>
      <figure>
        <img src="https://g.denik.cz/63/8c/thumbnail-photo-0_denik-150-3x2.jpg"/>
      </figure>
      <aside>
        <a href="https://www.denik.cz/regiony/v-metropoli-se-rozmaha-parkovani-na-zeleni-ridici-blokuji-i-tramvaje-20191108.html">V Praze se rozmáhá parkování na zeleni. Řidiči blokují i tramvaje Přečíst článek ›</a>
      </aside>
      <p>O návrzích do participativního rozpočtu je přitom možné hlasovat už jen do zítřka, tedy neděle 10. listopadu. „Aktuální počty hlasů kvůli hlasovacímu systému IH21 nikdo na radnici nezná, výsledky se dozvíme až po skončení hlasování,“ říká Gödelová, podle níž o (ne)realizaci rozhodují jen hlasující, nikoliv radnice.</p>
    </article>
  </body>
</html>