<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/episimopoiithikei-i-prosliopsi-pitino-stin-ethniki-ellados"/>
    <meta property="og:site_name" content="euronews"/>
    <meta property="article:published_time" content="2019-11-08T12:56:23+00:00"/>
    <meta property="og:title" content="Επισημοποιήθηκε η πρόσληψη Πιτίνο στην Εθνική Ελλάδος"/>
    <meta property="og:description" content="Θα καθοδηγήσει την «επίσημη αγαπημένη» στο προολυμπιακό τουρνουά"/>
  </head>
  <body>
    <article>
      <h1>Επισημοποιήθηκε η πρόσληψη Πιτίνο στην Εθνική Ελλάδος</h1>
      <address><time datetime="2019-11-08T12:56:23+00:00">08 Nov 2019, 12:56</time> by <a rel="author">Ioannis Giagkinis</a></address>
      <p>Ο Ρικ Πιτίνο είναι και με τη... βούλα ο νέος oμοσπονδιακός προπονητής της Eθνικής Ομάδας Μπάσκετ Ανδρών της Ελλάδος. Το δήλωσε ο ίδιος, βγαίνοντας μαζί με τον πρόεδρο της ΕΟΚ Γιώργο Βασιλακόπουλο από τα γραφεία της ομοσπονδίας στο Μαρούσι, όπου έλαβε χώρα το ραντεβού της επισημοποίησης της συμφωνίας.</p>
      <p>«Είμαι ο προπονητής της εθνικής Ελλάδας», δήλωσε με το αφοπλιστικό χαμόγελό του, ο Αμερικανός προπονητής μετά την συνάντησή του με τον Βασιλακόπουλο, η οποία κράτησε λιγότερο από μία ώρα, παρουσία του Έλληνα εκπροσώπου του 67χρονου προπονητή, Άγγελου Κοτταρίδη.</p>
      <p>Όταν ολοκληρώθηκαν οι συζητήσεις, ο Ρικ Πιτίνο δήλωσε έξω από τα γραφεία της ΕΟΚ: <i>«Θα συζητήσουμε τις λεπτομέρειες τη Δευτέρα (11/11). Είναι τιμή για εμένα να αποδεχθώ αυτήν τη θέση. Ανυπομονώ. Μόλις ανακοινωθούν οι όμιλοι (των Προολυμπιακών Τουρνουά) θα παρακολουθήσω το βίντεο και θα ξεκινήσω δουλειά. Είμαι ο προπονητής της Εθνικής, ξεκίνησα πριν από δέκα λεπτά. Δεν θα προπονήσω την ομάδα το Φεβρουάριο, στους αγώνες των προκριματικών του Ευρωμπάσκετ, αλλά στο Προολυμπιακό Τουρνουά»</i>.</p>
      <p>Στα προκριματικά του Φεβρουαρίου, για το Ευρωμπάσκετ του 2021, την τεχνική καθοδήγηση της εθνικής ανδρών θα συνεχίσει να έχει ο Θανάσης Σκουρτόπουλος, τον οποίο θα διαδεχτεί ο Ρικ Πιτίνο.</p>
    </article>
  </body>
</html>