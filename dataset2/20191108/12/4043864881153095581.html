<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231386/"/>
    <meta property="og:site_name" content="Українська правда"/>
    <meta property="article:published_time" content="2019-11-08T12:25:21+00:00"/>
    <meta property="og:title" content="Бойовики зірвали розведення сил у Петрівському – штаб"/>
    <meta property="og:description" content="Бойовики зірвали розведення сил та засобів на ділянці №3 в районі населених пунктів Богданівка і Петрівське Донецької області."/>
  </head>
  <body>
    <article>
      <h1>Бойовики зірвали розведення сил у Петрівському – штаб</h1>
      <address>
        <time datetime="2019-11-08T12:25:21+00:00">08 Nov 2019, 12:25</time>
      </address>
      <p>Бойовики зірвали розведення сил та засобів на ділянці №3 в районі населених пунктів Богданівка і Петрівське Донецької області.</p>
      <p><b>Джерело:</b> <a href="https://www.facebook.com/pressjfo.news/photos/a.364697644022858/707002836459002/?type=3&amp;theater">повідомлення</a> Операції об’єднаних сил у Facebook</p>
      <p><b>Дослівно:</b> "Сьогодні, 8 листопада, о 12.00, українська сторона готова була розпочати практичний процес розведення...Дата була визначена, враховуючи останнє порушення режиму припинення вогню 30 жовтня...</p>
      <p>Повідомлення про готовність до розведення сьогодні, 8 листопада, від ворожої сторони не надійшло. </p>
      <p>Таким чином противник зірвав не тільки процес розведення, а й вкотре порушив міжнародні домовленості".</p>
      <p><b>Цьому передувала</b> <a href="https://www.osce.org/chairmanship/438374">заява</a> спецпредставника ОБСЄ в Україні Мартіна Сайдіка про те, що розведення сил і засобів поблизу Петрівського почнеться <a href="https://www.pravda.com.ua/news/2019/11/8/7231368/">9 листопада о 12:00</a>.</p>
      <p>Крім того, 8 листопада командувач ООС Володимир Кравченко на брифінгу <a href="https://www.pravda.com.ua/news/2019/11/8/7231346/">заявив</a>, що дзеркальне розведення у Петрівському має розпочатися у п’ятницю з 12.00, якщо його не зірвуть бойовики. На момент цієї заяви не було підтвердження бойовиків про готовність до розведення.</p>
      <p>
        <b>Передісторія: </b>
      </p>
      <ul>
        <li>1 жовтня Тристороння контактна група з урегулювання ситуації на Донбасі домовилася про розведення військ у <a href="https://www.pravda.com.ua/news/2019/10/1/7227836/">Петрівському та Золотому.</a></li>
        <li>У <a href="https://www.pravda.com.ua/news/2019/10/29/7230411/">Золотому розведення </a>почалося 29 жовтня – попри недотримання бойовиками режиму тиші впродовж 7 днів.</li>
        <li>31 жовтня президент Володимир <a href="https://www.pravda.com.ua/news/2019/10/31/7230585/">Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області завершилося <a href="https://www.pravda.com.ua/news/2019/11/1/7230762/">дзеркальне розведення</a> сил та засобів.</li>
        <li><a href="https://www.pravda.com.ua/news/2016/09/22/7121457/">Рамкове рішення</a> про розведення сил і засобів на Донбасі було підписано у вересні 2016 року. Документ передбачав створення трьох пілотних зон безпеки: Золоте, Петрівське та Станиця Луганська.</li>
        <li>1 жовтня 2016 року на околиці міста Золоте Луганської області відбулося відведення Збройних сил України на визначені рубежі, а 7 жовтня 2016 року військові <a href="http://www.pravda.com.ua/news/2016/10/7/7122932/">відійшли від Петрівського </a>Донецької області. У <a href="https://www.pravda.com.ua/news/2016/10/7/7122942/">Станиці Луганській</a> розведення буксувало через обстріли.</li>
        <li>Цього разу розведення почалося зі <a href="https://www.pravda.com.ua/news/2019/06/30/7219635/">Станиці Луганської </a>30 червня 2019 року.</li>
        <li>Після розведення сил у Петрівському і Золотому штаб планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231372/"/>
        <a href="https://www.pravda.com.ua/news/2019/11/8/7231368/"/>
        <a href="https://www.pravda.com.ua/news/2019/11/8/7231346/"/>
      </related>
    </article>
  </body>
</html>