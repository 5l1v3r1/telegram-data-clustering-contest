<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/na-hrvaskem-truplo-pogresane-zenske-nasli-v-grezni"/>
    <meta property="og:site_name" content="Primorske novice"/>
    <meta property="article:published_time" content="2019-11-08T12:59:04+00:00"/>
    <meta property="og:title" content="Na Hrvaškem truplo pogrešane ženske našli v greznici"/>
    <meta property="og:description" content="Hrvaška policija je danes potrdila, da so v greznici družinske hiše v vasi Petrovci nedaleč od Vukovarja našli truplo 46-letnice, ki so jo pogrešali več mesecev. Zaradi suma umora so priprli njenega 50-letnega soproga, so danes potrdili na novinarski konferenci. Razkrili so tudi podrobnosti umora, ki je pretresel Hrvaško."/>
  </head>
  <body>
    <article>
      <h1>Na Hrvaškem truplo pogrešane ženske našli v greznici</h1>
      <address><time datetime="2019-11-08T12:59:04+00:00">08 Nov 2019, 12:59</time> by <a rel="author">STA</a></address>
      <p>
        <b>Hrvaška policija je danes potrdila, da so v greznici družinske hiše v vasi Petrovci nedaleč od Vukovarja našli truplo 46-letnice, ki so jo pogrešali več mesecev. Zaradi suma umora so priprli njenega 50-letnega soproga, so danes potrdili na novinarski konferenci. Razkrili so tudi podrobnosti umora, ki je pretresel Hrvaško.</b>
      </p>
      <figure>
        <img src="https://static.primorske.si/foto/highres/gnweb/718908_policija_hrvaska.jpg"/>
        <figcaption>Foto: Wikipedia</figcaption>
      </figure>
      <p><b>VUKOVAR</b> &gt; Izginotje 46-letnice sta konec julija letos prijavila njena mati in sin, potem ko ženske niso videli od 21. junija.</p>
      <p>Policisti so truplo pogrešane našli v četrtek, potem ko so gasilci izčrpali vsebino greznice. Kot so pojasnili, je do umora prišlo po verbalnem in fizičnem spopadu med 46-letnico in njenim 50-letnim soprogom. Potem ko je osumljenec večkrat zabodel soprogo z nožem, je njeno truplo zavil v pregrinjalo in ga vrgel v greznico, so dejali vukovarski policisti.</p>
      <p>Poudarili so, da je šlo za enega najbolj zapletenih primerov, ki so ga preiskovali več kot tri mesece. Pred tem niso prejeli nobenih ovadb zaradi nasilja v tej družini, so zatrdili. Soproga so osumili umora, potem ko so preverili kratka sporočila z mobilnega telefona žrtve in ugotovili, da ženska ni pošiljala sporočil, ki so jih zasledili.</p>
      <p>Hrvaški mediji so poročali, da je 50-letnik med preiskavo zavajal policijo z obvestilom, da sta v stiku s soprogo, ki naj bi mu povedala, da se bo kmalu vrnila domov. Podobno je trdil tudi sorodnikom žrtve, je danes poročal Jutarnji list. Navaja, da je osumljenec umora upokojeni vojni veteran, ki je bil zaposlen na hrvaškem obrambnem ministrstvu.</p>
      <p>Omenja tudi izjave sosedov, da je bil 50-letnik ljubosumen do soproge in zelo strog do otrok. Umorjena ženska je mati štirih sinov, med katerimi sta dva iz njenega prvega zakona.</p>
    </article>
  </body>
</html>