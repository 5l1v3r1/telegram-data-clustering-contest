<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/glava-avstriyskoji-korporaciji-head-ociniv-investklimat-v-ukrajini-novini-ukrajini-50052399.html"/>
    <meta property="og:site_name" content="НВ"/>
    <meta property="article:published_time" content="2019-11-08T12:17:00+00:00"/>
    <meta property="og:title" content="Голова австрійської корпорації Head про інвестклімат в Україні: Нарівні з іншими країнами, що розвиваються. Навіть краще"/>
    <meta property="og:description" content="CEO австрійської Head International GmbH Йохан Еліаш розповів на Київському міжнародному економічному форумі, чому компанія вирішила побудувати великий завод у Вінниці."/>
  </head>
  <body>
    <article>
      <h1>Голова австрійської корпорації Head про інвестклімат в Україні: Нарівні з іншими країнами, що розвиваються. Навіть краще</h1>
      <h2>CEO австрійської Head International GmbH Йохан Еліаш розповів на Київському міжнародному економічному форумі, чому компанія вирішила побудувати великий завод у Вінниці.</h2>
      <address>
        <time datetime="2019-11-08T12:17:00+00:00">08 Nov 2019, 12:17</time>
      </address>
      <p>За його словами, таке рішення було прийнято, тому що витрати на такий проект тут будуть значно нижчими, ніж в інших країнах. Ще один фактор — логістика. Еліаш зазначив, що з України легко доставляти продукцію в інші європейські країни. Крім того, між Україною і ЄС діє зона вільної торгівлі.</p>
      <p>«Поки можу лише сказати, що я дуже вражений владою, як вони поводяться. Були деякі систематичні проблеми. Це стосувалося таких процесів, як підключення до електромереж. Але нічого такого, з чим ми не змогли б розібратися. Якщо ви оберете Китай, у вас буде набагато більше таких проблем», — сказав він.</p>
      <p>Глава Head International GmbH підкреслив, що ситуація в Україні «нарівні з іншими країнами, що розвиваються, навіть краще». Еліаш зазначив, що в Європі складна ситуація з доступом до робочої сили, оскільки жителі країн Східної Європи мігрують до країн Західної Європи.</p>
      <p>За його словами, в Україні теж з’являється ця проблема, тому що багато українців їдуть в багатші країни Східної Європи.</p>
      <p>«Але я не думаю, що у нас будуть подібні проблеми в Вінниці. Ми бачимо довгостроковий стійкий трудовий резерв високої якості, з яким ми можемо працювати», — сказав Еліаш.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/economics/goncharuk-kmef-i-alibaba-group-novini-ukrajini-50052218.html">З Джеком Ма, Зеленським та Гончаруком. У Києві проходить масштабний міжнародний економічний форум — онлайн-трансляція</a>
        </li>
      </ul>
      <p>Нагадаємо, в березні цього року ТОВ Хед Вінниця <a href="https://nv.ua/ukr/biz/markets/vidomiy-sportivniy-brend-pobuduye-zavod-u-vinnici-za-80-mln-yevro-50014341.html">перемогло на аукціоні</a> з продажу земельної ділянки площею 25 га на території Вінницького індустріального парку. Компанія запропонувала за нього 34,5 млн грн. ТОВ Хед Вінниця має намір побудувати у Вінниці завод з виробництва спорядження для зимових видів спорту (лижі, лижні черевики, лижні кріплення та інше). Мер Вінниці Сергій Моргунов відзначав, що компанія має намір почати будівництво в цьому році. Повідомлялося, що на будівництво планується витратити 80 млн євро. Компанія створить 1000 робочих місць.</p>
      <p>Власник UBC Group Ігор Гуменний заявляв, що <a href="https://nv.ua/ukr/biz/markets/zavod-head-u-vinnici-pidklyuchennya-do-elektromerezh-obiydetsya-v-1-6-mln-yevro-novini-ukrajini-50052142.html">Head доведеться заплатити 1,6 млн євро за підключення до електромереж</a>.</p>
      <p>Head International Holding GmbH — австрійська корпорація, що виробляє спортивне спорядження для зимових видів спорту, тенісу та підводного плавання з аквалангом. Виробництво компанії розташоване в Австрії, Чехії, Болгарії, Китаї. Компанія присутня в 85 країнах світу.</p>
    </article>
  </body>
</html>