<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/gibljive-slike/dokumenti-drzavljanske-vojne-v-palermu"/>
    <meta property="og:site_name" content="Primorske novice"/>
    <meta property="article:published_time" content="2019-11-08T12:32:20+00:00"/>
    <meta property="og:title" content="Dokumenti “državljanske vojne” v Palermu"/>
    <meta property="og:description" content="Kim Longinotto, ki je zaslovela z observacijskimi dokumentarci o zatiranih ženskah, tudi v svojem najnovejšem filmu nadaljuje v tej smeri. V središču Mafije v objektivu je palermska fotoreporterka Letizia Battaglia, ki je kar 20 let v fotografski objektiv lovila okrutne zločine sicilijanske Cose nostre."/>
  </head>
  <body>
    <article>
      <h1>Dokumenti “državljanske vojne” v Palermu</h1>
      <address><time datetime="2019-11-08T12:32:20+00:00">08 Nov 2019, 12:32</time> by <a rel="author">Biljana Pavlovič</a></address>
      <p>
        <b>Kim Longinotto, ki je zaslovela z observacijskimi dokumentarci o zatiranih ženskah, tudi v svojem najnovejšem filmu nadaljuje v tej smeri. V središču Mafije v objektivu je palermska fotoreporterka Letizia Battaglia, ki je kar 20 let v fotografski objektiv lovila okrutne zločine sicilijanske Cose nostre.</b>
      </p>
      <figure>
        <img src="https://static.primorske.si/foto/highres/7val/718903_257-mafija-1.jpg"/>
        <figcaption>Letizia Battaglia je v svoji 20-letni fotoreporterski karieri za časnik L'ora posnela več kot 600.000 fotografij in ovekovečila neštete okrutne zločine sicilijanske Cose nostre. Foto: Letizia Battaglia</figcaption>
      </figure>
      <p>Toda Mafija v objektivu je tudi intimna zgodba osvobajanja <b>Letizie Battaglia</b> izpod sicilijanskega patriarhata. Poročila se je že pri 16 letih, da bi ubežala ljubosumnemu in paranoičnemu očetu, in v nekaj letih rodila tri hčerke. Svoje življenje je sprva posvetila samo družini, a je že po nekaj letih ugotovila, da je le eno utesnjujoče patriarhalno okolje zamenjala za drugo. Nemirni in ustvarjalni ženski vlogi matere in žene namreč nikakor nista bili dovolj. Leta 1971 se je ločila od moža in se po treh letih bivanja v Milanu vrnila v Palermo, kjer je začela delati za levičarski časopis L'ora. Sprva je bila zaposlena kot novinarka, toda kmalu je svojo resnično strast našla v fotografiji. Njena prvotna želja je bila, da bi s fotoaparatom ovekovečila lepote Sicilije, a zgodilo se je ravno obratno. S svojim pentaxom je beležila njene najbolj temne in okrutne plati.</p>
      <h3>Prebadajoči pogledi mafijašev</h3>
      <p>Toda Letizia Battaglia se je tudi na svojem poklicnem področju morala osvoboditi moške prevlade. Fotoreporterke so bile na jugu Italije v tistih časih čista eksotika, do krajev zločinov pa so sprva imele dostop le ekipe italijanske nacionalne radiotelevizije. Toda Battaglieva je iznašla svoj način (vpitje na vse pretege), kako se dokopati do njih. Prav tako se je domislila preproste rešitve (s pokašljevanjem je preglasila škljoc), s katero osebe, ki jih je imela pred objektivom, niso vedele, da jih je fotografirala. Poleg fotografiranja krajev zločinov je Battaglieva fotografirala tudi pogrebe, kjer je po njenih besedah mrgolelo mafijašev, ter sojenja. Tu se je, kot pove v dokumentarcu, navadila na dolge, nepremične, prebadajoče poglede mafijašev. V 80. in 90. letih so v Palermu zadeve tako eskalirale, da je v enem dnevu lahko odhitela tudi na pet krajev zločinov, v enem letu pa je mafija za seboj pustila tudi več kot tisoč trupel. To so bila po njenem pripovedovanju zelo težka leta, ki jih je označila za pravcato “državljansko vojno”. Velikokrat se je zbala za svoje življenje, toda prevladala je želja, da svetu pokaže zločine mafije. Veliko poguma je bilo potrebnega tudi, da je v Corleoneju, srcu sicilijanske mafije, pripravila ulično fotografsko razstavo, kjer je predstavila nekaj najokrutnejših zločinov v Palermu.</p>
      <figure>
        <iframe src="https://www.youtube.com/embed/gsG4Yn1LvNY" width="560" height="315" data-service="Youtube" scrolling="no"/>
      </figure>
      <h3>Najbolj boleči izgubi - Falcone in Borsellino</h3>
      <p>Kako to, da ni mafija obračunala tudi z njo, je vprašanje, ki si ga gledalec vseskozi postavlja med ogledom filma. Zdi se, da je mafija uživala v medijskem ovekovečenju svojih brutalnih zločinov, ki jih je Battaglieva uspela ujeti v vsej njihovi surovosti in neposrednosti. Neprestana izpostavljenost nevarnosti pa ni bila najhujša preizkušnja za Battaglievo. Njena najbolj črna dneva sta bila atentata na sodnika Giovannija Falconeja in Paola Borsellina. Čeprav je med prvimi izvedela za dogodek, ni zbrala dovolj poguma, da bi fotografirala prizorišči atentatov. V začetku 90. let se je Battaglieva sicer usmerila v lokalno politiko na listi Zelenih, časnik L'ora je propadel leta 1992, živahna 84-letnica pa je še danes aktivna na fotografskem področju.</p>
      <p><b>Kim Longinotto</b> je tokrat svoj observacijski pristop postavila malce na stran oziroma ga je uporabila le, ko se je Battaglieva srečala s svojimi starimi ljubeznimi in ko se je udeležila mestnega protesta. V ospredju Longinottinega najnovejšega dela je prepletanje iskrivih pripovedovanj Battagliejeve z njenimi fotografijami in televizijskimi posnetki s sojenj ter krajev zločinov, s katerimi je grozote mafije ponovno izpostavila v vsej svoji okrutnosti.</p>
    </article>
  </body>
</html>