<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638789/%D8%A7%D9%86%D8%B1%DA%98%DB%8C-%DA%AF%D8%B3%D9%84-%D9%85%DB%8C%D8%A7%D9%86%D9%87-%D9%87%D9%86%D9%88%D8%B2-%D8%AA%D8%AE%D9%84%DB%8C%D9%87-%D9%86%D8%B4%D8%AF%D9%87%D8%A7%D8%AD%D8%AA%D9%85%D8%A7%D9%84-%D9%88%D9%82%D9%88%D8%B9-%D8%B2%D9%84%D8%B2%D9%84%D9%87%E2%80%8C%D9%87%D8%A7%DB%8C-%D8%A8%D8%B2%D8%B1%DA%AF%D8%AA%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T12:00:00+00:00"/>
    <meta property="og:title" content="انرژی گسل میانه هنوز تخلیه نشده/احتمال وقوع زلزله‌های بزرگتر"/>
    <meta property="og:description" content="رئیس بخش زلزله مرکز تحقیقات راه، مسکن و شهرسازی، از احتمال آزاد شدن تدریجی انرژی موجود در بافت زمین محل رخداد زلزله میانه و..."/>
  </head>
  <body>
    <article>
      <h1>
        <a href="https://www.bultannews.com/fa/news/638789/%D8%A7%D9%86%D8%B1%DA%98%DB%8C-%DA%AF%D8%B3%D9%84-%D9%85%DB%8C%D8%A7%D9%86%D9%87-%D9%87%D9%86%D9%88%D8%B2-%D8%AA%D8%AE%D9%84%DB%8C%D9%87-%D9%86%D8%B4%D8%AF%D9%87%D8%A7%D8%AD%D8%AA%D9%85%D8%A7%D9%84-%D9%88%D9%82%D9%88%D8%B9-%D8%B2%D9%84%D8%B2%D9%84%D9%87%E2%80%8C%D9%87%D8%A7%DB%8C-%D8%A8%D8%B2%D8%B1%DA%AF%D8%AA%D8%B1">انرژی گسل میانه هنوز تخلیه نشده/احتمال وقوع زلزله‌های بزرگتر</a>
      </h1>
      <h2>رئیس بخش زلزله مرکز تحقیقات راه، مسکن و شهرسازی، از احتمال آزاد شدن تدریجی انرژی موجود در بافت زمین محل رخداد زلزله میانه و...</h2>
      <address><time datetime="2019-11-08T12:00:00+00:00">08 Nov 2019, 12:00</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی بیت اللهی درباره زلزله میانه در آذربایجان شرقی اظهار داشت: زلزله در ساعت ۲:۱۷ بامداد امروز با بزرگای ۵.۹ ریشتر بین دو شهر سراب و میانه در آذربایجان شرقی حوالی شهرهای ترک و ترکمنچای رخ داد که برخی مراجع جهانی بزرگی این زمن لزره را ۶ ریشتر دانسته اند.</p>
      <p>وی ادامه داد: با توجه به خصوصیات تکنونیکی منطقه، پس لرزه هایی هم در این محل رخ داده که در حال حاضر تعداد آنها به بیش از ۱۵ پس لرزه نسبتا مؤثر رسیده و پس لرزه های خرد دیگری هم وجود داشته است.</p>
      <p>بیت اللهی افزود: وضعیت بافت زمین در منطقه محل زلزله شامل سنگ های آذرین با ویژگی تُرد و شکننده است؛ به نحوی که زمین لرزه در چنین بافتی معمولا در اثر تجمع انرژی مقاومت بالایی دارند و وقتی به مرز شکنندگی می رسند، زلزله های بزرگتری را ایجاد می کنند. بنابراین، این زلزله در دسته زلزله های مؤثر طبقه بندی می شود.</p>
      <p>رئیس بخش زلزله مرکز تحقیقات راه، مسکن و شهرسازی یادآور شد: این زلزله از نظر زمین شناختی، در بین دو گسل فعال «تبریز» در سمت جنوب و جنوب غربی منطقه تا شمال آن و نیز گسل «اُزگوش» شهر سراب در شرق این منطقه، قرار گرفته است؛ ضمن اینکه گسل شرقی غربی «بَنابَران» نیز در همین منطقه واقع شده که احتمالا با فعال شدن گسل بنابران، زلزله امروز میانه رخ داده است.</p>
      <p>
        <b>۱۰ هزار واحد مسکونی در شعاع مؤثر زلزله امروز</b>
      </p>
      <p>وی تصریح کرد: در اطراف شعاع ۳۰ کیلومتری این زلزله، ۱۲۰ آبادی و روستا و ۳ شهر قرار دارند و مجموع واحدهای مسکونی این محدوده به بیش از ۱۰ هزار واحد  می رسند که در زون شدت مؤثر این زلزله قرار می گیرند؛ البته در شدت محسوس که برای مردم قابل احساس باشد، شهرهای آذربایجان شرقی، غربی، گیلان، زنجان و اردبیل قرار می گیرند که در برخی شهرهای دور هم گزارش شده مردم به دلیل اضطراب و سپس فرار در اثر ترس وقوع زلزله، دچار آسیب دیدگی شده اند.</p>
      <p>وی خاطرنشان کرد: ارزیابی می شود با توجه به پراکندگی واحدهای مسکونی در این منطقه، حدود ۲۰۰ واحد مسکونی در کل منطقه خسارت دیده باشند که درجات آن متفاوت است؛ مثلا برخی واحدها کلپس (Collaps) و برخی هم در حد ترک و شکاف دچار خسارت شده اند.</p>
      <p>پژوهشگر زلزله شناسی دمای منطقه زمان رخداد زلزله را در نوسان بین منفی ۵ تا مثبت ۵ درجه دانست و گفت: مردم این منطقه نیازمند وسایل گرمایشی هستند.</p>
      <p>به گفته بیت اللهی، محل وقوع زمین لرزه مستعد زلزله های بزرگتر است؛ بنابراین انرژی بافت زمین شناختی این گسل هنوز تخلیه نشده است؛ پس مردم این منطقه مراقب زلزله های احتمالی بزرگتر بعدی باشند؛ به خصوص اینکه این منطقه، لرزه خیز است و علت تنش در بافت زمین شناختی منطقه هنوز نامعلوم است. چون با زلزله اول، آزاد شدن تنش ها آغاز می شود و اگر ابعاد انرژی های محبوس در بافت زمین، بزرگ باشد، چه بسا احتمال وقوع زلزله های بزرگتر نیز وجود داشته باشد.</p>
      <p>
        <b>احتمال ریزش کوه های اطراف جاده های مواصلاتی محل وقوع زلزله</b>
      </p>
      <p>عضو هیئت علمی مرکز تحقیقات راه، مسکن و شهرسازی با بیان اینکه پس لرزه های متعدد احتمال دارد رخ دهد و به همین دلیل، مردم از تردد در کنار ساختمان های آسیب دیده و ترک خورده اجتناب کنند، گفت: محدوده محل وقوع زلزله، از نظر ویژگی های مورفولوژیکی یک منطقه کوهستانی است و در مسیرهای مواصلاتی مانند جاده های بستان آباد به اردبیل و سراب و دیگر جاده های منطقه، احتمال ریزش سنگ های کوه های اطراف جاده وجود دارد؛ کما اینکه در زلزله کجور مازندران در اثر ریزش سنگ های اطراف جاده، ۲۰ تن کشته شدند.</p>
    </article>
  </body>
</html>