<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/djakov-pred-btv-tazi-zaguba-dojde-navreme-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T12:20:00+00:00"/>
    <meta property="og:title" content="Дяков пред bTV: Тази загуба дойде навреме (ВИДЕО)"/>
    <meta property="og:description" content="&quot;Загубите са част от футбола. Целта остава същата&quot;, заяви футболистът на &quot;Лудогорец&quot;"/>
  </head>
  <body>
    <article>
      <h1>Дяков пред bTV: Тази загуба дойде навреме (ВИДЕО)</h1>
      <h2>"Загубите са част от футбола. Целта остава същата", заяви футболистът на "Лудогорец"</h2>
      <address><time datetime="2019-11-08T12:20:00+00:00">08 Nov 2019, 12:20</time> by <a rel="author" href="https://btvnovinite.bg/author/?author=2007221" target="_blank">Калоян Кюркчиев</a></address>
      <figure>
        <video src="https://vid.btv.bg/btvnews/2019/11/08/dyakov_sait_1573209148-1.mp4"/>
      </figure>
      <p>Футболистът на "Лудогорец" Светослав Дяков заяви пред bTV, че разгромната загуба с 0:6 от "Еспаньол" като гост в груповата фаза на Лига Европа е дошла навреме и ще помогне на отбора да си извади поуки, за да продължи да преследва целта си.</p>
      <p>"Емоциите от мача са доста пресни, но резултатът красноречиво говори за това, което се случи на терена. Много неприятна загуба. Трябва възможно най-бързо да я забравим и да си направим нужните изводи. Много неща трябва да се променят. Като сме допуснали 6 гола, значи сме сбъркали някъде. Доста време играхме с намален състав. Това също оказва влияние, но трябва да си извадим нужните поуки, тъй като такъв мач идва навреме. Има достатъчно време за реакция", каза той.</p>
      <p>Дяков е оптимист, че "орлите" ще постигнат поставената си цел в началото на кампанията - излизане от груповата фаза на турнира и участие в 1/16-финалите на Лига Европа.</p>
      <p>"По никакъв начин нищо не се променя. Загубите са част от футбола. Гледаме следващите мачове и търсим отново излизане от групата. Заявили сме го още в началото. Това е нашата цел и до последно ще се борим", категоричен е той.</p>
    </article>
  </body>
</html>