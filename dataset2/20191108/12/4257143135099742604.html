<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/higgadtsagot-ker-a-jegybank-a-takarekbank-atallasi-problemai-kozepette"/>
    <meta property="og:site_name" content="infostart"/>
    <meta property="article:published_time" content="2019-11-08T12:44:00+00:00"/>
    <meta property="og:title" content="Higgadtságot kér a jegybank a Takarékbank átállási problémái közepette"/>
    <meta property="og:description" content="Az MNB közleményt adott ki, amely szerint nagyon kevesen fordultak hozzájuk panasszal a Takarékbank ügyfelei közül."/>
  </head>
  <body>
    <article>
      <h1>Higgadtságot kér a jegybank a Takarékbank átállási problémái közepette</h1>
      <address><time datetime="2019-11-08T12:44:00+00:00">08 Nov 2019, 12:44</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/06/takarekbank-sikeres-volt-a-fuzio-de-a-szolgaltatasok-meg-nem-mukodnek"/>
      </related>
      <h3>Az MNB közleményt adott ki, amely szerint nagyon kevesen fordultak hozzájuk panasszal a Takarékbank ügyfelei közül.</h3>
      <p>A Takarékbank informatikai átállása kapcsán a bankcsoport ügyfeleinek töredéke fordult panasszal a Magyar Nemzeti Bankhoz (MNB), amely szerint célszerű, hogy a történteket minden érintett szereplő tárgyilagosan és objektíven, a pénzügyi rendszer stabilitását szem előtt tartva értékelje - közölte a jegybank pénteken a honlapján.</p>
      <p>Tájékoztatásuk szerint a Takarékcsoport mintegy 1,1 millió ügyféllel rendelkezik. A jegybank ügyfélszolgálatához az elmúlt egy hétben</p>
      <p>
        <mark>40 darab – 10 e-mailes és 30 telefonos – ügyfélmegkeresés érkezett</mark>
      </p>
      <p>az informatikai átállással kapcsolatban. Ez a bankcsoport összes ügyfelének mindössze 0,0036 százalékát jelenti - írták.</p>
      <p>A jegybank az informatikai szolgáltatás megkezdését követő incidensről is folyamatosan azonnali tájékoztatást kért és kapott a hitelintézettől. A Takarékbankkal folytatott egyeztetések, tárgyalások során az MNB felügyelési eszközeivel ösztönözte és támogatta a problémák mielőbbi helyreállítását az ügyfelek informatikai kiszolgálása érdekében.</p>
      <p>A Takarékbank az MNB-nek küldött csütörtöki és pénteki jelzése szerint a problémákat döntően sikerült elhárítani - tették hozzá.</p>
      <p>Az MNB rámutatott, hogy a Takarékbankhoz hasonló, rendkívül összetett, akár több tucatnyi IT-rendszert érintő rendszercsere során</p>
      <blockquote>a normál működési üzemmenet keretében is előállhat egyedi túlterheléses helyzet.</blockquote>
      <p>Az MNB adatai szerint a Takarékbank folyamatosan kommunikál ügyfeleivel a felmerült esetleges kellemetlenségek mielőbbi megszűntetése érdekében. Amennyiben bármilyen fogyasztóvédelmi jogsértés gyanúja merülne fel a probléma kapcsán, javasolják, hogy az érintett fogyasztók jelezzék azt a Takarékbanknak, illetve annak esetleges elutasítása esetén a jegybanknak.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>