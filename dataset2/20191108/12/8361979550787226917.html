<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/sluga-narodu-i-detektor-brehni-perevirka-na-poligrafi-nichogo-ne-dovodit-50052405.html"/>
    <meta property="og:site_name" content="НВ"/>
    <meta property="article:published_time" content="2019-11-08T12:16:00+00:00"/>
    <meta property="og:title" content="Депутатський кейс. Перевірка на детекторі брехні — ефектно, але марно"/>
    <meta property="og:description" content="Чому поліграф нічого не доводить"/>
  </head>
  <body>
    <article>
      <h1>Депутатський кейс. Перевірка на детекторі брехні — ефектно, але марно</h1>
      <h2>Чому поліграф нічого не доводить</h2>
      <address><time datetime="2019-11-08T12:16:00+00:00">08 Nov 2019, 12:16</time> by <a rel="author">Андрій Поддимай</a></address>
      <p>В Україні перевірка на поліграфі найчастіше застосовується при прийнятті на роботу, у внутрішніх розслідуваннях і розслідуванні кримінальних справ, нещодавно й у<a href="https://nv.ua/ukr/ukraine/politics/zelenskiy-i-detektor-brehni-deputativ-hochut-pereviriti-na-detektori-brehni-50049222.html"> Верховній Раді</a>. Законом це не заборонено. Проте поліграф застосовується тільки за добровільною згодою інтерв'юйованого.</p>
      <p>
        <b>Чи може перевірка на поліграфі бути доказом провини</b>
      </p>
      <p>Загалом ні. Тому що, згідно з Конституцією, в нашій країні діє презумпція невинуватості. Тобто людина вважається невинуватою у скоєнні злочину, доки її вину не буде доведено судом. Також людина, яка підозрюється в скоєнні злочину, має право відмовитися від надання свідчень і, відповідно, від проходження поліграфа, якщо їй запропонують пройти перевірку на ньому. Але навіть якщо людина погодиться пройти поліграф — лишень одних результатів обстеження на ньому буде недостатньо для обвинувального вироку.</p>
      <p>Тому що суд зобов’язаний розглядати справи всебічно, і не має права наперед надавати чинності тим чи іншим доказам. Тобто <b>д</b><b>ля суду результати обстеження на поліграфі не є 100%-им доказом винуватості чи невинуватості людини. </b>Щодо<b> </b>справ про корупцію, зокрема отримання хабарів, <b>ключовими доказами є:</b></p>
      <p>— задокументовані факти вимагання хабара за вчинення конкретних дій;</p>
      <p>— передавання хабара;</p>
      <p>— вилучення хабара у затриманої особи.</p>
      <p>Суд оцінює всі докази в сукупності з точки зору достатності та взаємозв'язку, аби приймати відповідні рішення. Це означає, що відправити людину у в’язницю тільки на підставі результатів дослідження на поліграфі неможливо.</p>
      <p>
        <b>Чи можна звільнити з роботи за результатами перевірки на поліграфі</b>
      </p>
      <p>Перевірка на поліграфі може впливати на прийняття кадрових рішень, наприклад, для співробітників поліції, Державного бюро розслідувань, або Державної фіскальної служби, згідно із законодавством України. Але знову ж таки, поліграф застосовується тільки за добровільної згоди того, кого хочуть перевірити.</p>
      <p>Що стосується приватних структур — заборони на застосування поліграфа немає. І він також може застосовуватися тільки за добровільної згоди.</p>
      <p>Трудове законодавство нашої країни не передбачає обов’язкового проходження поліграфа при прийнятті на роботу. Та коли людина відмовляється від проходження поліграфа, це не може бути підставою для відмови в прийнятті на роботу. Але на практиці такі відмови є доволі поширеними. Працівник може сміливо оскаржити це рішення роботодавця в суді. Держава гарантує працездатним громадянам правовий захист від необґрунтованої відмови у прийнятті на роботу і незаконного звільнення (п. 6 ст. 5−1 Кодексу законів про працю). Поточна судова практика демонструє те, що суди наразі на боці громадян.</p>
      <p>Наприклад, в одному з рішень Верховний Суд зазначив: «суди першої та апеляційної інстанції обґрунтовано вказали, що дане опитування із застосуванням поліграфа не є обов’язковим при вирішенні питання про прийняття на роботу…, а інших причин відмови позивачеві у призначенні на посаду відповідачі не вказали».</p>
      <p>Отже, Верховний Суд зобов’язав роботодавця прийняти кандидата на роботу.</p>
      <p>
        <b>Підіб'ємо підсумки:</b>
      </p>
      <p>1. Перевірка на поліграфі є законною, але може проводитись тільки за добровільною згодою того, кого перевіряють. Примусово проводити дослідження заборонено.</p>
      <p>2. Результати перевірки на поліграфі не є підставою для притягнення людини до відповідальності. На підставі висновку поліграфолога неможливо доправити людину у в’язницю.</p>
      <p>3. Перевірка на поліграфі не є обов’язковою при прийнятті на роботу. Відмова у працевлаштуванні в зв’язку з небажанням проходити поліграф можна оскаржити в суді.</p>
    </article>
  </body>
</html>