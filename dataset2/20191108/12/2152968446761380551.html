<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/08/v-irlandiia-pognaha-registrirani-v-bylgariia-prevozni-sredstva.428972"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T12:09:00+00:00"/>
    <meta property="og:title" content="В Ирландия погнаха регистрирани в България превозни средства"/>
    <meta property="og:description" content="Около 20 банкови сметки с над 200 000 евро са запорирани | Dnes.bg"/>
  </head>
  <body>
    <article>
      <h1>В Ирландия погнаха регистрирани в България превозни средства</h1>
      <h2>Около 20 банкови сметки с над 200 000 евро са запорирани</h2>
      <address><time datetime="2019-11-08T12:09:00+00:00">08 Nov 2019, 12:09</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Ирландската полиция започна акция срещу превозвачески фирми, които оперират в граничния район, като вниманието е съсредоточени върху „български маршрути за контрабанда“, за които се смята, че се използват от престъпници за нелегален внос в страната, съобщи ирландското издание „Джърнъл“.</p>
      <p>Вчера органите на реда потвърдиха за значителен брой обиски в района на Монахан (северната част на Ирландия), извършени от Бюрото за незаконно придобито имущество. Конфискувани са голям брой превозни средства и документация, съобщи БНР.</p>
      <p>Акцията не е свързана с разследването на трагедията с камиона-ковчег с българска регистрация в Есекс, подчертава полицията. Но тя е получила значителна информация за предполагаеми незаконни контрабандни операции, извършвани преди около две седмици по границата със Северна Ирландия.</p>
      <p>Източници, запознати с разследването, заявяват, че „значителна информация“ е предадена на полицията в Ирландия и Северна Ирландия за незаконна търговия от регистрирани в България превозни средства и ирландския пазар.</p>
      <p>В рамките на разследването е конфискуван регистриран в България ТИР.</p>
      <p>Около 20 банкови сметки с над 200 000 евро са запорирани. Конфискувани са още автомобили, документи, електронни устройства и пари в брой.</p>
      <p>Ирландската полиция заяви, че разследването е от миналата година, но от две седмици е получило нов тласък. Органите на реда отдавна имат подозрения към регистрираните в България, много от тях във Варна, превозни средства, които оперират в Ирландия.</p>
      <p>Вчерашните обиски са свързани с дейността на семейство, което има компании в Ирландия, в Северна Ирландия и в България.</p>
      <p>Властите поддържат връзка с българските органите на реда. <br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284"/>
        <a href="https://www.dnes.bg/world/2019/10/29/izdirvat-se-oshte-dvama-za-kamiona-39-te-trupa.427872"/>
        <a href="https://www.dnes.bg/notifikacii/2019/10/28/shofioryt-na-kamiona-kovcheg-se-iavi-pred-britanski-syd.427718"/>
      </related>
    </article>
  </body>
</html>