<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pushilin-zagrozhuye-zrivom-podalshogo-rozvedennya-sil-i-zasobiv-u-donbasi-328920_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T12:28:00+00:00"/>
    <meta property="og:title" content="Пушилін загрожує зривом подальшого розведення сил і засобів у Донбасі"/>
    <meta property="og:description" content="Українська сторона була готова почати сьогодні заплановане розведення у Петрівському."/>
  </head>
  <body>
    <article>
      <h1>Пушилін загрожує зривом подальшого розведення сил і засобів у Донбасі</h1>
      <h2>Українська сторона була готова почати сьогодні заплановане розведення у Петрівському.</h2>
      <address>
        <time datetime="2019-11-08T12:28:00+00:00">08 Nov 2019, 12:28</time>
      </address>
      <p>Ватажок терористичної організації "ДНР" Денис Пушилін заявив про те, що введення поліції і Нацгвардії України у район Петрівського після розведення сил "спричинить дзеркальні заходи" з боку бойовиків.</p>
      <p>"Відповідально заявляю, що у разі виникнення ситуації, при якій на ділянках розведення з'являться представники української поліції і нацгвардійці, також дзеркально та симетрично на цих територіях будуть присутні представники "силових відомств республіки"... А процес розведення на нових ділянках стане нездійсненним", - заявив ватажок бойовиків, передає "ТАСС".</p>
      <p>Раніше Пушилін заявив про те, що незаконні збройні формування РФ готові приступити до відводу на ділянці "Петрівське - Богданівка" у суботу, 9 листопада. Тим часом начальник Генштабу ЗСУ Руслан Хомчак повідомив про готовність Києва почати розведення сил у Петрівському в п'ятницю, 8 листопада.</p>
      <p>
        <i>Богданівка перебуває під контролем українських сил, Петрівське перебувало й перебуває під контролем окупаційної армії. Згідно з планом розведення звідти ніхто не відходить. Українські підрозділи відходять на позиції біля села Богданівка, прикриваючи населений пункт. Противник має відійти за Петрівське. У самій зоні розведення на цій ділянці ніхто не проживає.</i>
      </p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3Rhc3MucnUv">ТАСС</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>