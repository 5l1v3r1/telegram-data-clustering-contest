<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/alegeri-prezidentiale-romanii-din-diaspora-au-inceput-sa-voteze-152649.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T12:32:00+00:00"/>
    <meta property="og:title" content="Alegeri prezidenţiale: Românii din diaspora au început să voteze"/>
    <meta property="og:description" content="Românii din străinătate au început să voteze la alegerile prezidenţiale, la secţii, vineri dimineaţa. Secţiile de vot vor fi deschise în premieră, timp de trei zile de la ora 12 până la ora 21, cu posibilitate de prelungire până la ora 23.59."/>
  </head>
  <body>
    <article>
      <h1>Alegeri prezidenţiale: Românii din diaspora au început să voteze</h1>
      <address>
        <time datetime="2019-11-08T12:32:00+00:00">08 Nov 2019, 12:32</time>
      </address>
      <figure>
        <img src="https://www.ebihoreanul.ro/modules/news/files/autoritateaelectoralapermanenta08112019.jpg"/>
        <figcaption>(foto: Facebook, Autoritatea Electorală Permanentă)</figcaption>
      </figure>
      <p>
        <b>Românii din străinătate au început să voteze la alegerile prezidenţiale, primii fiind cei din Noua Zeelandă. Până la ora 11 au votat peste 500 de români. Secţiile de vot vor fi deschise, în premieră, timp de trei zile, de la ora 12 până la ora 21, cu posibilitate de prelungire până la ora 23.59.</b>
      </p>
      <p>Prima secţie de vot din Diaspora a fost deschisă în noaptea de joi spre vineri, la ora 1, ora României, în Auckland din Noua Zeelandă. Acolo, în prima zi, au votat 19 români, potrivit agenţiei Mediafax. Până vineri, la ora 11 a României, peste 500 de români au votat în străinătate. </p>
      <p>La ora transmiterii acestei ştiri, sunt deschise secţii de votare în Japonia, Coreea de Nord, Coreea de Sud, China, Filipine, Indonezia, Vietnam, Thailanda, Malaezia, Singapore, Kazahstan, Sri Lanka, India, Pakistan, Turkmenistan, Afganistan.</p>
      <p>La ora 12 s-au deschis și secțiile de votare din Italia și Malta. De asemenea au mai fost deschise și secții din Germania, Spania și Republica Moldova.</p>
      <p>Autoritatea Electorală Permanentă (AEP) a transmis că pentru aceste alegeri au fost organizate 835 de secţii de votare în străinătate.</p>
      <figure>
        <img src="https://www.ebihoreanul.ro/user_files/harta-sectii-de-vot-diaspora-081119.jpg"/>
      </figure>
      <p>
        <b>UPDATE, ora 13.27:</b>
      </p>
      <p>Peste 10.000 de români au votat la secțiile de votare din străinătate. La aceștia se mai adaugă 25.200 de voturi prin corespondenţă, potrivit portalului Biroului Electoral Central, scrie G4media.ro.</p>
      <p>Printre liderii politici care au votat în afara granițelor, se numărăr liderul PMP, Eugen Tomac, care a votat la Chișinău, precum și europarlamentarul PNL Rareș Bogdan, care a votat la Roma, alături de secretarul general al PNL, Robert Sighiartău.</p>
      <hr/>
      <p>
        <b>Cum votăm la prezidenţiale</b>
      </p>
      <p>Potrivit noilor reglementări introduse în legislaţia electorală, la scrutinul prezidenţial din acest an cetăţenii români aflaţi în străinătate au la dispoziţie trei zile pentru a-şi exercita dreptul de vot la secţii, în ambele tururi. Secţiile de vot vor rămâne deschise până la ora 21, cu posibilitate de prelungire până la ora 23.59, în cazul în care vor mai exista alegători la coadă care nu şi-au exercitat dreptul la vot. </p>
      <p>Ultimele urne se vor închide abia luni dimineață, la ora României 07.00, în secțiile de vot din vestul Statelor Unite.</p>
      <p>În străinătate pot vota cetăţenii români care în ziua alegerilor se află în afara ţării, indiferent de motivul prezenţei acestora pe teritoriul altei ţări, domiciliaţi şi rezidenţi. </p>
      <p>În premieră la un scrutin prezidenţial, anul acesta, alegătorii români cu domiciliul sau reşedinţa în străinătate au la dispoziţie şi varianta de a vota anticipat, prin corespondenţă, pentru această opţiune fiind înregistraţi pe portalul votstrainatate.ro un număr de circa 40.000 cetăţeni români.</p>
      <p>O altă noutate a alegerilor prezidenţiale din acest an o constituie utilizarea Sistemului informatic de monitorizare a prezenţei la vot şi de prevenire a votului ilegal (SIMPV). Secţiile de votare din străinătate vor fi dotate cu de la trei până la nouă tablete, acestea având dublă funcţionalitate: scanarea actelor de identitate ale votanţilor şi înregistrarea semnăturilor electronice ale acestora.</p>
      <p>Actele pe baza cărora se poate vota în străinătate sunt: cartea de identitate; cartea de identitate provizorie; buletinul de identitate; paşaportul diplomatic; paşaportul diplomatic electronic; paşaportul de serviciu; paşaportul de serviciu electronic; paşaportul simplu, paşaportul simplu electronic; paşaportul simplu temporar; carnetul de serviciu militar (în cazul elevilor din şcolile militare).</p>
      <p>Primii cinci de pe buletinele de vot sunt: Klaus Iohannis, Theodor Paleologu, Dan Barna, Kelemen Hunor şi Viorica Dăncilă. Următorii pe listă sunt Cătălin Ivan, Ninel Peia, Sebastian Popescu, John Ion Banu, Mircea Diaconu, Bogdan Stanoevici, Ramona Bruynseels, Viorle Cataramă şi Alexandru Cumpănaşu.</p>
    </article>
  </body>
</html>