<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/poskocni-in-nusa-nasli-prve-snezinke-246735"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T12:13:00+00:00"/>
    <meta property="og:title" content="VIDEO: Poskočni in Nuša našli prve snežinke"/>
    <meta property="og:description" content="Poskočni muzikanti že lep čas na naši glasbeni sceni dokazujejo, da ti lahko uspe, tudi če si nekoliko drugačen od povprečja. Že dolgo niso več tipični narodno-zabavni ansambel, saj se preiz..."/>
  </head>
  <body>
    <article>
      <h1>VIDEO: Poskočni in Nuša našli prve snežinke</h1>
      <h2>Želeli so zimsko vzdušje, zato so morali nad tri tisoč metrov na avstrijskem Koroškem. Na koncu se je v Sobi 102 v središču Ljubljane zbrala pisana druščina znanih.</h2>
      <address><time datetime="2019-11-08T12:13:00+00:00">08 Nov 2019, 12:13</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1588963.jpg"/>
          <figcaption>V videospotu imata glavno vlogo. FOTO: Blaž Sluga</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588964.jpg"/>
          <figcaption>Poskočni muzikanti so z Nušo Derenda in številnimi drugimi znanimi glasbeniki že nazdravili novemu letu. FOTO: Blaž Sluga</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588965.jpg"/>
          <figcaption>Imajo novo skladbo in videospot. FOTO: Blaž Sluga</figcaption>
        </figure>
      </slideshow>
      <p>Poskočni muzikanti že lep čas na naši glasbeni sceni dokazujejo, da ti lahko uspe, tudi če si nekoliko drugačen od povprečja. Že dolgo niso več tipični narodno-zabavni ansambel, saj se preizkušajo tudi v drugih, zlasti zabavnih žanrih. In ni skrivnost, da so si želeli posneti pesem z vrhunsko pevko <b>Nušo Derenda</b>. Letos jim je to uspelo in z našo znano divo so se, kot pravijo, odlično ujeli, skladba z naslovom Beli oblaki, bele snežinke, ki jo je napisal <b>Rok Lunaček</b>, pa jim je bila pisana na kožo. Kajpak ne govori zgolj o snežinkah, ampak tudi o ljubezni, poljubih in vsej čarobnosti, ki jo prinaša praznični čas. Še preden so pesem spustili v eter, so zanjo posneli videospot, saj brez tega dandanes pač ne prideš na televizijske zaslone, zato je to že kar nuja. A glej ga, zlomka. Kako posneti videospot, ki govori tudi o snegu, če pa pri nas o zimi še ni sledi? Poskočni muzikanti in Nuša Derenda so z mlado in zagnano ekipo Globus records našli rešitev. In atraktiven ter razigran videospot posneli na kar štirih lokacijah in v dveh državah. »Res je bilo težko sredi oktobra, pri 20 stopinjah Celzija, najti ustrezen kotiček, kjer bi vsaj malo dišalo po belih snežinkah, ki jih opeva pesem. Zato smo se morali odpraviti v sosednjo Avstrijo, natančneje na Koroško, tik pod vrh Mölltala, ki je nad tri tisoč metri nadmorske višine. In tam smo vendarle našli za vzorec snega, ravno prav, da smo lahko posneli nekaj kadrov,« pove poskočni <b>Dejan Krajnc</b>, ki z Nušo in avtorjem skladbe verjame, da pišejo novo zgodbo v zakladnici božično-novoletnih pesmi, za kar so jim na pomoč pri snemanju prišli nasproti tudi drugi prepoznavni slovenski obrazi.</p>
      <figure>
        <img src="https://www.slovenskenovice.si/images/slike/2019/11/07/1588964.jpg"/>
        <figcaption>Poskočni muzikanti so z Nušo Derenda in številnimi drugimi znanimi glasbeniki že nazdravili novemu letu. FOTO: Blaž Sluga</figcaption>
      </figure>
      <p>Restavracija Soba 102 v središču Ljubljane je bila namreč prizorišče, kjer so se jim na slavnostni večerji pridružili številni znani glasbeniki, in sicer <b>Jan Plestenjak</b>,<b> Jože Potrebuješ</b>, Rok Lunaček in <b>Alya,</b> voditelja <b>Jasna Kuljaj</b> in<b> Boštjan Romih</b>, radijca <b>Klemen Bunderla</b> in <b>Anja Ramšak</b>, influencerji <b>Jani Jugovič</b> <b>- Cool Fotr</b>, <b>Indira Ekič</b>, <b>Niko Turk</b> in <b>Alenka Trogrlič</b>. In tako so skupaj pričakali polnoč, ko so odprli srebrno radgonsko penino in nazdravili novemu letu. V videospotu pa se prepletata romantika in čarobnost, česar pri nas ne vidimo vsak dan. »Četudi vem, da obča ljubezen ni datumsko pogojena, sem vesel, da jo bodo Poskočni in Nuša v tem zimskem času razdelili ljudem in jih z njo objeli,« pa je misli ob koncu snemanja strnil avtor pesmi Rok Lunaček. Poskočni Dejan, <b>Joži</b>, <b>Lovro</b>, <b>Martin</b> in <b>Nejc </b>pa dodajajo, da se vedno potrudijo za vsak izdelek. In tudi tokrat je vrhunski. Vsem pa polagajo na srce, da prazniki pridejo in gredo, ljubezen pa ostane. Zato, pravijo: »Imejmo se radi!« </p>
      <figure>
        <iframe src="https://www.youtube.com/embed/yB9g6ldOGGY" width="640" height="360" data-service="Youtube" scrolling="no"/>
      </figure>
      <p> <br/>Prazniki pridejo in gredo, ljubezen pa ostane.</p>
    </article>
  </body>
</html>