<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/french-professor-leeter-agaisnt-sanction-on-iran"/>
    <meta property="og:site_name" content="euronews"/>
    <meta property="article:published_time" content="2019-11-08T12:56:05+00:00"/>
    <meta property="og:title" content="استادان فرانسوی: دانشگاه‌های ایران را تحریم نکنید"/>
    <meta property="og:description" content="چند تن از استادان دانشگاه‌های فرانسه با انتشار نامه‌ای سرگشاده ضمن محکوم کردن ادامه بازداشت دو استاد فرانسوی در ایران، تاکید کردند که دانشگاه و دانشگاهیان ایرانی نباید قربانی تنش بین دولت‌ها شوند."/>
  </head>
  <body>
    <article>
      <h1>استادان فرانسوی: دانشگاه‌های ایران را تحریم نکنید</h1>
      <address><time datetime="2019-11-08T12:56:05+00:00">08 Nov 2019, 12:56</time> by <a rel="author">یورونیوز فارسی </a></address>
      <p>چندین استاد دانشگاه‌ در فرانسه با انتشار نامه‌ای سرگشاده تحریم مراکز علمی، دانشگاه ها و استادان ایرانی را «خطا و اشتباهی بزرگ» خواندند.</p>
      <p>این نامه پس از آن منتشر می‌شود که بخشی از جامعه علمی این کشور خواستار تحریم دانشگاه‌های ایران و تبعیت از تحریم‌های آمریکا علیه تهران شده بودند.</p>
      <p>این نامه اساتید فرانسوی ضمن رد «مجازات جمعی علیه دانشگاهیان و مراکز علمی ایران» بازداشت فریبا عادلخواه، استاد ایرانی-فرانسوی به اتهام «جاسوسی» را محکوم کردند.</p>
      <p>در این نامه همچنین بازداشت رونالد مارشال، استاد فرانسوی و متخضض شرق آفریقا به اتهام «تبانی علیه امنیت ملی» در ایران «نگران کننده و غمناک» خوانده شده است. دانشگاهیان در ادامه اضافه کرده‌اند: «از آنجا که نمی خواستیم مانعی برای تلاش‌های وزارت امور خارجه فرانسه در این باره باشیم، در تمام این مدت ساکت ماندیم. چهار ماه گذشت بدون اینکه هیچ نشانه‌ای از آزادی آنها دریافت کنیم. در چنین شرایطی آیا بایستی آنچنان که برخی می پندارند، تصمیم بر توقف دائم یا موقت هر نوع همکاری علمی و دانشگاهی با ایران گرفت؟»</p>
      <p>در این نامه که به امضای آزاده کیان، استاد و محقق دانشگاه و یان ریشار، استاد جغرافیا و کارشناس ایران رسیده است، می خوانیم: «ما معتقدیم که این تصمیم، تحریم دانشگاه‌های ایران، در واقع نوعی تنبیه جمعی همکاران ایرانی‌مان و دانشجویانشان در حوزه علوم اجتماعی خواهد بود، گویا مسئولیت بازداشت دوستان ما با آنان است. ما چنین مجازاتی علیه علوم اجتماعی، که به خاطر مخالفت حاکمان با آن ، بسیارآسیب پذیر شده وهمچنین همکارانی را که در شرایط بسیارسختی کارمی کنند و درحال حاضر به شدت تحت فشار هستند رد میکنیم...ما نمی خواهیم عرصه را بر همکاران خود تنگ‌تر کنیم، همکارانی که برخی شان فرانسوی زبان بوده وامکان رابطه ای پایدار وعلمی بین ایران و فرانسوی زبانان را فراهم نموده‌اند.»</p>
      <p>اساتید فرانسوی مبادلات علمی دانشگاه‌های ایران و اروپا را فرصت مناسبی برای «تقویت غنای علمی» فرانسه دانستند «آن هم در شرایطی که این کشور نیاز جدی به شناخت کشورها دارد.»</p>
      <p>در پایان این نامه ضمن محکوم کردن «مجازات‌های یک جانبه آمریکا علیه ایران، آن هم در لوای علم» شرکت در تحریم دانشگاه‌های ایران را رد کردند.</p>
    </article>
  </body>
</html>