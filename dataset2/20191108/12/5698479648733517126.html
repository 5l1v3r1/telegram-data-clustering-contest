<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/iraq-s-top-shiite-cleric-says-security-forces-must-keep-peace"/>
    <meta property="og:site_name" content="euronews"/>
    <meta property="article:published_time" content="2019-11-08T12:34:06+00:00"/>
    <meta property="og:title" content="آیت‌الله سیستانی: نیروهای امنیتی عراق مسئول برگزاری صلح‌آمیز تظاهراتند"/>
    <meta property="og:description" content="مرجع تقلید شیعیان عراق نسبت به سوءاستفاده از اعتراضات در این کشور هشدار داده است."/>
  </head>
  <body>
    <article>
      <h1>آیت‌الله سیستانی: نیروهای امنیتی عراق مسئول برگزاری صلح‌آمیز تظاهراتند</h1>
      <address><time datetime="2019-11-08T12:34:06+00:00">08 Nov 2019, 12:34</time> by <a rel="author">یورونیوز فارسی </a></address>
      <p>آیت‌الله سیستانی، مرجع تقلید شیعیان عراق نیروهای امنیتی این کشور را مسئول برگزاری تظاهرات صلح‌آمیز در این کشور خواند و همزمان نسبت به سوء استفاده از موج اعتراضات در این کشور هشدار داد.</p>
      <p>با وجود آنکه اظهار نظرهای آیت‌الله سیستانی در سال‌های گذشته متعدد نبوده است، وی در هفته‌های اخیر و در زمان برگزاری نماز جمعه بارها شهروندان و نیروهای امنیتی عراق را به خویشتنداری دعوت کرده است.</p>
      <p>به گزارش <a href="https://www.alsumaria.tv/news/%D8%B3%D9%8A%D8%A7%D8%B3%D8%A9/324443/%D8%A7%D9%84%D8%B3%D9%88%D9%85%D8%B1%D9%8A%D8%A9-%D9%86%D9%8A%D9%88%D8%B2-%D8%AA%D9%86%D8%B4%D8%B1-%D9%86%D8%B5-%D8%A8%D9%8A%D8%A7%D9%86-%D8%A7%D9%84%D9%85%D8%B1%D8%AC%D8%B9-%D8%A7%D9%84%D8%B3%D9%8A%D8%B3%D8%AA%D8%A7%D9%86%D9%8A-%D8%B9%D9%86-%D8%A7%D9%84%D8%AA">رسانه‌های عرب زبان</a> شیخ عبدالمهدی کربلایی، نماینده آیت‌الله سیستانی در جریان خطبه‌های نماز جمعه کربلا با قرائت بیانیه مرجع تقلید بزرگ عراق خواهان پاسخگویی قدرت‌های سیاسی به خواسته‌های تظاهرکنندگان عراقی طبق نقشه راه پیشنهادیِ دولت شد.</p>
      <p>آقای سیستانی همچنین نسبت به احتمال سوء استفاده داخلی یا خارجی از اعتراضات مردمی «مسالمت آمیز» برای ضربه زدن به منافع عراق هشدار داد و از معترضان خواست در برابر چنین توطئه‌هایی هوشیار باشند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/07/iraqi-forces-kill-four-protesters-baghdad">بغداد غرق دود و آتش؛ نیروهای امنیتی عراق ۴ معترض دیگر را کشتند</a>
        </li>
        <li>
          <a href="https://farsi.euronews.com/2019/11/07/iraqi-security-forces-break-up-protests-in-battle-of-the-bridges">معترضان عراقی بار دیگر راه‌های ورودی بندر ام قصر را مسدود کردند</a>
        </li>
      </ul>
      <p>در هفته‌های گذشته دولت و احزاب حاضر در ساختار قدرت سیاسی در عراق برخی جریان‌های سیاسی و مذهبی را به‌عنوان نیروهای انحرافی، مسئول به خشونت کشیده شدن اعتراض‌ها در بغداد و دیگر شهرهای عراق متهم کرده اند.</p>
      <p>دعوت آیت‌الله سیستانی به خویشتنداری معترضان و نیروهای امنیتی عراق در حالی صورت می‌گیرد که به گزارش خبرگزاری رویترز به نقل از منابع بیمارستانی تنها در جریان تظاهرات روز و شب پنجشنبه، ۶ معترض در بغداد و ۴ تن دیگر در بصره جان خود را از دست دادند.</p>
      <p>اعتراض‌های گسترده در عراق از ماه اکتبر (حدود ۴۰ روز پیش) آغاز شد و با وجود وقفه ۲ هفته‌ای، بار دیگر ادامه یافت. دست‌کم ۲۵۰ نفر در جریان این تظاهرات جان خود را از دست داده اند.</p>
      <p>عراق از سال ۱۹۹۱ و پس از نخستین جنگ خلیج فارس در برابر تحریم‌های بی‌سابقه سازمان ملل متحد (موسوم به نفت در برابر غذا) توان اقتصادی و بنیه اجتماعی خود را به میزان بسیار زیادی از دست داد. این کشور در پی سقوط رژیم صدام به دست ایالات متحده آمریکا در سال ۲۰۰۳ میلادی، وارد یک چرخه از نابسامانی و فروپاشی اجتماعی شده است. به نظر می‌رسد قانون اساسی جدید جمهوری عراق (مصوب ۲۰۰۶) شکاف‌های دینی و قومی را عمیق‌تر و نهادینه کرده است.</p>
    </article>
  </body>
</html>