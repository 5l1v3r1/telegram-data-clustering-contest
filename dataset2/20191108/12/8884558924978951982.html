<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/skupaj-preventivno-proti-zasvojenosti"/>
    <meta property="og:site_name" content="Primorske novice"/>
    <meta property="article:published_time" content="2019-11-08T12:26:21+00:00"/>
    <meta property="og:title" content="Skupaj preventivno proti zasvojenosti"/>
    <meta property="og:description" content="Novembra, v mesecu preprečevanja zasvojenosti, Mladinski center Nova Gorica organizira že šesto skupno iniciativo V znanju in povezovanju je moč. Skupaj z ostalimi akterji bodo pripravili 13 akcij, katerih namen je preprečevanje za zdravje tveganih vedenj."/>
  </head>
  <body>
    <article>
      <h1>Skupaj preventivno proti zasvojenosti</h1>
      <address><time datetime="2019-11-08T12:26:21+00:00">08 Nov 2019, 12:26</time> by <a rel="author">Mitja Marussig</a></address>
      <p>
        <b>Novembra, v mesecu preprečevanja zasvojenosti, Mladinski center Nova Gorica organizira že šesto skupno iniciativo V znanju in povezovanju je moč. Skupaj z ostalimi akterji bodo pripravili 13 akcij, katerih namen je preprečevanje za zdravje tveganih vedenj.</b>
      </p>
      <figure>
        <img src="https://static.primorske.si/foto/highres/gorica/718900_alko_akcija02.jpg"/>
        <figcaption>Včeraj so na Bevkovem trgu v preventivni akciji ozaveščali o nevarnostih alkohola, predvsem za volanom.  Foto: Mitja Marussig</figcaption>
      </figure>
      <p><b>NOVA GORICA</b> &gt; V novogoriški mestni mestni občini usklajene aktivnosti na področju preprečevanja zasvojenosti potekajo že od leta 2003, od leta 2014 pa novembra, ob mesecu preprečevanja zasvojenosti, preventivne akcije pod skupno iniciativo V znanju in povezovanju je moč združuje Mladinski center Nova Gorica. V tem času so v sodelovanju s številnimi akterji s tega področja organizirali že 70 dogodkov.</p>
      <p>“Namen akcije je povezovanje akterjev, ki delujemo na področju spodbujanja zdravega življenjskega sloga, preprečevanja, zdravljenja in zmanjševanja škode zaradi zasvojenosti,” je povedala direktorica MC <b>Lara Brun</b>. Z dogodki ozaveščajo in informirajo o skrbi za zdravje, zasvojenosti in pomoči, ki je na voljo. Ena je v ambulanti za bolezni odvisnosti. Kot je povedal vodja <b>Miha Kramli</b>, so v velikem porastu nekemične zasvojenosti. Obravnavajo že 277 pacientov, od tega je polovica starih do 18 let, največ jih je zasvojenih z računalniškimi igrami.</p>
      <p>V novembru pripravili 13 dogodkov. “Nagovarjajo različne ciljne skupine, od mladih staršev in drugih svojcev, pedagoških in strokovnih delavcev, voznikov, pomoči potrebnih do tistih, ki se že soočajo s težavami in iščejo pomoč, ter lokalne skupnosti,” pravi Lara Brun. Prvi se je zgodil že včeraj, ko je novogoriška policijska uprava z drugimi akterji pripravila preventivno akcijo Alkohol ubija, največkrat nedolžne. Od prihodnjega četrtka se jih bo do konca meseca zvrstilo še dvanajst, od tega so trije namenjeni izključno mladim. Med drugim bodo dneve odprtih vrat imeli v Skupnosti srečanje na Kostanjevici, Društvu Projekt človek, v dnevnem centru Šenta za uporabnike prepovedanih drog in dnevnem centru Šenta za ljudi s težavami v duševnem zdravju. Ob tem bodo organizirali še predavanja in delavnice, pohod, čistilno akcijo. 25. novembra bo v telovadnici OŠ Milojke Štrukelj preventivni dogodek za mlade na temo preprečevanja različnih oblik nasilja Jaz ne bom! Kaj pa ti? V MC pa se 19. novembra začne preventivni program za starše Pot starševstva.</p>
      <p>“V Novi Gorici imamo vzoren primer sodelovanja na tem področju,” pravi načelnica oddelka za družbene dejavnosti <b>Marinka Saksida</b> in poudarja, da mestna občina podpira in izdatno sofinancira številne programe s področja preprečevanja zasvojenosti.</p>
    </article>
  </body>
</html>