<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/szavazasi-migracio-alapos-gyanuja-miatt-kell-megismetelni-a-valasztast-varfolden"/>
    <meta property="og:site_name" content="infostart"/>
    <meta property="article:published_time" content="2019-11-08T12:32:00+00:00"/>
    <meta property="og:title" content="&quot;Szavazási migráció&quot; alapos gyanúja miatt kell megismételni a választást Várföldén"/>
    <meta property="og:description" content="Hirtelen bő felével megnőtt a lakcímbejelentők száma, október 13-án pedig nagyon kis különbség döntött, ez lett gyanús a hatóságoknak."/>
  </head>
  <body>
    <article>
      <h1>"Szavazási migráció" alapos gyanúja miatt kell megismételni a választást Várföldén</h1>
      <address><time datetime="2019-11-08T12:32:00+00:00">08 Nov 2019, 12:32</time> by <a rel="author">Infostart / MTI</a></address>
      <h3>Hirtelen bő felével megnőtt a lakcímbejelentők száma, október 13-án pedig nagyon kis különbség döntött, ez lett gyanús a hatóságoknak.</h3>
      <p>Néhány hét alatt több mint ötven százalékkal növekedett a lakcímbejelentések száma a Zala megyei Várföldén, a Pécsi Ítélőtábla döntése szerint ezért vasárnap meg kell ismételni a polgármester- és képviselő-választást a településen.</p>
      <p>Szunyogh István, a bánokszentgyörgyi közös hivatalhoz tartozó Várfölde jegyzője elmondta: nem történt visszalépés, így ezúttal is két független polgármesterjelölt és tíz független képviselőjelölt közül lehet választani. A bírósági döntés után befagyasztották a települési névjegyzéket, így továbbra is 239 szavazópolgár szerepel a listán - bár azóta történtek már kijelentkezések a településről -, az majd</p>
      <blockquote>vasárnap, a szavazáskor derül ki, hogy valójában kiknek van jogosan bejelentett címe Várföldén.</blockquote>
      <p>A Nemzeti Választási Iroda adatai szerint október 13-án az eddig is a települést vezető Szörcsökné Horváth Mária 114, kihívója, Tóth Árpád 107 szavazatot kapott. A képviselőjelöltek között az első és a hatodik legtöbb voksot begyűjtő között is csupán 17 szavazatkülönbség adódott.</p>
      <p>A települési névjegyzék szerint 239 szavazásra jogosult polgár járulhatott az urnákhoz, közülük 223-an voksoltak, 93,31 százalékos volt a részvételi arány.</p>
      <p>Az eredmény ellen a helyi, majd a Zala megyei választási bizottsághoz benyújtott - mindkét fórumon elutasított - jogorvoslati kérelem szerint a választás eredményét befolyásolhatta, hogy Várföldén szeptember 1-jén még csak 157 szavazópolgár szerepelt a nyilvántartásban, október 13-ára pedig 239-re növekedett a számuk.</p>
      <p>A Pécsi Ítélőtábla végzése szerint a szavazópolgárok létszámának több mint ötvenszázalékos emelkedése, a polgármester- és a képviselőjelöltek közötti alacsony szavazatkülönbség a nagyon magas részvételi aránnyal együtt megalapozza a jogsértés gyanúját, mindezeknek "a választási eredmények befolyásolásának szándékán kívül nincs egyéb észszerű magyarázata".</p>
      <p>
        <i>Nyitókép: MTI/Sóki Tamás</i>
      </p>
    </article>
  </body>
</html>