<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/polsko-pokutovalo-francouzskou-firmu-kvuli-projektu-nord-stream-2/1818752?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T12:38:00+00:00"/>
    <meta property="og:title" content="Polsko pokutovalo francouzskou firmu kvůli projektu Nord Stream 2"/>
    <meta property="og:description" content="Varšava - Polský antimonopolní úřad (UOKiK) vyměřil francouzské společnosti Engie Energy pokutu 40 milionů eur (zhruba jedna miliarda Kč) v souvislosti s projektem plynovodu Nord Stream 2. Uvedla to agentura Reuters. Engie je partnerem několika firem, které se na výstavbě plynovodu podílejí. Polovinu nákladů na výstavbu plynovodu nese ruská společnost Gazprom."/>
  </head>
  <body>
    <article>
      <h1>Polsko pokutovalo francouzskou firmu kvůli projektu Nord Stream 2</h1>
      <address><time datetime="2019-11-08T12:38:00+00:00">08 Nov 2019, 12:38</time> by <a rel="author" href="http://www.ctk.cz/" target="_blank">ČTK</a></address>
      <p>Varšava - Polský antimonopolní úřad (UOKiK) vyměřil francouzské společnosti Engie Energy pokutu 40 milionů eur (zhruba jedna miliarda Kč) v souvislosti s projektem plynovodu Nord Stream 2. Uvedla to agentura Reuters. Engie je partnerem několika firem, které se na výstavbě plynovodu podílejí. Polovinu nákladů na výstavbu plynovodu nese ruská společnost Gazprom.</p>
      <p>Polsko považuje projekt Nord Stream 2, který má po dně Baltského moře přivádět zemní plyn z Ruska do Německa, za hrozbu pro energetickou bezpečnost Evropy. Plynovod podle Varšavy posílí již tak dominantní pozici Gazpromu na trhu.</p>
      <p>"Společnost nám tvrdohlavě a neodůvodněně odmítla poskytnout požadované dokumenty a materiály. To způsobilo významné zpoždění v našich postupech ohledně financování Nord Stream 2," uvedl v prohlášení zástupce ředitele antimonopolního úřadu.</p>
      <p>Francouzská firma se chce podle svého mluvčího proti rozhodnutí úřadu odvolat. "Právní základ rozhodnutí zpochybníme a odvoláme se proti němu," řekl v Paříži mluvčí Engie.</p>
      <p>Evropskými partnery Gazpromu v projektu Nord Stream 2 jsou vedle Engie také německé firmy Uniper a Wintershall, dále britsko-nizozemská společnost Royal Dutch Shell a rakouská OMV.</p>
      <p>Poslední velká překážka projektu Nord Stream 2 padla teprve minulý týden, kdy jeho výstavbu i přes námitky Spojených států schválilo Dánsko. Podle mluvčího projektu Nord Stream 2 Steffena Eberta by ruský plyn mohl začít potrubím proudit ještě do konce tohoto roku. Nord Stream 2 má mít kapacitu až 55 miliard metrů krychlových plynu ročně.</p>
      <p>Důležitou roli při transportu ruského plynu sehraje i Česko. Právě přes něj bude směřovat většina suroviny, kterou plynovod dopraví po dně Baltského moře z Ruska do Německa a přes odpor některých politiků obejde tradiční tranzitní trasy přes Ukrajinu či Polsko.</p>
    </article>
  </body>
</html>