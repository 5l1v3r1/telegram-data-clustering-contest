<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89038"/>
    <meta property="og:site_name" content="Denník politika"/>
    <meta property="article:published_time" content="2019-11-08T12:35:03+00:00"/>
    <meta property="og:title" content="Video: Na útek je už neskoro, desiatky lesných požiarov v Austrálii uväznili ľudí v domoch"/>
    <meta property="og:description" content="8.11.2019 (Webnoviny.sk) – Východ Austrálie sužuje „bezprecedentné“ množstvo lesných požiarov, ktoré pustošia najmä Nový Južný Wales. V piatok v tomto austrálskom štáte zaznamenali viac než 90 takýchto požiarov. Ich šíreniu napomáha prudký vietor a vysoké teploty do 35 stupňov Celzia. Mnohé požiare sa rozhoreli v oblastiach postihnutých suchom. Na viacerých miestach v dôsledku nich uviazli ľudia vo svojich domovoch a záchranné tímy sa k nim nevedia dostať."/>
  </head>
  <body>
    <article>
      <h1>Video: Na útek je už neskoro, desiatky lesných požiarov v Austrálii uväznili ľudí v domoch</h1>
      <address><time datetime="2019-11-08T12:35:03+00:00">08 Nov 2019, 12:35</time> by <a rel="author">Webnoviny</a></address>
      <p>8.11.2019 (Webnoviny.sk) – Východ Austrálie sužuje „<i>bezprecedentné</i>“ množstvo lesných požiarov, ktoré pustošia najmä Nový Južný Wales. V piatok v tomto austrálskom štáte zaznamenali viac než 90 takýchto požiarov. Ich šíreniu napomáha prudký vietor a vysoké teploty do 35 stupňov Celzia. Mnohé požiare sa rozhoreli v oblastiach postihnutých suchom. Na viacerých miestach v dôsledku nich uviazli ľudia vo svojich domovoch a záchranné tímy sa k nim nevedia dostať.</p>
      <p>Núdzové varovania vydali úrady v prípade 17 simultánne horiacich požiarov. Proti prírodným živlom bojuje viac než tisíc hasičov a 70 lietadiel, aby zachránili „<i>toľko ľudí, koľko sa len bude dať</i>„. „<i>Z dôvodu rozsahu a rýchlosti šírenia požiarov sme sa nemohli dostať ku každému, ani po ceste, ani vrtuľníkom</i>,“ uviedol hasičský zbor v piatkovom stanovisku.</p>
      <p>Požiare sa rozhoreli už na asi tisíckilometrovom úseku pozdĺž austrálskeho pobrežia. Úrady ľuďom radia, aby sa pred nimi radšej ukryli, než utekali, keďže na útek je už neskoro. Varovania pred lesnými požiarmi vydali v piatok aj v štátoch Queensland a Západná Austrália.</p>
      <p>Viac k témam: <a href="https://www.webnoviny.sk/tag/lesne-poziare/"><u>lesné požiare</u></a><br/>Zdroj: Webnoviny.sk – <a href="https://www.webnoviny.sk/video-na-utek-je-uz-neskoro-desiatky-lesnych-poziarov-v-australii-uvaznili-ludi-v-domoch/"><u>Video: Na útek je už neskoro, desiatky lesných požiarov v Austrálii uväznili ľudí v domoch</u></a> © SITA Všetky práva vyhradené.</p>
    </article>
  </body>
</html>