<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/za-dubnevicha-vnesli-zastavu-novini-ukrajini-50052411.html"/>
    <meta property="og:site_name" content="НВ"/>
    <meta property="article:published_time" content="2019-11-08T12:10:00+00:00"/>
    <meta property="og:title" content="За Дубневича внесли 100 мільйонну заставу"/>
    <meta property="og:description" content="За депутата Ярослава Дубневича внесли 100 мільйонів гривень застави, повідомив його адвокат."/>
  </head>
  <body>
    <article>
      <h1>За Дубневича внесли 100 мільйонну заставу</h1>
      <h2>За депутата Ярослава Дубневича внесли 100 мільйонів гривень застави, повідомив його адвокат.</h2>
      <address>
        <time datetime="2019-11-08T12:10:00+00:00">08 Nov 2019, 12:10</time>
      </address>
      <p>У коментарі <a href="https://www.pravda.com.ua/news/2019/11/8/7231364/">Українській правді</a> адвокат Олексій Шевчук розповів, що заставу внесли ще до оголошення рішення Апеляційної палати Вищого антикорупційного суду, однак нардепа все одно етапували в СІЗО.</p>
      <p>«Ярослава Дубневича не мали права вчора затримувати, бо за нього до моменту оголошення рішення суду внесли заставу. Ярослав Дубневич ще вчора виконав рішення суду. Учора серйозний злочин вчинили співробітники НАБУ. Бо коли у суді їм показали платіжки про внесену заставу, вони взяли людину і повезли в СІЗО. У рішенні суду немає жодного пункту про те, що співробітниками НАБУ дозволено етапувати Дубневича. Також у рішенні немає жодного слова про Лук’янівське СІЗО», — зазначив адвокат.</p>
      <p>За словами Шевчука, заставу вносили 6 і 7 листопада кілька людей. І на момент винесення рішення АП ВАКС за Дубневича внесли 100 мільйонів гривень, що на 10 мільйонів більше суми, <a href="https://nv.ua/ukr/ukraine/politics/sud-vzyav-dubnevicha-pid-varto-novini-ukrajini-50052287.html">яку визначила апеляція.</a></p>
      <p>Він додав, що 8 листопада в Шевченківський суд вже подали заяву про незаконне затримання Дубневича.</p>
      <p>Шевчук прогнозує, що в понеділок-вівторок буде готове звернення до ЄСПЛ про те, що народного депутата незаконно затримали при наявності застави.</p>
      <p>За словами адвоката, він поки не знає, де перебуває Дубневич, «тому що в жодному пункті рішення суду не написано, де повинен перебувати Дубневич, і хто повинен етапувати».</p>
      <p>Він прогнозує, що його підзахисний може перебувати в Лук’янівському СІЗО, але не виключає, що його клієнт може знайтися і «десь в Хмельницькому».</p>
      <p>Шевчук додав, що вже звернувся до НАБУ з питанням, куди етапували Дубневича.</p>
      <p>2 листопада в <a href="https://nv.ua/ukr/ukraine/politics/dubnevichu-obrali-zastavu-100-mln-grn-novini-ukrajini-50051279.html">Вищий антикорупційний суд обрав як запобіжний захід Дубневичу заставу в розмірі 100 млн гривень.</a></p>
      <p>Дубневича підозрюють <a href="https://nv.ua/ukr/ukraine/politics/sud-nad-dubnevichem-ogolosheno-perervu-novini-ukrajini-50051160.htmlhttps:/nv.ua/ukr/tags/jaroslav-dubnevich.html">в причетності до махінацій при проведенні держзакупівель для потреб Укрзалізниці.</a></p>
      <p>Нагадаємо, прокурори САП просили суд заарештувати Дубневича з правом на внесення застави розміром 93 млн гривень.</p>
      <p>31 жовтня Верховна <a href="https://nv.ua/ukr/ukraine/politics/rada-znyala-nedotorkannist-z-deputata-dubnevicha-novini-ukrajini-50050824.html">Рада зняла недоторканність з нардепа Дубневича</a>. Генпрокурор <a href="https://nv.ua/ukr/ukraine/politics/ryaboshapka-osobisto-povidomiv-nardepa-dubnevicha-pro-pidozru-novini-ukrajini-50050851.html">Руслан Рябошапка особисто повідомив йому про підозру</a>.</p>
    </article>
  </body>
</html>