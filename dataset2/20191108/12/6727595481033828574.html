<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/thiruvalluvar-a-great-saint-not-dmk-leader-says-bjp-369.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T12:07:00+00:00"/>
    <meta property="og:title" content="'തിരുവള്ളുവര്‍ മഹാനായ സന്യാസി'; റോള്‍ മോഡലാണെന്നും ബി.ജെ.പി"/>
    <meta property="og:description" content="Bjp DMK National News Thiruvalluvar India ചെന്നൈ: തമിഴ് കവിയും തത്വചിന്തകനുമായ തിരുവള്ളുവറിനെ ചുറ്റിപറ്റിയുള്ള വിവാദങ്ങള്‍ അവസാനിക്കുന്നില്ല. തിരുവള്ളുവറിനെ ഹിന്ദുവാക്കാന"/>
  </head>
  <body>
    <article>
      <h1>'തിരുവള്ളുവര്‍ മഹാനായ സന്യാസി'; റോള്‍ മോഡലാണെന്നും ബി.ജെ.പി</h1>
      <address><time datetime="2019-11-08T12:07:00+00:00">08 Nov 2019, 12:07</time> by <a rel="author">ന്യൂസ് ഡെസ്‌ക്</a></address>
      <p>ചെന്നൈ: തമിഴ് കവിയും തത്വചിന്തകനുമായ തിരുവള്ളുവറിനെ ചുറ്റിപറ്റിയുള്ള വിവാദങ്ങള്‍ അവസാനിക്കുന്നില്ല. തിരുവള്ളുവറിനെ ഹിന്ദുവാക്കാനുള്ള സംഘപരിവാറിന്റെ ശ്രമങ്ങള്‍ തുടരുന്ന രീതിയിലുള്ള പ്രതികരണങ്ങളാണ് ബി.ജെ.പിയുടെ ഭാഗത്തു നിന്നും വരുന്നത്.</p>
      <p>തിരുവള്ളുവര്‍ മഹാനായ സന്യാസിയാണെന്നും അദ്ദേഹം ബി.ജെ.പിയുടെ റോള്‍ മോഡലാണെന്നും പറഞ്ഞിരിക്കുകയാണ് ബി.ജെ.പി സംസ്ഥാന ജനറല്‍ സെക്രട്ടറി പി മുരളീധര്‍. തിരുവള്ളുവര്‍ ഡി.എം.കെ നേതാവല്ലെന്നും മുരളീധര്‍ പറഞ്ഞു.</p>
      <related>
        <a href="https://www.doolnews.com/government-suggests-nine-hour-working-day-in-draft-labour-code345.html?utm_source=doolnews&amp;utm_medium=related"/>
      </related>
      <p>തിരുവള്ളുവര്‍ ജീവിച്ചത് സാര്‍വത്രിക മൂല്യങ്ങള്‍ക്ക് വേണ്ടിയാണെന്നും വിഭാഗീയത പ്രചരിപ്പിക്കാനല്ലെന്നും മുരളീധര്‍ പറഞ്ഞു. തിരുവള്ളുവര്‍ ലോകത്താകമാനമുള്ള ജനങ്ങളുടെ ആരാധനാപാത്രമാണെന്നും ബി.ജെ.പിയുടെ റോള്‍ മോഡലാണെന്നും മുരളീധര്‍ പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>വിശുദ്ധ തിരുവള്ളുവറിനെക്കുറിച്ചുള്ള ഡി.എം.കെയുടെ ഇടുങ്ങിയ വ്യാഖ്യാനത്തെ ബി.ജെ.പി ശക്തമായി എതിര്‍ക്കുമെന്നും മുരളീധര്‍ പറഞ്ഞു. ഡി.എം.കെ എല്ലായിപ്പോഴും തമിഴരെ ഒറ്റിക്കൊടുത്തിട്ടുണ്ടെന്നും മുരളീധര്‍ ആരോപിച്ചു.</p>
      <p>‘തമിഴ് വിരുദ്ധാനാണെന്ന വിഭൂതി തിരുവള്ളുവറുടെ നെറ്റിയില്‍ ചാര്‍ത്താന്‍ ഞാന്‍ ഡി.എം.കെയെ വെല്ലുവിളിക്കുകയാണ്. തമിഴര്‍ അതിന് യോജിച്ച മറുപടിയും നല്‍കും.’, മുരളീധര്‍ കൂട്ടിച്ചേര്‍ത്തു.</p>
      <p>തിരുവള്ളുവറുടെ പ്രതിമയില്‍ കാവി ഷാള്‍ പുതപ്പിപ്പിച്ചതുമായി ബന്ധപ്പെട്ടാണ് തമിഴ്‌നാട്ടില്‍ തിരുവള്ളുവറുമായി ബന്ധപ്പെട്ട വിവാദങ്ങള്‍ തുടങ്ങുന്നത്. തമിഴ് കവിയോട് ബി.ജെ.പി അനാദരവ് കാട്ടിയെന്ന് ഡി.എം.കെ പ്രതികരിച്ചിരുന്നു.</p>
      <p>തിരുവള്ളുവര്‍ കാവി വസ്ത്രവും രുദ്രാക്ഷവും ധരിച്ച രീതിയിലുള്ള ചിത്രങ്ങളും ബി.ജെ.പി പ്രചരിപ്പിച്ചിരുന്നു. ഇതിന്റെ പേരില്‍ ബി.ജെ.പിക്ക് എതിരെ രൂക്ഷവിമര്‍ശനവുമായി ഡി.എം.കെയും സി.പി.ഐ.എമ്മും രംഗത്തെത്തി. തിരുവള്ളുവറിനെ ഹിന്ദുവായി ചിത്രീകരിക്കാനാണ് ബി.ജെ.പി നീക്കമെന്നും ഇത് അനുവദിക്കില്ലെന്നും ഡി.എം.കെ വ്യക്തമാക്കിയിരുന്നു.</p>
      <related>
        <a href="https://www.doolnews.com/patanjali-struggles-to-raise-money-in-acquisition-of-ruchi-soya-oil-company356.html?utm_source=doolnews&amp;utm_medium=related"/>
      </related>
      <p>ഇതിന് പിന്നാലെയാണ് തഞ്ചാവൂരിലെ പിള്ളയാര്‍പട്ടിയില്‍ തിരുവള്ളുവറുടെ പ്രതിമയില്‍ അഞ്ജാതര്‍ ചാണകം തളിച്ചു. പ്രതിമയുടെ കണ്ണ് പേപ്പറും മണ്ണും ഉപയോഗിച്ച് മൂടിയ നിലയിലുമായിരുന്നു. ഈ ആക്രമണത്തിനു പിന്നില്‍ ബി.ജെ.പിയാണെന്ന് ഡി.എം.കെ ആരോപിച്ചിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>തുടര്‍ന്ന് ബി.ജെ.പി നേതാക്കള്‍ പ്രതിമയില്‍ പാലഭിഷേകം നടത്തി. തിരുക്കുറലിന് പ്രശസ്തി നല്‍കാന്‍ നരേന്ദ്ര മോദി നടത്തുന്ന പ്രവര്‍ത്തനങ്ങളില്‍ അതൃപ്തിയുള്ളവരാണ് അക്രമത്തിന് പിന്നിലെന്നായിരുന്നു ബി.ജെ.പിയുടെ പ്രതികരണം.</p>
      <p>അതേസമയം, തിരുവള്ളുവറിന് ഏറ്റവും യോജിക്കുന്ന നിറം കാവിയാണെന്നും തിരുവള്ളുവര്‍ ഹിന്ദുവാണെന്നും സംഘപരിവാര്‍ സംഘടനയായ ഹിന്ദു മക്കള്‍ പാര്‍ട്ടി നേതാവ് അര്‍ജുന്‍ സമ്പത്ത് പറഞ്ഞിരുന്നു.</p>
      <figure>
        <iframe src="https://www.youtube.com/embed/xncZGmlx1bY" width="500" height="281" data-service="Youtube" scrolling="no"/>
      </figure>
    </article>
  </body>
</html>