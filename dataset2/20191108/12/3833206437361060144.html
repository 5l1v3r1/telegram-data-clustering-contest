<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/17-godishno-momiche-v-bolnica-sled-zhestoka-samorazprava-sus-suuchenichka-912228"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T12:09:00+00:00"/>
    <meta property="og:title" content="17-годишно момиче в болница след жестока саморазправа със съученичка"/>
    <meta property="og:description" content="17-годишно момиче от Варна попадна в болница след жестока саморазправа със съученичка във Варненскат..."/>
  </head>
  <body>
    <article>
      <h1>17-годишно момиче в болница след жестока саморазправа със съученичка</h1>
      <address>
        <time datetime="2019-11-08T12:09:00+00:00">08 Nov 2019, 12:09</time>
      </address>
      <p>17-годишно момиче от Варна попадна в болница след жестока саморазправа със съученичка във Варненската хуманитарна гимназия, научи <b>Varna24.bg</b>.</p>
      <p>Родителите на пострадалата девойка са подали жалба до Инспектората във Варна, откъдето са разпоредили проверка по случая, съобщи за медията ни началникът на РУО-Варна Венцеслава Генова. Тя допълни, че от самото учебно заведение до момента не е постъпвал сигнал за сбиването.</p>
      <p>Опитът ни да получим информация за случилото се от директора на учебното заведение се оказа безуспешен. </p>
      <p>За случая потвърдиха и от пресцентъра на полицията във Варна. От там уточниха, че е подаден сигнал за конфликтна ситуация между две непълнолетни момичета, прерастнала във физическа саморазправа и тече проверка.  </p>
      <p>Инцидентът е от 6 ноември, понеделник, когато две момичета от различни класове разменят остри реплики пред училището в междучасието. Според родителите на пострадалата девойка, тя е била подложена на словесна атака, психически тормоз и унижения, а след конфликтът отвън, нападната от другото момиче и нейна приятелка. След побоя потърпевшата била отведена в болница с наранявания. </p>
      <p>Според свидетели на случилото се обаче истината е друга и жертвата е провокирала конфликта. Ето какво сподели ученичка от същото училище в личния си профил във Фейсбук:</p>
      <p>"Пълни лъжи, изречени от устата на непълнолетно зависимо от наркотици момиче, опитващо се да се изкара жертва на насилие, което тя причинява на двете "побойнички", заплахи, психически тормоз в продължение на седмица, заплахи, физически тормоз от самата нея и нейния приятел с криминално досие."</p>
      <p>Тепърва проверката от страна на полицията и инспектората ще установят причините и обстоятелствата, довели до неприятния инцидент, както и кой носи вината и отговорността за случилото се.</p>
    </article>
  </body>
</html>