<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/praprawnuk-generala-jamesa-forsytha-poprosil-indian-o-przebaczenie,983897.html"/>
    <meta property="og:site_name" content="TVN24"/>
    <meta property="article:published_time" content="2019-11-08T12:33:00+00:00"/>
    <meta property="og:title" content="Indianie przebaczyli praprawnukowi Jamesa Forsytha za masakrę nad Wounded Knee"/>
    <meta property="og:description" content="Praprawnuk generała Jamesa Forsytha, którego 7. Pułk Kawalerii uczestniczył w ostatnim dużym starciu między armią Stanów Zjednoczonych a Indianami Wielkich Równin w grudniu 1890 roku, Bradley Upton..."/>
  </head>
  <body>
    <article>
      <h1>Indianie przebaczyli praprawnukowi Jamesa Forsytha za masakrę nad Wounded Knee</h1>
      <address><time datetime="2019-11-08T12:33:00+00:00">08 Nov 2019, 12:33</time> by <a rel="author">mart/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/c0b0b314-bea9-40cf-8846-83d8824972c2-480p.mp4"/>
        <figcaption>Masakra nad Wounded Knee została dokonana 29 grudnia 1890 roku<cite>Foto: Library of Congress | Video: Library of Congress/National Archives</cite></figcaption>
      </figure>
      <h3>Praprawnuk generała Jamesa Forsytha, którego 7. Pułk Kawalerii uczestniczył w ostatnim dużym starciu między armią Stanów Zjednoczonych a Indianami Wielkich Równin w grudniu 1890 roku, Bradley Upton, oficjalnie poprosił potomków Indian o przebaczenie. Odbyło się to podczas ceremonii w Dakocie Południowej.</h3>
      <p>Bradley Upton, praprawnuk gen. Jamesa Forsytha, który dojrzewał do tego kroku od momentu, gdy stryj przesłał mu fotografie ilustrujące masakrę na 250 przedstawicielach plemienia Lakotów Minneconjou, w tym na kobietach i dzieciach, przygotowywał się do prośby o przebaczenie przez kilkadziesiąt lat.</p>
      <related>
        <a href="https://www.tvn24.pl/polska-i-swiat,33,m/nie-zyje-mlody-indianski-aktywista-bronil-amazonii,982954.html"/>
      </related>
      <h3>"Od razu wiedziałem, że to było bardzo złe"</h3>
      <p>Gdy dowiedział się o "dokonaniach" pułku, dowodzonego przez swego prapradziadka, za które jego żołnierze otrzymali największą w historii liczbę Medali Honoru wręczonych kiedykolwiek za jedną bitwę, przeżył szok. Miał wówczas 16 lat.</p>
      <p>- Od razu wiedziałem, że to było bardzo złe - powiedział agencji Reutera. - Czułem wielki smutek - dodał. Upton przez wiele lat poszukiwał swej drogi duchowej. W ciągu ostatnich dwóch lat wstąpił na ścieżkę ćwiczeń buddyjskich.</p>
      <p>Wtedy zrozumiał, że musi poprosić o przebaczenie potomków tych, którzy ucierpieli z powodu starcia nad Wounded Knee, nazywanego "bitwą", ale przez wielu historyków uważanego za rzeź na cywilach ze względu na znaczną przewagę sił i uzbrojenia 7. Pułku Kawalerii nad złożoną w dużej części z kobiet i dzieci oraz rozbrojoną wcześniej grupą Lakotów.</p>
      <p>Prośba o przebaczenie została wyrażona w czwartek podczas ceremonii oczyszczenia przeprowadzonej w Rezerwacie nad Cheynne River w Dakocie Południowej.</p>
      <p>- Reakcja (Indian - red.) była niewiarygodna, bardzo pozytywna i wzruszająca - ocenił Bradley Upton.</p>
      <related>
        <a href="https://www.tvn24.pl/wiadomosci-ze-swiata,2/indianie-zabieraja-glos-w-sprawie-wezwan-z-dwoch-prowincji-do-secesji-od-kanady,982533.html"/>
      </related>
      <p>- Tylko jeden człowiek miał sumienie i zdobył się na to, żeby tu do nas przybyć i prosić o przebaczenie - powiedział Emanuel Red Bear, duchowy przywódca Indian z rezerwatu, który przewodził ceremonii.</p>
      <h3>Masakra nad Wounded Knee</h3>
      <p>Masakra nad Wounded Knee była ostatnim dużym starciem zbrojnym pomiędzy armią Stanów Zjednoczonych Ameryki a Indianami Wielkich Równin z 29 grudnia 1890 roku i jest uważana za końcowy akord wojny z Indianami.</p>
      <p>Do starcia doszło nad potokiem Wounded Knee na terenie indiańskiego rezerwatu Pine Ridge. Stanowiło kulminacyjny moment trwającej ponad dwa miesiące kampanii mającej zaprowadzić spokój w rezerwatach Lakotów (Siuksów) na terenie Dakoty Południowej i Dakoty Północnej oraz uspokoić obawy białych mieszkańców pogranicza zaniepokojonych szerzeniem się indiańskich rytuałów Tańca Ducha.</p>
      <p>W masakrze zginęli niemal wszyscy członkowie plemienia, którego wodzem był Wielka Stopa.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6ef4d411-2fad-47ac-8269-178bf36f6fad.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ciało wodza Wielka Stopa po masakrze nad Wounded Knee<cite>Źródło: Library of Congress</cite></figcaption>
      </figure>
      <p>Ówczesny dowódca armii USA generał Nelson Miles oskarżył Forsytha o "w najwyższym stopniu karygodne" postępowanie, które doprowadziło do śmierci 25 żołnierzy i "niczym nieusprawiedliwionej oraz wartej najcięższego potępienia" masakry bezbronnych Indian. Nadzorowane przez gen. Milesa wojskowe śledztwo doprowadziło do pozbawienia Forsytha dowództwa pułku pod zarzutem nieposłuszeństwa. Decyzję tę potem cofnięto, a Forsyth został mianowany generałem brygady.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/641f655e-b1bd-48ee-9adc-777660f8807f.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Tylu członków plemienia Wielkiej Stopy ocalało po masakrze nad Wounded Knee (zdjęcie z 1891 roku)<cite>Źródło: Library of Congress</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/new-york-times-naukowcy-z-usa-moga-przekazywac-dane-do-chin,983865.html"/>
        <a href="https://www.tvn24.pl/wiadomosci-ze-swiata,2/amerykanska-polityka-wobec-kuby-potepiona-w-onz-28-rok-z-rzedu,983847.html"/>
        <a href="https://www.tvn24.pl/wiadomosci-ze-swiata,2/doswiadczamy-smierci-mozgowej-nato-macron-nie-wie-czy-artykul-5-by-zadzialal,983695.html"/>
        <a href="https://www.tvn24.pl/wiadomosci-ze-swiata,2/trump-spotka-sie-z-erdoganem-w-bialym-domu,983567.html"/>
        <a href="https://www.tvn24.pl/wiadomosci-ze-swiata,2/serbia-kupi-rosyjski-system-pancyr-s-mimo-amerykanskich-ostrzezen,983566.html"/>
      </related>
    </article>
  </body>
</html>