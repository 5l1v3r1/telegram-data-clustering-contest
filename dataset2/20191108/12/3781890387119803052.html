<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740695"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T12:54:00+00:00"/>
    <meta property="og:title" content="ชนวนโหมรุนแรงครั้งใหม่ ตายรายแรกประท้วงในฮ่องกง"/>
    <meta property="og:description" content="นักศึกษาหนุ่มฮ่องกงเสียชีวิตจากอาการบาดเจ็บที่บริเวณศีรษะ เมื่อเช้าวันศุกร์ หลังตกหล่นจากที่สูง ระหว่างการปะทะกับตำรวจปราบจลาจล เมื่อต้นสัปดาห์ นับเป็นผู้เสียชีวิตรายแรกของการประท้วงใหญ่ ต่อต้านรัฐบาลจีนและคณะผู้บริหารเขตฮ่องกง ที่ยืดเยื้อมานานกว่า 5 เดือน คาดการตายอาจเป็นชนวนโหมความรุนแรงในการประท้วงมากขึ้นอีก"/>
  </head>
  <body>
    <article>
      <h1>ชนวนโหมรุนแรงครั้งใหม่ ตายรายแรกประท้วงในฮ่องกง</h1>
      <address>
        <time datetime="2019-11-08T12:54:00+00:00">08 Nov 2019, 12:54</time>
      </address>
      <p>
        <b>นักศึกษาหนุ่มฮ่องกงเสียชีวิตจากอาการบาดเจ็บที่บริเวณศีรษะ เมื่อเช้าวันศุกร์ หลังตกหล่นจากที่สูง ระหว่างการปะทะกับตำรวจปราบจลาจล เมื่อต้นสัปดาห์ นับเป็นผู้เสียชีวิตรายแรกของการประท้วงใหญ่ ต่อต้านรัฐบาลจีนและคณะผู้บริหารเขตฮ่องกง ที่ยืดเยื้อมานานกว่า 5 เดือน คาดการตายอาจเป็นชนวนโหมความรุนแรงในการประท้วงมากขึ้นอีก</b>
      </p>
      <p>สำนักข่าวต่างประเทศรายงานจากเขตบริหารพิเศษอ่องกงของจีน เมื่อวันที่ 8 พ.ย. ว่า นายอเล็กซ์ เฉา วัย 22 ปี นักศึกษาปริญญาตรีของมหาวิทยาลัยวิทยาศาสตร์และเทคโนโลยีฮ่องกง หรือ ยูเอสที เสียชีวิตจากอาการบาดเจ็บ จากการหล่นจากชั้นที่ 3 ลงสู่ชั้นที่ 2 ของอาคารจอดรถ  ในย่านเชืองกวานโอ เมื่อช่วงเช้าวันที่ 4 พ.ย. ระหว่างการปะทะกับตำรวจปราบจลาจล โดยเฉาถูกพบนอนหมดสติจมกองเลือด สมองได้รับการกระทบกระเทือนอย่างหนัก และเขาอยู่ในอาการโคม่าที่โรงพยาบาลนับตั้งแต่วันแรก จนกระทั่งเสียชีวิตลงเมื่อเช้าวันศุกร์ <br/><br/>สาเหตุการหล่นจากที่สูงของเฉายังเป็นที่ถกเถียง เนื่องจากจุดเกิดเหตุไม่มีกล้องวงจรปิดบันทึกเหตุการณ์ แต่กลุ่มผู้ประท้วงกล่าวโทษตำรวจ นายโจชัว หว่อง แกนนำกลุ่มเคลื่อนไหวทางการเมืองคนดังของฮ่องกง ทวีตข้อความ เมื่อวันศุกร์ ว่า "วันนี้พวกเราไว้อาลัยต่อการสูญเสียนักรบเพื่อเสรีภาพคนหนึ่งในฮ่องกง เราจะไม่ทิ้งใครไว้ข้างหลัง สิ่งที่เราเริ่มมาด้วยกัน เราจะบรรลุเป้าหมายด้วยกัน ส่วนความเสียหายที่สังคมชาวฮ่องกงได้รับ ในระยะ 1 เดือนที่ผ่านมา รัฐบาลฮ่องกงต้องรับผิดชอบชดใช้"</p>
      <figure>
        <img src="https://www.dailynews.co.th/admin/upload/20191108/news_SXMpGWCKEj200621_533.jpg?v=20191109033?v=6044"/>
      </figure>
      <figure>
        <img src="https://www.dailynews.co.th/admin/upload/20191108/news_HmGJdpsCOv200630_533.jpg?v=20191109033?v=4813"/>
      </figure>
      <figure>
        <img src="https://www.dailynews.co.th/admin/upload/20191108/news_JtHnhTEFUv200638_533.jpg?v=20191109033?v=4555"/>
      </figure>
      <p>การเสียชีวิตของเฉาทำให้กลุ่มผู้ประท้วงนัดรวมตัวกันอีกครั้ง เมื่อบ่ายวันศุกร์ เพื่อแสดงความเสียใจและไว้อาลัยต่อเฉา และนักศึกษากลุ่มหนึ่งของยูเอสที บุกทุบทำลายร้านสาขาสตาร์บัคส์ ที่อยู่ในมหาวิทยาลัย เนื่องจากมองว่าเป็นเจ้าของกิจการแฟรนไชส์เป็นฝ่ายสนับสนุนรัฐบาลจีนปักกิ่ง.<br/><br/>ภาพ - AFP, AP<br/> </p>
    </article>
  </body>
</html>