<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/fratii-micula-au-blocat-conturile-romatsa-28000-de-curse-ar-putea-fi-anulate-daca-statul-nu-scoate-400-de-milioane-de-euro-152648.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T12:10:00+00:00"/>
    <meta property="og:title" content="Fraţii Micula au blocat conturile ROMATSA. 28.000 de curse ar putea fi anulate dacă statul nu scoate 400 milioane de euro!"/>
    <meta property="og:description" content="Situaţie fără precedent! ROMATSA, compania care coordonează traficul aerian în România, are conturile blocate din luna august, de magnații bihoreni Ioan și Viorel Micula, iar dacă statul nu găseşte o modalitate prin care să le plătească acestora 400 milioane de euro, aproximativ 28.000 de curse aeriene ar putea fi anulate sau dirijate astfel încât să ocolească România."/>
  </head>
  <body>
    <article>
      <h1>Fraţii Micula au blocat conturile ROMATSA. 28.000 de curse ar putea fi anulate dacă statul nu scoate 400 milioane de euro!</h1>
      <address><time datetime="2019-11-08T12:10:00+00:00">08 Nov 2019, 12:10</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/fratii-micula-081119.jpg"/>
      </figure>
      <p>
        <b>Situaţie fără precedent! ROMATSA, compania care coordonează traficul aerian în România, are conturile blocate de magnații bihoreni Ioan și Viorel Micula, iar dacă statul nu găseşte o modalitate prin care să le plătească acestora 400 milioane de euro, aproximativ 28.000 de curse aeriene ar putea fi anulate sau dirijate astfel încât să ocolească România.</b>
      </p>
      <p>Informaţiile apar într-un articol publicat, vineri, de <a href="https://www.libertatea.ro/stiri/document-28-000-de-curse-aeriene-vor-fi-anulate-in-fiecare-luna-daca-statul-roman-nu-gaseste-400-de-milioane-de-euro-pentru-fratii-micula-2794220"><b>Libertatea</b></a>, care redă şi un document intern al regiei, cu mențiunea că fraţii Micula au instituit poprirea asupra conturilor ROMATSA încă din luna august, la o instanţă din Belgia, ca urmare a procesului de 400 milioane de euro, câştigat de cei doi magnaţi.</p>
      <p>"Din cauza problemelor financiare, ROMATSA ar putea să îşi piardă certificarea primită de la Autoritatea Aeronautică Română, începând din 1 ianuarie 2020, iar acest lucru ar duce la probleme şi mai grave. Dacă s-ar închide pentru o singură lună spaţiul aerian al României, aproximativ 28.000 de curse aeriene ar fi anulate, potrivit unei simulări a Eurocontrol pe luna iulie 2019", arată sursa citată.</p>
      <p>Conform documentului intern, ROMATSA are 309 milioane de lei în conturi, însă suma este insuficientă pentru pentru plata datoriei către fraţii Micula.</p>
      <p>Situaţia este cunoscută la nivelul angajaţilor regiei, "de la controlorii de zbor, la personalul tehnic, la meteorologi, care se gândesc deja la proteste în luna decembrie".</p>
      <p>
        <b>Un proces cu cântec</b>
      </p>
      <p>Totul a pornit de la procesul intentat de Ioan şi Viorel Micula, care au și cetățenie suedeză, pierdut de statul român în anul 2013 la Tribunalul internaţional de la Washington. Procesul privește ajutoarele de stat pe care ar fi fost îndreptățiți să le încaseze magnații bihoreni, dat fiind că au investit într-o zonă defavorizată. Comisia Europeană a decis, însă, că ajutorul este ilegal și a interzis României să plătească suma, fapt care a dat naștere mai multor acțiuni în instanță.</p>
      <p>Potrivit deciziei finale, din 2013, România trebuia să plătească 85 milioane de euro drept despăgubiri, din cauză că a anulat o serie de facilităţi oferite celor doi investitori. Dar, de atunci, suma s-a „rostogolit”, ajungând, potrivit noului ministru al Transporturilor, Lucian Bodea, la 394,9 milioane de euro, cu dobânzi şi penalităţi. În încercarea să-și recupereze banii, fraţii Micula au dat în judecată statul român la mai multe instanţe, inclusiv în Luxemburg, Suedia, Marea Britanie şi SUA.</p>
      <p>
        <b>Situație veche</b>
      </p>
      <p>Situaţia dificilă în care se găseşte ROMATSA a fost abordată, joi, şi de noul ministru al Transporturilor, Lucian Bode, respectiv de premierul Ludovic Orban. "Poprirea este de 394,9 milioane de euro. Vorbim de procesul câştigat de fraţii Micula, 395 de milioane de euro. Fraţii Micula au câştigat atunci procesul împotriva statului român pentru 84,5 milioane de euro. Până la 395 de milioane sunt dobânzi şi penalităţi. În această situaţie suntem. Sigur, mâine - mâine, nu peste multe zile - o să am o întâlnire cu reprezentanţii companiei să găsim soluţii, să ne adresăm Finanţelor, pentru că nu este vina ROMATSA că este în această situaţie. Împreună cu ANAF vom găsi soluţii pentru a debloca această situaţie", a explicat Lucian Bode, citat de Adevarul.ro.</p>
      <p>Premierul Ludovic Orban a spus, la rândul său, că situaţia de la ROMATSA este "critică", pentru că "există riscul ca ROMATSA să nu mai funcţioneze". El a spus că ROMATSA poate funcţiona până la sfârşitul anului, dar a arătat că este nevoie de identificarea de soluţii urgente pentru a achita datoria către fraţii Micula. "A fost invalidat un ajutor de stat de care beneficiau companiile fraţilor Micula, care au atacat la Curtea de arbitraj. S-a dat o decizie, s-a stabilit un prejudiciu, iar ei s-au îndreptat împotriva unor asset-uri şi companii care au cash flow, care au bani şi la ora asta asta fac, trag bani", a precizat Orban.</p>
      <p>Adevărul mai notează că, încă din luna septembrie 2015, ROMATSA a fost notificată de către EUROCONTROL cu privire la existenţa unui act de executare silită transmis de un executor judecătoresc belgian asupra fondurilor cuvenite regiei, obţinute din activitatea de prestare de servicii de trafic aerian, în urma procesului dintre fraţii Micula şi statul român. Astfel, conturile bancare ale ROMATSA nu au mai fost alimentate cu sumele de bani aferente serviciilor deja efectuate de dirijare a traficului aerian, întrucât, în urma unei hotărâri a instanţei de judecată din Belgia, sumele colectate de EUROCONTROL în numele ROMATSA au fost blocate în contul unei datorii a statului român.</p>
    </article>
  </body>
</html>