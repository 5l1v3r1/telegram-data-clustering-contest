<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/savner-verken-windows-eller-mac/71789137"/>
    <meta property="og:site_name" content="Dinside"/>
    <meta property="article:published_time" content="2019-11-08T12:47:04+00:00"/>
    <meta property="og:title" content="Savner verken Windows eller Mac"/>
    <meta property="og:description" content="For første gang klarer jeg meg helt fint uten en Mac eller Windows-PC, også på jobben."/>
  </head>
  <body>
    <article>
      <h6 class="kicker">Kommentar:</h6>
      <h1>Savner verken Windows eller Mac</h1>
      <h2>For første gang klarer jeg meg helt fint uten en Mac eller Windows-PC, også på jobben.</h2>
      <address><time datetime="2019-11-08T12:47:04+00:00">08 Nov 2019, 12:47</time> by <a rel="author">Bjørn Eirik Loftås</a></address>
      <p>Sommeren 2009 <a href="https://www.dinside.no/data/slik-blir-google-pc-ene/61915460">kom nyheten</a> om at Google ville utfordre Microsoft ved å lansere sitt eget operativsystem, ChromeOS.</p>
      <p>Dette var i en tid da Microsoft hadde tilnærmet monopol i PC-markedet med sitt operativsystem, Windows. Jeg kan huske at jeg tenkte at hvis noen skulle klare å utfordre dette monopolet, måtte det være Google.</p>
      <figure>
        <img src="https://dbstatic.no/71793199.jpg?imageId=71793199&amp;x=0&amp;y=0&amp;cropw=88.888888888889&amp;croph=100&amp;width=160&amp;height=180"/>
        <figcaption>Bjørn Eirik Loftås er redaktør i Dinside.no Vis mer</figcaption>
      </figure>
      <p>I motsetning til Microsoft, som var spesialist på å lage programvare som måtte installeres lokalt på PC-en, var Googles visjon å ha minst mulig liggende lokalt - all aktivitet skulle være nettbasert, og brukerdata skulle lagres trygt i skyen, ikke på en PC som kunne havne på avveie eller få diskkrasj.</p>
      <p><b>Det var en spennende tanke, selv om den kom for tidlig for folk flest.</b> De færreste hadde tilgang til nettet overalt; mobildata var for eksempel fortsatt både skrekkelig dyrt og temmelig tregt.</p>
      <p>De første ChromeOS-maskinene kom i butikkene i 2011, i Norge kom de første i 2014. Siden den gang har Dinside testet <a href="http://dinside.no/emne/chromebook">en rekke modeller</a>, men har aldri helt kommet over følelsen av at konseptet «nesten» har vært godt nok.</p>
      <p>Når vi nå nærmer oss 2020, har det gått mer enn 10 år siden Google presenterte PC-operativsystemet sitt for første gang.</p>
      <p>
        <b>Omtrent like lang tid har det tatt for Chromebooken å bli et seriøst alternativ til Windows-PC-er og Mac-er.</b>
      </p>
      <p>Ikke bare fordi det har tatt tid å bli et modent operativsystem, nå også med muligheten til å kjøre Android-apper både i mobil- og nettbrettmodus, men også fordi det er først nå mange av oss kan tillate oss å jobbe på mobilnettet hele arbeidsdagen, uten å bli flådd.</p>
      <p>Samtidig er det snart ingen grenser for hva du kan gjøre gjennom en helt vanlig nettleser. Du opplever kanskje også at du sjeldnere og sjeldnere bruker annen programvare som er installert på PC-en?</p>
      <p>
        <b>Personlig har jeg brukt en Acer Chromebook 14 som primærmaskin de siste ukene, og for første gang har jeg ikke savnet verken Windows eller MacOS til noe av det jeg har jobbet med.</b>
      </p>
      <p>Her ser du ti grunner til det:</p>
      <ol>
        <li>Nesten alle systemene jeg bruker på jobben er nettbaserte og fungerer like godt på Chromebook som på PC-ene jeg vanligvis bruker.</li>
        <li>Web-applikasjoner for Google Docs og Microsoft Office har all den funksjonaliteten jeg forventer og trenger fra kontorprogrammer. De har også støtte for å jobbe med dokumenter og presentasjoner når jeg er offline.</li>
        <li>Bilderedigering gjør jeg enkelt og gratis gjennom web-applikasjonen <a href="https://www.dinside.no/data/photopea-kan-vaere-alt-du-trenger/70620047">Photopea</a>. Også denne har offline-modus, slik at jeg kan jobbe med bildene også når jeg ikke har nett.</li>
        <li>Direktetilgang til skylagring i filbehandleren, uten lokal mellomlagring, betyr både enorm lagringskapasitet og gjør det vanskeligere å få tilgang til filene mine dersom maskinen skulle havne på avveie.</li>
        <li>Ingen vifter betyr at støy er fraværende.</li>
        <li>Batteritiden holder til hele arbeidsdagen og vel så det, nesten uansett hvordan jeg belaster maskinen.</li>
        <li>Google Assistant er nå innebygd. Jeg kan bare si «Hey Google» og spørre om alt mellom himmel og jord - eller be om å få avspilt en favorittlåt på Chromecasten som er tilkoblet TV-en.</li>
        <li>Den logiske enkelheten, som jeg mener har vært en utfordring på Windows siden Windows 7. Alle innstillinger finner du for eksempel på ett sted.</li>
        <li>Vissheten om at hvis det oppstår systemfeil, kan Chromebook nullstilles på under ett minutt - uten at jeg risikerer at brukerdata går tapt.</li>
        <li>Ikke en eneste gang har jeg blitt bedt om å starte maskinen på nytt, fordi en eller annen oppdatering krevde det.</li>
      </ol>
      <p>Android-appene Outlook, Youtube, Spotify, Netflix, TV2 Sumo og Google Maps har jeg installert, blant annet fordi de gir meg mulighet til å laste ned og bruke innhold de gangene jeg er offline. App-ustabilitet, som var et ankepunkt i <a href="https://www.dinside.no/data/lenovo-har-laget-en-meget-god-pc-men-noe-holder-den-tilbake/71596164">testen av Lenovo Yoga C630</a>, har ikke vært et problem på Acer Chromebook 14.</p>
      <figure>
        <img src="https://dbstatic.no/71796540.jpg?imageId=71796540&amp;x=3.0211480362538&amp;y=0&amp;cropw=96.983408748115&amp;croph=100&amp;width=643&amp;height=498"/>
        <figcaption><b>ENKEL MASKIN:</b> Modellen jeg har brukt de siste ukene, har full HD-skjerm på 14 tommer, 4 GB RAM og 64 GB SSD. Prosessoren er en firekjernet Intel Celeron. En enkel og rimelig maskin, men ChromeOS er et lettkjørt operativsystem. Foto: Acer Vis mer</figcaption>
      </figure>
      <p>Verdt å nevne er at modellen jeg har brukt, kommer uten berøringsskjerm. Det begrenser naturligvis funksjonaliteten i enkelte Android-apper, men ikke i dem jeg har installert.</p>
      <p>Jeg har koblet maskinen til møteskjermer både på jobben og andre steder, oppkoblingen via HDMI har alltid gått smertefritt. Det har ikke alltid vært tilfelle når jeg har koblet til mine Windows-PC-er.</p>
      <related>
        <a href="https://www.dinside.no/mobil/hvor-var-det-det-gikk-galt/71439645"/>
      </related>
      <p>Jeg skriver også jevnlig ut dokumenter på en HP-skriver som er tilkoblet trådløsnettet hjemme. Her har jeg imidlertid ikke så mange innstillinger å velge mellom som i Windows-driveren.</p>
      <p>Enklere driverprogramvare på Chromebook er normalt, og kan være et ankepunkt for de mest avanserte brukerne. Det kan naturligvis også være annet tilleggsutstyr som kan by på utfordringer.</p>
      <p>Det er imidlertid svært sjelden jeg har behov for slikt lenger. Eksterne disker, minneplugger, hodetelefoner (både kablet og via Bluetooth), fungerer uansett uproblematisk mot Chromebook.</p>
      <p>Og hva sitter vi igjen med da? Jo, en tredje PC-plattform som endelig er å regne som fullgodt alternativ til Windows og MacOS for deg som har et normalt PC-behov. Det er gledelig - ikke minst for konkurransen.</p>
      <p>For nå legger ikke Chromebooks bare press på konkurrentene med hensyn til pris, men også på brukeropplevelse. Forhåpentligvis vil det på sikt føre til både bedre produkter og bedre priser for deg og meg.</p>
      <related>
        <h4>få også med deg denne:</h4>
        <a href="https://www.dinside.no/data/na-fikk-vi-lyst-pa-en-chromebook/68898574"/>
      </related>
    </article>
  </body>
</html>