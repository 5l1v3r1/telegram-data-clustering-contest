<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/cronaca/truffa-anziani-8-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-08T12:47:00+00:00"/>
    <meta property="og:title" content="Ancora una truffa ai danni di un’anziana"/>
    <meta property="og:description" content="Indagano i carabinieri"/>
  </head>
  <body>
    <article>
      <h1>Ancora una truffa ai danni di un’anziana</h1>
      <h2>Indagano i carabinieri</h2>
      <address><time datetime="2019-11-08T12:47:00+00:00">08 Nov 2019, 12:47</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/22515828446036/movie_20191108_133822-2.mp4"/>
      </figure>
      <p>Truffatori in azione a Montecalvo Irpino. Utilizzando la tecnica di seguito indicata, è stata messo a segno una truffa ai danni di una ultraottantenne:</p>
      <ul>
        <li>telefonata del malvivente alla vittima prescelta: spacciandosi per il nipote, le faceva credere d’essere responsabile di un incidente stradale e che, fermato dai Carabinieri, aveva bisogno di 8mila euro per il pagamento dei danni e delle spese legali, aggiungendo che di lì a poco sarebbe passato il suo avvocato per ritirare il denaro;</li>
      </ul>
      <ul>
        <li>poco dopo la telefonata, il sedicente avvocato si presenta all’abitazione dell’anziana, riuscendo a farsi consegnare la somma di 3mila euro;</li>
        <li>immediata fuga non appena in possesso del bottino.</li>
      </ul>
      <p>L’anziana si rendeva conto del raggiro in cui era incappata solo dopo qualche ora, allorquando contattava il familiare e raccontava l’accaduto; non esitava quindi a sporgere denuncia presso la locale Stazione.</p>
      <p>Sono in corso indagini da parte dei Carabinieri della Compagnia di Ariano Irpino finalizzate all’identificazione del truffatore.</p>
      <p>Nonostante i ragguardevoli risultati conseguiti, il Comando Provinciale dei Carabinieri di Avellino ricorda ancora una volta i consigli riportati con l’iniziativa “<i>Difenditi dalle truffe</i>”, principalmente rivolta agli anziani, potenziali vittime di truffa, ma anche a tutti gli operatori pubblici e privati, reti parentali o amicali che, venendo a contatto con persone anziane a vario titolo, possono assumere un ruolo nella prevenzione e nella tutela nei confronti di questa categoria di persone. È importante saper riconoscere le situazioni più a rischio, conoscere gli elementi che possono far pensare che sia in atto un tentativo di truffa e, di conseguenza, i comportamenti da assumere. Spesso è la condizione di solitudine della persona che favorisce i truffatori: le persone anziane con pochi amici e scarse relazioni sociali, con minore prontezza di riflessi o minor conoscenza dei fenomeni di truffa possono essere ingannate con maggiore facilità.</p>
      <p>Prestare attenzione se qualcuno telefona o si presenta a casa, chiedendo del denaro o oggetti preziosi per pagare fantomatiche cauzioni, spese legali, debiti o acquisti di merce, con la scusa che lo ha mandato un parente: in tal caso rinviare l’appuntamento e contattare il familiare interessato, segnalando immediatamente ogni situazione sospetta al “112” o al più vicino Comando.</p>
    </article>
  </body>
</html>