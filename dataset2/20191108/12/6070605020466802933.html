<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Africa-exporta-estufes-Noruega_0_2340366083.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T12:36:35+00:00"/>
    <meta property="og:title" content="L'Àfrica exporta estufes a Noruega"/>
    <meta property="og:description" content="Una ONG tira de sàtira per denunciar la repetició d'estereotips en les campanyes de solidaritat"/>
  </head>
  <body>
    <article>
      <h1>L'Àfrica exporta estufes a Noruega</h1>
      <h2>Una ONG tira de sàtira per denunciar la repetició d'estereotips en les campanyes de solidaritat</h2>
      <address>
        <time datetime="2019-11-08T12:36:35+00:00">08 Nov 2019, 12:36</time>
      </address>
      <p>"L'hivern arriba a Noruega i hem d'escampar escalfor i somriures". La frase la pronuncia un directiu d'una companyia africana, molt afectat al conèixer l'enorme quantitat de noruecs que passen fred, que vol exportar ajuda del sud al nord. La solidaritat és en forma de radiadors que funcionen amb energia solar i que vol enviar a un país que es passa la meitat de l'any en la foscor. L'escena no és real i s'inclou en la nova campanya de l'ONG Fons d’Assistència Internacional d’Estudiants i Acadèmics Noruecs (SAIH), que lluita per eliminar els <a href="https://www.ara.cat/societat/son-africans-que-ajuden_0_2194580567.html">estereotips que l'eurocentrisme perpetua a l'Àfrica</a>: nadons amb el moc i la mosca a la cara, famílies en cases de fang o nens paupèrrims però feliços.</p>
      <p>Els del SAIH han girat la truita per denunciar com els estereotips "ataquen la dignitat" i com el disseny dels programes d'ajuda acaba sent sovint poc eficaç perquè els equips del nord treballen, precisament, sobre clixés i paràmetres desactualitzats. En la nova campanya tornen a utilitzar els radiadors per sacsejar consciències i retratar el funcionament d'un sistema que oblida els que han de rebre les ajudes. La imatge central és una nena que plora, rossa i d'ulls blaus, que encaixa perfectament en l'estereotip nòrdic.</p>
      <figure>
        <img src="https://www.ara.cat/2019/03/10/societat/nena-identifiqui-tractament02-Estereotip-SAIH_2194590575_61065699_117x66.jpg"/>
      </figure>
      <p>
        <a href="https://www.ara.cat/societat/son-africans-que-ajuden_0_2194580567.html">“On són els africans que ajuden africans?”</a>
      </p>
      <p>En aquest cas fictici i pedagògic, els africans són els que han detectat el problema. "No sabia que tanta gent a Noruega passava fred", diu el directiu d'Africa Corp, l'empresa que serveix per donar forma a la paròdia de la solidaritat. Un cop detectada la situació, posa en marxa tot l'engranatge per posar la seva marca i el seu logo al servei de la col·laboració amb els pobres noruecs. "No només ens importa el negoci, ens importa la gent", diu en un moment aquest alt executiu que subratlla la voluntat d'ajudar "els menys afortunats".</p>
      <p>Després de reunir la junta empresarial, s'estranyen que hi hagi un món "sense sol, sense escalfor i sense somriures", on els "llops ronden pels carrers" sense control. Un a un, els directius van deixant anar els tòpics més gastats sobre Noruega i en cap dels casos es proposen conèixer què és el què realment necessiten i reclamen els noruecs. La solució serà enviar des de l'Àfrica a Noruega radiadors que funcionen "amb energia solar". "I què passarà els dies de foscor?", s'atreveix a preguntar un dels presents, mentre que un altre aixeca la mà per apuntar que creu que s'han equivocat amb la bandera, perquè enlloc de la noruega és la danesa.</p>
      <p>
        <a href="https://www.ara.cat/internacional/Batman-contra-pornografia-miseria_0_1916208514.html">Batman irromp al camp de refugiats</a>
      </p>
    </article>
  </body>
</html>