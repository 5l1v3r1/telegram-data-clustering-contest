<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B3%D8%AA%E2%80%8C%DA%A9%D9%85-%D8%B4%D8%B4-%DA%A9%D8%B4%D8%AA%D9%87-%D9%88-%D8%A8%DB%8C%D8%B4-%D8%A7%D8%B2-%DB%B3%DB%B0%DB%B0-%D8%B2%D8%AE%D9%85%DB%8C-%D8%AF%D8%B1-%D8%B2%D9%84%D8%B2%D9%84%D9%87-%D8%B4%D9%85%D8%A7%D9%84-%D8%BA%D8%B1%D8%A8%DB%8C-%D8%A7%DB%8C%D8%B1%D8%A7%D9%86-20191108/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-08T12:36:28+00:00"/>
    <meta property="og:title" content="دست‌کم شش کشته و بیش از ۳۰۰ زخمی در زلزله شمال غربی ایران"/>
    <meta property="og:description" content="در یک زلزله که به قدرت ۵.۹ ریشتر نخستین ساعات بامداد روز جمعه در شمال غربی ایران روی داد، دست‌کم شش نفر کشته و بیش از ۳۰۰ نفر دیگر زخمی شدند."/>
  </head>
  <body>
    <article>
      <h1>دست‌کم شش کشته و بیش از ۳۰۰ زخمی در زلزله شمال غربی ایران</h1>
      <address>
        <time datetime="2019-11-08T12:36:28+00:00">08 Nov 2019, 12:36</time>
      </address>
      <p>
        <b>در یک زلزله که به قدرت ۵.۹ ریشتر نخستین ساعات بامداد روز جمعه در شمال غربی ایران روی داد، دست‌کم شش نفر کشته و بیش از ۳۰۰ نفر دیگر زخمی شدند.</b>
      </p>
      <p>این زلزله در ساعت ۲:۱۷ بامداد و در بخش ترک در استان آذربایجان شرقی و در ۱۶۰ کیلومتری جنوب تبریز روی داده است.</p>
      <p>ایرنا، خبرگزاری رسمی جمهوری اسلامی ایران در این باره نوشت که تاکنون ۶ نف ر جان خود را در این زلزله از دست داده‌اند.</p>
      <p>ایسنا نیز نوشت که حدود ۳۸۰ نفر زخمی شده‌اند که بیشتر مصدومان به صورت سرپایی درمان و ۱۷ نفر از زلزله‌زده‌ها در بیمارستانها بستری شده‌اند.</p>
      <p>همچنین شهرهای میانه، سراب و ترکمانچای در استان آذربایجان شرقی تحت تاثیر مستقیم این زلزله قرار گرفته‌اند و تاکنون هفت روستای مناطق زلزله زده بیشترین خسارت را دیده اند و در این میان بیشترین تخریب در روستای ورنکش با تخریب ۳۰ خانه گزارش شده است. همچنین استانهای زنجان، گیلان، اردبیل و آذربایجان غربی نیز زمین لرزه صبح امروز را احساس کرده‌اند.</p>
      <p>بر اساس گزارش رسانه‌های ایران بسیاری از مردم آذربایجان شرقی از ترس وقوع دوباره زلزله، شب گذشته را در خیابان‌ها گذراندند.</p>
    </article>
  </body>
</html>