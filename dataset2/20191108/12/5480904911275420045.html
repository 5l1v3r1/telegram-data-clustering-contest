<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hodnota-majetku-dolarovych-miliardaru-loni-klesla/1818733?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T12:11:00+00:00"/>
    <meta property="og:title" content="Hodnota majetku dolarových miliardářů loni klesla"/>
    <meta property="og:description" content="Curych - Celková hodnota majetku dolarových miliardářů se loni po pěti letech růstu snížila asi o čtyři procenta na 8,54 bilionu dolarů (197,5 bilionu Kč). Vyplývá to ze studie poradenské společnosti PwC a švýcarské banky UBS. Počet dolarových miliardářů loni ve světě klesl téměř o tři procenta na 2101. V České republice se však jejich počet zvýšil na osm z šesti v roce předchozím. Jména miliardářů studie nezahrnuje."/>
  </head>
  <body>
    <article>
      <h1>Hodnota majetku dolarových miliardářů loni klesla</h1>
      <address><time datetime="2019-11-08T12:11:00+00:00">08 Nov 2019, 12:11</time> by <a rel="author" href="http://www.ctk.cz/" target="_blank">ČTK</a></address>
      <p>Curych - Celková hodnota majetku dolarových miliardářů se loni po pěti letech růstu snížila asi o čtyři procenta na 8,54 bilionu dolarů (197,5 bilionu Kč). Vyplývá to ze studie poradenské společnosti PwC a švýcarské banky UBS. Počet dolarových miliardářů loni ve světě klesl téměř o tři procenta na 2101. V České republice se však jejich počet zvýšil na osm z šesti v roce předchozím. Jména miliardářů studie nezahrnuje.</p>
      <p>"Miliardářský boom z předchozích pěti let nyní prochází přirozenou korekcí. Podmínky pro tento pokles vytvořil silnější dolar společně s větší nejistotou na akciových trzích v době obtížnějšího geopolitického prostředí," uvedl Josef Stadler ze společnosti UBS.</p>
      <p>Navzdory loňskému poklesu hodnota majetku miliardářů v uplynulých pěti letech vzrostla více než o třetinu. Počet miliardářů se ve stejném období zvýšil téměř o dvě pětiny.</p>
      <p>Podle žebříčku časopisu Forbes zveřejněného začátkem října je nejbohatším Čechem majitel investiční skupiny PPF Petr Kellner s odhadovaným majetkem 350 miliard korun. Za ním následují Radovan Vítek, Karel Komárek, Andrej Babiš, Daniel Křetínský, Pavel Baudiš, Pavel Tykač, Marek Dospiva, Eduard Kučera a Jiří Šmejc.</p>
    </article>
  </body>
</html>