<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/teli-uzemmodra-kapcsoljak-az-orszagot"/>
    <meta property="og:site_name" content="infostart"/>
    <meta property="article:published_time" content="2019-11-08T12:19:00+00:00"/>
    <meta property="og:title" content="Téli üzemmódra kapcsolják az országot"/>
    <meta property="og:description" content="Számos újdonsággal készült a téli szezonra az országos, mintegy 32 ezer kilométernyi gyorsforgalmi-, fő- és mellékút üzemeltetéséért felelős Magyar Közút Nonprofit Zrt."/>
  </head>
  <body>
    <article>
      <h1>Téli üzemmódra kapcsolják az országot</h1>
      <address><time datetime="2019-11-08T12:19:00+00:00">08 Nov 2019, 12:19</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/08/komoly-ellenorzesekre-keszulhetnek-november-az-autosok-itt-a-lista"/>
        <a href="https://infostart.hu/eletmod/2019/10/25/itt-vannak-a-2019-es-szezon-legjobb-teli-gumijai"/>
      </related>
      <h3>Az országos, mintegy 32 ezer kilométernyi gyorsforgalmi-, fő- és mellékút üzemeltetéséért felelős Magyar Közút Nonprofit Zrt. idén is november 10-től kezdődően az enyhe őszi idő ellenére, a jogszabályi előírások szerint az ország teljes területén téli üzemmódra vált.</h3>
      <p>Minden év november 10. napjától téli üzemmódra vált a Magyar Közút Nonprofit Zrt., ez az idei évben sincs másként. Így országosan 19 megyei igazgatóságán, 94 mérnökségén és a központi irányításban is 0-24 órás szolgálatra állnak át a szakemberek. A téli hónapokban a társaság elsődleges feladata a hóeltakarítás és a síkosságmentesítés, valamint – megfelelő időjárási körülmények között – a téli ideiglenes kátyúzás. A következő hónapokban, a télies időjárás beálltával mintegy 4000-en dolgoznak váltott, 12 órás műszakokban a téli útüzemeltetési feladatok ellátásán, koordinációján.</p>
      <p>A Magyar Közút Nonprofit Zrt. a 2019-2020-es téli szezonban az országos közúthálózaton összesen mintegy 1000 munkagépet (nehézgépjárművek, rakodógépek, hómarók) állít hadrendbe.</p>
      <blockquote>Az idei évben a gépparkban számos fejlesztést és beruházást hajtottak végre: többek között 10 darab multifunkcionális Unimogot, 15 darab, a külterületi országos kerékpárutak téli kezelésére is alkalmas John Deere kistraktort és 6 nyerges vontatót is beszereztek.</blockquote>
      <p>A társaság mind a 94 mérnökségén feltöltötte a sótárolókat, így országosan összesen mintegy 180 ezer tonna útszóró só, több mint 1400 tonna kálcium-klorid granulátum, 2,1 millió liter kálcium-klorid oldat és 11 ezer tonna érdesítő anyag áll a szakemberek rendelkezésére kezdőkészleten, melyek pótlása keretszerződésekkel is biztosított. Ezen kívül a megelőző védekezésre idén is nagy hangsúlyt fektet a társaság: azokon a szakaszokon, ahol az elmúlt évek tapasztalatai alapján nagyobb a hófúvások előfordulási lehetősége, ott hófogórácsokat és hálókat helyeznek ki, ez összesen 516 kilométernyi útszakaszt érint. Emellett összesen közel 400 kilométeren hófogó erdősávok is találhatóak az országos közúthálózat mentén.</p>
      <p>A szakemberek arra kérik az autósokat, hogy <a href="https://infostart.hu/belfold/2019/10/19/ezert-haltak-meg-egy-honap-alatt-hatvanan-a-magyar-utakon">nyári gumijukat még a tartós fagyok előtt cseréljék át</a> téli közlekedésre alkalmas abroncsokra.</p>
      <blockquote>A téli gumik tapadása nagyságrendekkel jobb, mint a nyári vagy akár a négyévszakos gumiké, a téli időszakban ezzel a féktávok hossza is érdemben csökkenthető.</blockquote>
      <p>A tapasztalatok azt mutatják, hogy sokan nem váltanak <a href="https://infostart.hu/eletmod/2019/10/25/itt-vannak-a-2019-es-szezon-legjobb-teli-gumijai">téli gumira</a>, ami téliesebb útviszonyok mellett jelentősen növelheti a balesetek kockázatát. A közlekedőknek ősszel és télen is érdemes még utazás előtt tájékozódniuk az aktuális útviszonyokról, hogy fel tudjanak készülni az esetleges lassúbb haladásra vagy rendkívüli helyzetekre. Az országos közutakra vonatkozóan az autósok a Magyar Közút Nonprofit Zrt. megyei diszpécserközpontjai mellett a társaság útinformációs szolgálatánál is érdeklődhetnek a 06-1-366-2400-ás telefonszámon. A www.utinform.hu oldalon számos hasznos közlekedési információhoz juthatnak a közlekedők, a téli időszakban néhány óránként országos összesítést is publikálnak a szakemberek az aktuális útviszonyokról, forgalmi helyzetről a fenti weboldalon.</p>
      <p>
        <i>Nyitókép: Pixabay</i>
      </p>
    </article>
  </body>
</html>