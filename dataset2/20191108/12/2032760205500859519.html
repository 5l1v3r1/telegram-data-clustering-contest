<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89040"/>
    <meta property="og:site_name" content="Denník politika"/>
    <meta property="article:published_time" content="2019-11-08T12:35:07+00:00"/>
    <meta property="og:title" content="Štyri pätiny Slovákov vnímajú Pentu negatívne, najviac voliči KDH a SaS"/>
    <meta property="og:description" content="8.11.2019 (Webnoviny.sk) – Štyri pätiny obyvateľov Slovenska majú negatívny názor na investičnú skupinu Penta. Vyplýva to z prieskumu agentúry Focus na objednávku koalície Progresívne Slovensko/Spolu, ktorý uskutočnila 30. októbra – 6. novembra formou osobného dopytovania na vzorke 1 020 respondentov."/>
  </head>
  <body>
    <article>
      <h1>Štyri pätiny Slovákov vnímajú Pentu negatívne, najviac voliči KDH a SaS</h1>
      <address><time datetime="2019-11-08T12:35:07+00:00">08 Nov 2019, 12:35</time> by <a rel="author">Webnoviny</a></address>
      <p>8.11.2019 (Webnoviny.sk) – Štyri pätiny obyvateľov Slovenska majú negatívny názor na investičnú skupinu Penta. Vyplýva to z prieskumu agentúry Focus na objednávku koalície Progresívne Slovensko/Spolu, ktorý uskutočnila 30. októbra – 6. novembra formou osobného dopytovania na vzorke 1 020 respondentov.</p>
      <p>Osem z desiatich opýtaných (80,1 percenta) má na Pentu skôr (32,9 percenta) alebo veľmi (47,2 percenta) negatívny názor. Naopak, celkovo pozitívny názor na skupinu vyjadrila približne desatina respondentov (9,4 percenta).</p>
      <p>Opozičné zoskupenie si prieskum objednalo po zverejnení údajnej nahrávky z kauzy Gorila, v ktorej vystupuje spolumajiteľ Penty Jaroslav Haščák.</p>
      <h3>Názor na Pentu</h3>
      <p>Respondentom boli položené otázky týkajúce sa ich názoru na finančnú skupinu Penta, či počuli o návrhu zákona Lex Haščák, a či by prípadné nepodporenie návrhu tohto zákona zo strany niektorej z opozičných strán bolo prejavom ich strachu z Penty, alebo to nie je možné takto vnímať. Z prieskumu vyplýva, že 6,6 percenta respondentov nikdy o Pente nepočulo.</p>
      <p>Prevažne negatívny názor na Pentu mali voliči opozičných, ale aj koaličných strán. Najviac negatívne vidia Pentu voliči KDH (92,9 percenta). Potom nasleduje SaS (88,6 percenta), OĽaNO (87,8 percenta), koalícia PS/Spolu (87,3 percenta), SNS (86,1 percenta), Za ľudí (84,9 percenta) a ĽSNS (82,7 percenta). Pod hranicou 80 percent je strana Smer-SD (71,1 percenta), Sme rodina (66,9 percenta) a Most-Híd (65,7 percenta).</p>
      <h3>Lex Haščák</h3>
      <p>Koalícia PS/Spolu predložila do parlamentu návrh zákona, ktorý dostal pomenovanie Lex Haščák. V praxi ide o dva zákony. Prvý má zakázať krížové vlastníctvo v zdravotníctve. Druhý rieši problematiku vlastníctva médií. O takomto zákone počulo 43,3 percenta oslovených.</p>
      <p>Desatina respondentov (9,6 percenta) o návrhu počula a aj sa oň zaujíma a ďalšia tretina (33,7 percenta) zachytila takúto iniciatívu, ale nepozná ďalšie detaily. Viac ako polovica respondentov (53,3 percenta) o takomto návrhu zákona počula prvýkrát od anketára a ďalšie 3,4 percenta sa k otázke nevedeli vyjadriť.</p>
      <p>Viac k témam: <a href="https://www.webnoviny.sk/tag/prieskum/"><u>prieskum</u></a><br/>Zdroj: Webnoviny.sk – <a href="https://www.webnoviny.sk/styri-patiny-slovakov-vnimaju-pentu-negativne-najviac-volici-kdh-a-sas/"><u>Štyri pätiny Slovákov vnímajú Pentu negatívne, najviac voliči KDH a SaS</u></a> © SITA Všetky práva vyhradené.</p>
    </article>
  </body>
</html>