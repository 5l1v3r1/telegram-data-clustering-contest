<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/08/Solberg-deler-ikke-Macrons-syn-p%C3%A5-NATO-20351739.ece"/>
    <meta property="og:site_name" content="adressa.no"/>
    <meta property="article:published_time" content="2019-11-08T12:59:02+00:00"/>
    <meta property="og:title" content="Solberg deler ikke Macrons syn på NATO"/>
    <meta property="og:description" content="Statsminister Erna Solberg (H) skriver på Twitter at hun ikke er enig i Emmanuel Macrons vurdering av NATO, men mener alliansen er styrket på flere felt."/>
  </head>
  <body>
    <article>
      <h1>Solberg deler ikke Macrons syn på NATO</h1>
      <address><time datetime="2019-11-08T12:59:02+00:00">08 Nov 2019, 12:59</time> by <a rel="author">(NTB) NTB</a></address>
      <p>Statsminister Erna Solberg (H) skriver på Twitter at hun ikke er enig i Emmanuel Macrons vurdering av NATO, men mener alliansen er styrket på flere felt.</p>
      <aside><a href="https://www.adressa.no/nyheter/innenriks/2019/11/08/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/08/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/08/javascript:void(0);">Del denne artikkelen på e-post</a></aside>
      <p>Det har kommet mange reaksjoner etter at den franske presidenten torsdag omtalte NATO som «hjernedødt» og stilte spørsmål ved verdien av artikkel 5 i Atlanterhavspakten. Det er solidaritetsklausulen som sier at et angrep på ett medlem er et angrep på alle.</p>
      <p>– Jeg er ikke enig i Macrons omtale av NATO. Evnen til å berolige og avskrekke er styrket, skriver Solberg på <a href="https://twitter.com/erna_solberg/status/1192778833533063168">Twitter</a> fredag. Meldingen er illustrert av et bilde av Solberg med hjelm, sittende på et militært kjøretøy.</p>
      <p>Mens Macron tok til orde for at Europa må begynne å tenke på seg selv som en strategisk, geopolitisk maktfaktor, sier Solberg at Norge støtter europeiske initiativer dersom de støtter opp om NATO.</p>
      <p>– Selv om vi ikke er enige i alt USA gjør, er vårt bånd til USA avgjørende for norsk sikkerhet, avslutter hun sin melding.</p>
      <p>(©NTB)</p>
    </article>
  </body>
</html>