<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/zueka-v-krg-e-za-ostanaloto-u-blgarina-406181.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T12:51:00+00:00"/>
    <meta property="og:title" content="Зуека: „В кръг“ е за останалото у българина"/>
    <meta property="og:description" content="Филмът е за реалността ни – без грим и фалш"/>
  </head>
  <body>
    <article>
      <h1>Зуека: „В кръг“ е за останалото у българина</h1>
      <address><time datetime="2019-11-08T12:51:00+00:00">08 Nov 2019, 12:51</time> by <a rel="author">Агенция Стандарт</a></address>
      <p>
        <i>Зуека и Стоян Дойчев</i>
      </p>
      <p>„В кръг“, новият кинохит на Стефан Командарев, разкрива действителността в България без грим и фалш. „Филмът е за това, което е останало у българина след 30-годишния преход. За това как никой не спазва законите, но нещата някак си вървят. Хубава история за истинския ни живот. В нея има много хумор, но няма как да не пуснеш и сълза“, коментира Васил Василев-Зуека, който е в една от  главните роли в лентата – както и в предишните творби на Командарев. На екрана са и останалите от любимите му актьори, между които са Асен Блатечки, Герасим Георгиев-Геро, Николай Урумов, Иван Бърнев... Международни  критици отдавна споделиха шестиците си за продукцията, тъй като тя обиколи няколко фестивала и взе награди, преди да тръгне по БГ екраните на 8 ноември.  Следващите престижни форуми, в чиято основна програма е „В кръг“, са в Стокхолм, Талин и Хихон. Очаква се полицейската драма да повтори успеха на „Светът е голям и спасение дебне отвсякъде“, който през 2009-а стигна до подстъпите на номинациите за  чуждоезичен „Оскар“. „Това е филм за публиката - темите са силно социални и вълнуващи, без да са политизирани“, казват още експерти.   „В кръг“ продължава посланията на „Посоки“, който дебютира в Кан през 2017-а. Но тук няма таксиметрови шофьори, а униформени в три контрастиращи си двойки нощни патрули. Във вечерта, която бележи точно 30 години от падането на Берлинската стена и края на социалистическия строй, всички те изправят морала срещу правилата.  Елена - Ирини Жамбонас, която получи наградата в Сараево за актриса № 1, и Марин - Стефан Денолюбов, са партньори, нарушили служебната етика заради афера. Той иска да помогне на възрастен човек, избягал от старчески дом. Тодор - Васил Василев-Зуека, и младият Васил - Стоян Дойчев от „Възвишене“, пък попадат на момче, пребито от неонацисти.  Междувременно Иво - Асен Блатечки, и партньорът му - Иван Бърнев подгонват роми, на които не им е „чиста“ работата, която всъщност се оказва канал за трафик на хора, напомняйки за „Съдилището“ от 2015-а с Блатечки, Ованес Торосян, Параскева Джукелова... Звучат диалози, в които героите обсъждат соца и неговите кретенизми, има спорове между русофили и русофоби, а в киноенергията се долавя личния бунт на Командарев и неговите артисти. На моменти те са толкова автентични, че след една от специалните прожекции за хората от МВР униформена дама от публиката не може да повярва, че Ирини Жамбонас не е работила в полицията поне една година.  Неслучайно „В кръг“ тръгва по БГ кината навръх Свети Архангел Михаил – празник и на служителите  на реда.      </p>
      <figure>
        <img src="https://scontent.fsof9-1.fna.fbcdn.net/v/t1.15752-9/74418688_733496323784010_8613480547609477120_n.jpg?_nc_cat=107&amp;_nc_oc=AQk3BApufBXjWodyor3mvZ44UJqaYWKN2T_YsX60Lhg1FJyHWXrsKnNfsrcJ65LUtF4&amp;_nc_ht=scontent.fsof9-1.fna&amp;oh=db95fae5d1e9ac04ad327791612dfb9e&amp;oe=5E5FC2B3"/>
      </figure>
      <p>
        <i>Ирини Жамбонас и Стефан Денолюбов</i>
      </p>
    </article>
  </body>
</html>