<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620453/%D8%AD%D9%85%D8%A7%DB%8C%D8%AA-%D8%B1%D9%88%D8%AD%E2%80%8C%D8%A7%D9%84%D9%84%D9%87-%D8%AD%D8%B3%DB%8C%D9%86%DB%8C%D8%A7%D9%86-%D8%A7%D8%B2-%D9%88%D8%B1%D9%88%D8%AF-%D8%A7%D8%AD%D9%85%D8%AF%DB%8C%E2%80%8C%D9%86%DA%98%D8%A7%D8%AF-%D8%A8%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%D8%A7%D8%A6%D8%AA%D9%84%D8%A7%D9%81-%D9%82%D8%A7%D9%84%DB%8C%D8%A8%D8%A7%D9%81-%D9%88-%D9%BE%D8%A7%DB%8C%D8%AF%D8%A7%D8%B1%DB%8C-%D9%82%D8%A7%D8%A8%D9%84-%D9%BE%DB%8C%D8%B4-%D8%A8%DB%8C%D9%86%DB%8C-%D9%86%DB%8C%D8%B3%D8%AA-%D8%A7%D9%85%D8%A7%D8%AC%D8%B1%DB%8C%D8%A7%D9%86-%D8%A7%D8%B5%D9%88%D9%84%DA%AF%D8%B1%D8%A7-%D9%86%DB%8C%D8%A7%D8%B2%D9%85%D9%86%D8%AF-%D9%86%D9%88%D8%B3%D8%A7%D8%B2%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T12:31:00+00:00"/>
    <meta property="og:title" content="حمایت روح‌الله حسینیان از ورود احمدی‌نژاد به انتخابات/ائتلاف قالیباف و پایداری قابل پیش بینی نیست اما.../جریان اصولگرا نیازمند نوسازی است"/>
    <meta property="og:description" content="عضو جبهه پایداری در پاسخ به این سوال که فکر می‌کنید محمود احمدی‌نژاد برای انتخابات و حضور فعال‌تر در عرصه سیاست اقبالی داشته باشد؟، گفت: طبق آمار نظرسنجی که می‌گویند اقبال خیلی زیاد است ولی اینکه آیا زمینه فراهم می‌شود یا خیر یک مساله دیگر است."/>
  </head>
  <body>
    <article>
      <h1>حمایت روح‌الله حسینیان از ورود احمدی‌نژاد به انتخابات/ائتلاف قالیباف و پایداری قابل پیش بینی نیست اما.../جریان اصولگرا نیازمند نوسازی است</h1>
      <address>
        <time datetime="2019-11-08T12:31:00+00:00">08 Nov 2019, 12:31</time>
      </address>
      <p>
        <i>عضو جبهه پایداری در پاسخ به این سوال که فکر می‌کنید محمود احمدی‌نژاد برای انتخابات و حضور فعال‌تر در عرصه سیاست اقبالی داشته باشد؟، گفت: طبق آمار نظرسنجی که می‌گویند اقبال خیلی زیاد است ولی اینکه آیا زمینه فراهم می‌شود یا خیر یک مساله دیگر است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روح‌الله حسینیان عضو شورای مرکزی جبهه پایداری در بیان ارزیابی خود درباره انتخابات پیش رو و در پاسخ به این سوال که جریانات سیاسی ازجمله اصولگرایان چه صف‌بندی‌هایی در این انتخابات خواهند داشت و اقبالشان چقدر است؟، گفت: آدم عاقل نباید خیلی در انتخاب مردم ایران پیش‌بینی کند . تجربه هم همین را نشان داده که گاهی وقت‌ها یک مسائلی به وجود می‌آید که قابل پیش‌بینی نیست.</p>
      <p>این فعال سیاسی اصولگرا ادامه داد: ولی از طرف دیگر به نظر می‌رسد مردم کماکان به دلیل اینکه موقعیت خودشان را در این وضعیت جهانی به خوبی می‌بینند و مسئولیت خودشان را به خوبی درک می‌کنند یک انتخابات پرشوری خواهیم داشت و امیدواریم جناح‌های مختلف هم با حفظ منافع کشور جمهوری اسلامی در میدان (حاضر شوند).</p>
      <p>عضو جبهه پایداری در پاسخ به این سوال که از آنجایی که محمدباقرقالیباف بحث نواصولگرایی را مطرح کرده آیا این ایده مورد موافقت جریان سنتی اصولگرایی قرار خواهد گرفت و نواصولگرایی چه ویژگی‌هایی را نسبت به جریان سنتی اصولگرایی افزون دارد؟، گفت: هر کسی، هر گروهی و هر صنفی برای بقای موجودیت خودش احتیاج به یک نوسازی دارد. اصولگرایان هم از این قاعده استثنا نیستند. به هرحال (باتوجه به) سنی که از آن‌ها گذشته و نسل جدیدی که روی کار آمدند احتیاج دارد که یک جایگزینی صورت بگیرد.</p>
      <p>رئیس مرکز اسناد انقلاب اسلامی در ادامه تاکید کرد: بنابراین اگر اصولگرایان به این نتیجه رسیده باشند که نسل قدیم و بازنشسته دیگر به راهنمایی و انتقال تجربیات بپردازد و نسل جدید به دلیل شور و نشاطی که دارند به اجرا و عمل بپردازند این بسیار امید مبارکی است که تحولی بزرگ را ایجاد خواهد کرد.</p>
      <p>حسینیان در پاسخ به این سوال که فکر می‌کنید جبهه پایداری با محمدباقرقالیباف ائتلاف می‌کند؟، گفت: من خیلی خبر ندارم. الان هیچ چیز قابل پیش‌بینی نیست باید ببینیم وضعیت آینده چه چیزی خواهد بود.</p>
      <p>وی در پاسخ به این سوال که آیا نظر برخی مبنی براینکه معتقد هستند حضور حجت‌الاسلام ناطق نوری شاید مانعی جهت مانور یا فعالیت برخی شخصیت‌های اصولگرا باشد را قبول دارید؟ و فکر می‌کنید وی چه ظرفیتی را برای حضور مجدد در سیاست خواهد داشت؟، گفت: به هر حال هرکسی ظرفیت خاص خودش را دارد. هرکسی تاثیر خاصی در محدوده خاص دارد. ولی اینکه حالا این چه اندازه است را تجربه باید نشان دهد. به هرحال همه آزاد هستند در صحنه بیایند و انشالله بتوانند این انتخابات را پرشور برگزار کنند.</p>
      <p>عضو جبهه پایداری در پاسخ به این سوال که فکر می‌کنید محمود احمدی‌نژاد با توجه به اینکه در مجمع تشخیص مصلحت نظام هم حضور دارد برای انتخابات و حضور فعال‌تر در عرصه سیاست اقبالی داشته باشد؟، گفت: طبق آمار نظرسنجی که می‌گویند اقبال خیلی زیاد است ولی اینکه آیا زمینه فراهم می‌شود یا خیر یک مساله دیگر است.</p>
      <p>این فعال سیاسی اصولگرا در پاسخ به این سوال که آیا منظورتان از زمینه، شورای نگهبان است؟، گفت: بله.</p>
      <p>حسینیان در پاسخ به این سوال که فکر می‌کنید شورای نگهبان در این انتخابات چگونه عمل کند چراکه برخی اصلاح‌طلبان هم نگران این موضوع هستند؟، گفت: من علم غیب ندارم و نمی‌دانم.</p>
    </article>
  </body>
</html>