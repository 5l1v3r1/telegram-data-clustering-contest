<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/08/gybite-podsilvat-imuniteta.429011"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T23:00:00+00:00"/>
    <meta property="og:title" content="Гъбите подсилват имунитета"/>
    <meta property="og:description" content="Те предизвикват реакция на белите кръвни телца | Dnes.bg"/>
  </head>
  <body>
    <article>
      <h1>Гъбите подсилват имунитета</h1>
      <h2>Те предизвикват реакция на белите кръвни телца</h2>
      <address><time datetime="2019-11-08T23:00:00+00:00">08 Nov 2019, 23:00</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Гъби като шийтаке, рейши и майтаке, засилват имунната система, като предизвикват реакция на белите кръвни телца, съобщи в. "Дейли мейл".</p>
      <related>
        <a href="https://www.dnes.bg/eu/2019/10/10/divite-gybi-v-bavariia-sa-radioaktivni.425723"/>
      </related>
      <p>Учените от университета Грифин в Австралия са избрали тези три вида, които се продават в търговската мрежа, защото съдържат много бета глюкани - въглехидрати, характерни за клетъчните стени на гъбите. Съдържат се и в други храни, като овесените ядки. Хората не ги произвеждат и човешката имунна система ги възприема като чужди. Това стимулира защитната реакция като срещу патогени, пише БТА.</p>
      <p>Известно е, че бета глюканите свалят холестерола и така могат да намалят опасността от сърдечносъдови заболявания. Има данни също, че регулират нивата на кръвната захар и стимулират имунната система.</p>
      <p>Учените са смлели трите вида гъби заедно и са изследвали ефекта от сместа върху човешки кръвни клетки в лаборатория. Резултатите им показват, че тя стимулира макрофагите - вид бели кръвни клетки, които откриват и унищожават бактерии и други вредни организми.</p>
      <p>Макрофагите освобождават също цитокини, които подпомагат комуникациит между клетките в рамките на имунната реакция и стимулират движението на клетки към мястото на възпалението. Учените са наблюдавали увеличаване на цитокините, което показва, че гъбите са действали като стимулант на имунната система.</p>
      <p>Не е известно дали при консумацията на гъби ефектът е същият, но според Броуди Малард от екипа, такава имунна реакция е възможна в червата.</p>
    </article>
  </body>
</html>