<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620524/%D8%B8%D8%B1%DB%8C%D9%81-%D8%B1%D8%A7%D9%87-%D9%85%D8%B0%D8%A7%DA%A9%D8%B1%D9%87-%D8%AF%D8%B1%D8%A8%D8%A7%D8%B1%D9%87-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A8%D8%A7%D8%B2-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T23:49:00+00:00"/>
    <meta property="og:title" content="ظریف: راه مذاکره درباره حفظ &quot;برجام&quot; باز است"/>
    <meta property="og:description" content="وزیر امور خارجه ایران گفت: راه مذاکره درباره حفظ برجام باز است و ایران بر اساس نقض حقوق خود بر اساس برجام، گام چهارم کاهش تعهدات خود را برداشته است."/>
  </head>
  <body>
    <article>
      <h1>ظریف: راه مذاکره درباره حفظ "برجام" باز است</h1>
      <h2>با طرف‌هایی که مایل هستند برجام حفظ بشود گفت‌وگو می‌کنیم</h2>
      <address>
        <time datetime="2019-11-08T23:49:00+00:00">08 Nov 2019, 23:49</time>
      </address>
      <p>
        <i>وزیر امور خارجه ایران گفت: راه مذاکره درباره حفظ برجام باز است و ایران بر اساس نقض حقوق خود بر اساس برجام، گام چهارم کاهش تعهدات خود را برداشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد جواد ظریف در خصوص گام چهارم کاهش تعهدات برجامی جمهوری اسلامی ایران در بدو ورود به ترکیه اظهار داشت: گام چهارم کاهش تعهدات هسته‌ای را برداشتیم؛ پیشتر اعلام کرده بودیم اگر اقدامات طرف های مقابل به نتیجه نرسد گام های بعدی کاهش تعهدات برجامی را برمی‌داریم.</p>
      <p>وی که برای حضور در نشست بیست و چهارم شورای وزیران خارجه سازمان همکاریهای اقتصادی «اکو» در ترکیه حضور یافته عنوان کرد: روز اول کاهش تعهدات برجامی توسط رییس جمهوری اعلام شد ضمن برداشتن گام های خود در چارچوب برجام و در پاسخ به موارد نقض تعهدات از سوی ایالت متحده و کاستی ها و موارد نقض اروپایی ها درباره برجام، مذاکرات را ادامه می دهیم.</p>
      <figure>
        <img src="https://aftabnews.ir/files/fa/news/1398/8/17/356738_857.jpg"/>
      </figure>
      <p>وزیر امور خارجه جمهوری اسلامی ایران تاکید کرد: از روز اول مذاکرات را شروع کردیم و به مذاکرات نه نگفتیم.</p>
      <p>ظریف تصریح کرد: با طرف هایی که مایل هستند برجام حفظ بشود گفت‌وگو می کنیم؛ فرانسوی ها گفت وگوهایشان را در این باره ادمه می دهند و در را روی مذاکره و تفاهم باز می گذاریم.</p>
      <p>وی در ادامه عنوان کرد: فردا شنبه اجلاس سالانه وزارت خارجه اکو را داریم و اجلاس وزیران اکو تشکیل می شود.</p>
      <p>در این اجلاس درباره اصلاحات سازمان و چشم انداز ۲۰۲۵ که در تهران تصویب شد بحث می شود و بررسی می کنیم چقدر در این زمینه پیشرفت داریم.</p>
      <p>به گفته ظریف، گفت وگو با همکاران (وزرای امور خارجه کشورهای عضو اکو) از دیگر برنامه های ویدر این سفر خواهد بود.</p>
      <p>بیست و چهارمین نشست وزرای امور خارجه سازمان همکاری اقتصادی «اکو» روز شنبه ۱۸ آبان در آنتالیای ترکیه برگزار می شود.</p>
      <p>سازمان همکاری اقتصادی (Eco) سازمان اقتصادی منطقه‌ای متشکل از ۱۰ کشور است که توسط سه کشور ایران، پاکستان و ترکیه در سال ۱۳۴۳ خورشیدی تاسیس شد.</p>
    </article>
  </body>
</html>