<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683187/vartholomaios-o-thriskeftikos-tourismos-echrisimopoiithi-os-ergal"/>
    <meta property="og:site_name" content="enikos.gr"/>
    <meta property="article:published_time" content="2019-11-08T23:20:00+00:00"/>
    <meta property="og:title" content="Βαρθολομαίος: Ο θρησκευτικός τουρισμός εχρησιμοποιήθη, ως εργαλείο εκκλησιαστικής πολιτικής εις τον χώρο της Ορθοδοξίας"/>
    <meta property="og:description" content="Ο οικουμενικός Πατριάρχης βρέθηκε στο 4ο Πανελλήνιο Συνέδρίο επί θεμάτων Προσκυνηματικών Περιηγήσεων στην Άρτα..."/>
  </head>
  <body>
    <article>
      <h1>Βαρθολομαίος: Ο θρησκευτικός τουρισμός εχρησιμοποιήθη, ως εργαλείο εκκλησιαστικής πολιτικής εις τον χώρο της Ορθοδοξίας</h1>
      <address>
        <time datetime="2019-11-08T23:20:00+00:00">08 Nov 2019, 23:20</time>
      </address>
      <p>«Το θέμα του λεγόμενου θρησκευτικού Τουρισμού, 10 έτη μετά από τον 1ο πανελλήνιο συνέδριο «προσκυνηματικών περιηγήσεων» στην Ζάκυνθο, όχι μόνο παραμένει στην επικαιρότητα αλλά ολοένα και αποκτά μεγαλύτερο ενδιαφέρον, με δεδομένο μάλιστα ότι εχρησιμοποιήθη, ως εργαλείο εκκλησιαστικής πολιτικής εις τον χώρο της Ορθοδοξίας», τόνισε<a href="http://www.enikos.gr/society/682056/to-patriarcheio-moschas-kiryssei-iero-polemo-se-fanari-kai-athina"> ο Οικουμενικός Πατριάρχης Βαρθολομαίος</a> κατά τον χαιρετισμό του στην έναρξη του 4ου Πανελληνίου Συνεδρίου επί θεμάτων Προσκυνηματικών Περιηγήσεων απόψε στην Άρτα.</p>
      <p>Κατά τον μαγνητοσκοπημένο πατριαρχικό του χαιρετισμό, ο οποίος προβλήθηκε στους συνέδρους, ο κ. Βαρθολομαίος αφού ευχήθηκε κάθε επιτυχία στο συνέδριο αναφέρθηκε στις τελευταίες εξελίξεις στον εκκλησιαστικό χώρο. Ειδικότερα είπε: «Όντως, δυσκολευόμεθα να ασκήσουμε κριτική εις την προϊούσα τουριστικοποίηση της ιεράς αποδημίας, όταν βλέπουμε μια Ορθόδοξον Αυτοκέφαλον Εκκλησία να χρησιμοποιεί την ευσέβεια και τον ιερόν πόθο των πιστών της, ως μέσον ασκήσεως οικονομικής πιέσεως προς την Εκκλησίαν της Ελλάδος και τον ελληνικόν λαόν, λόγω της επισήμου αναγνωρίσεως της Ορθόδοξου Εκκλησίας της Ουκρανίας, όπως εργαλειοιποιήθη βεβαίως, από την Εκκλησία της Ρωσίας και το ιερότατο μυστήριο των μυστηρίων, η Θεία Ευχαριστία, με το αυτό πνεύμα κατά του Οικουμενικού Πατριαρχείου». Στην συνέχεια ο Πατριάρχης, χρησιμοποίησε χωρίο του κατά Ματθαίον Ευαγγελίου για να εκφράσει την επιφύλαξη αναφορικά με τις εξελίξεις: «Άρα φοβούμαι μετά του Κυρίου, "ει ουν το φως το εν σοι σκότος εστίν, το σκότος πόσον;" δηλαδή ότι εάν το ψέμα το βαπτίζεις εσύ σε αλήθεια, επειδή έτσι σε συμφέρει, τότε η αλήθεια σου δεν έχει καμιά αξία και είναι σκοτεινή υπόθεση.</p>
      <p><a href="http://www.enikos.gr/society/679830/vartholomaios-thlivomai-apo-ti-siopi-tis-theologikis-scholis-tis-">Παράλληλα ο κ. Βαρθολομαίος </a>επισήμανε: «Είναι τραγικό η αγνή προσκυνηματική διάθεσις των πιστών, οι οποίοι ζουν την ορθόδοξον ευσέβεια και την πνευματικότητά των, σε ένα περιβάλλον εκκοσμικευμένον, αντιμέτωποι με τις συγχρόνους προκλήσεις και τας αλλοτριώσεις τας οποίας συνεπάγεται ο τεχνοκρατικός, οικονομοκεντρικός πολιτισμός μας και οι οποίοι αναμένουν από την Εκκλησία την ποιμαντική στήριξη, να γίνεται αντικείμενο εκμεταλλεύσεως προς επίτευξη αλλότριων προς το Ορθόδοξον Εκκλησιαστικόν ήθος στόχων και να προωθείται τοιουτοτρόπως εκ των έσω η εκκοσμίκευσις της Εκκλησίας».</p>
      <p>Ο Οικουμενικός Πατριάρχης, αφού αναφέρθηκε στον Τουρισμό ως πολυδιάστατο φαινόμενο, απεύθυνε έκκληση προς όλους τους υπεύθυνους για την προσκυνηματική αξιοποίηση των μνημείων, να οργανώνουν τις επισκέψεις με πρώτον κριτήριον την πνευματική ωφέλεια των προσκυνητών.</p>
      <p>Το θέμα του 3ημερου Συνεδρίου, που ξεκίνησε σήμερα Παρασκευή, και θα ολοκληρωθεί την Κυριακή, το οποίο πραγματοποιείται με τις ευλογίες της Εκκλησίας της Ελλάδος και του Μακαριωτάτου Αρχιεπισκόπου Αθηνών και πάσης Ελλάδος κ. Ιερωνύμου, υπό την αιγίδα του Υπουργείου Τουρισμού και του Ελληνικού Οργανισμού Τουρισμού, είναι «Ήπειρος: Προσέγγιση στα θρησκευτικά Μνημεία και τον Πολιτισμό της - Νέοι Δρόμοι στους μοναδικούς Προσκυνηματικούς Προορισμούς της».</p>
      <p>Την έναρξη των εργασιών του Συνεδρίου κήρυξε ο Μακαριώτατος Αρχιεπίσκοπος Αθηνών και πάσης Ελλάδος κ. Ιερώνυμος, ο οποίος τόνισε πως το ταξίδι για προσκυνηματικούς λόγους διαφέρει από άλλες μετακινήσεις διότι μπορεί να απογειώσει και να φέρει τον προσκυνητή σε επαφή με άλλη πραγματικότητα. Επίσης τόνισε, πως στο 4ο συνέδριο, επιχειρείται για πρώτη φορά, η επιτόπου επίσκεψη στις προσκυνηματικές διαδρομές στην Ήπειρο, τον τόπο των μεγάλων ευεργετών και του Διαφωτισμού.</p>
      <p>Ο Μητροπολίτης Δωδώνης Χρυσόστομος κατά τον χαιρετισμό του, ευχαρίστησε όλους όσοι συμβάλουν στη συνεργασία για την ανάδειξη των προσκυνηματικών περιηγήσεων, όπως το υπουργείο Τουρισμού, στάθηκε στην παρουσία στο συνέδριο του Διευθυντή του Ελληνικού Γραφείου Τουρισμού στη Ρωσία κ. Πολυκάρπου Ευσταθίου και σημείωσε: «Εδώ ο κ. Ευσταθίου θα πρέπει να παίξει ένα νέο σημαντικό ρόλο. Μετά από τη συμπεριφορά του Πατριαρχείου της Μόσχας, αναφορικά με τις ντιρεκτίβες ..τις έχουμε συνηθίσει σε άλλες εποχές να στέλνουν συνεχώς σαν απειλή, ότι θα μας μειώσουν τους τουρίστες τους.. Ξεχνάνε, πως εγώ πρώτος έριξα τα σύνορα, το τείχος που υπήρχε, και με εκδρομές που πραγματοποίησα εκατοντάδες φορές στα χρόνια που πέρασαν και ήταν δύσκολα για την Ρωσία, ήμουν πρωτοπόρος και κάποιοι με κατηγορούσαν για αυτό».</p>
      <p>Στο συνέδριο παρίστανται εκπρόσωποι από 82 Ιερές Μητροπόλεις, φορείς της Ηπείρου, βουλευτές, και εκπρόσωποι τοπικών αρχών, ενώ χαιρέτησε ο γγ του ΕΟΤ, Δ. Φραγκάκης.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/682165/stratigiki-symfonia-gia-ton-tourismo-apeftheias-aeroporiki-syndes%0A%20%20%20%20%0A"/>
        <a href="http://www.enikos.gr/society/679070/episkepsi-oikoumenikou-patriarchi-sto-dioikitirio-synantisi-me-ka%0A%20%20%20%20%0A"/>
        <a href="http://www.enikos.gr/society/678824/synthimata-kata-tis-episkepsis-tou-oikoumenikou-patriarchi-sto-ag%0A%20%20%20%20%0A"/>
        <a href="http://www.enikos.gr/society/678809/episkepsi-tou-ypourgou-ygeias-vasili-kikilia-stin-ogkologiki-mona%0A%20%20%20%20%0A"/>
        <a href="http://www.enikos.gr/society/683162/apo-pou-proerchetai-i-frasi-mou-stoichise-o-koukos-aidoni%0A%20%20%20%20%0A"/>
        <a href="http://www.enikos.gr/society/683173/lafazanis-odyniri-ekplixi-kai-arnitiko-sok-i-tainia-tou-gavra%0A%20%20%20%20%0A"/>
        <a href="http://www.enikos.gr/society/683167/sas-endiaferei-tropopoiiseis-sta-dromologia-tou-proastiakou-logo-%0A%20%20%20%20%0A"/>
        <a href="http://www.enikos.gr/society/683172/video-ntokoumento-kai-deftero-krousma-me-to-paichnidi-tou-pnigmou%0A%20%20%20%20%0A"/>
        <a href="http://www.enikos.gr/society/683170/aisio-telos-stin-exafanisi-tou-90chronou-sto-porto-koufo-chalkidi%0A%20%20%20%20%0A"/>
      </related>
    </article>
  </body>
</html>