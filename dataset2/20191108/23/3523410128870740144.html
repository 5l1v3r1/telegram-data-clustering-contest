<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638896/%D8%B8%D8%B1%DB%8C%D9%81-%D8%AF%D8%B1%D9%87%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%B1%D8%A7-%D8%A8%D8%A7%D8%B2-%DA%AF%D8%B0%D8%A7%D8%B4%D8%AA%D9%87%E2%80%8C%D8%A7%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:17:00+00:00"/>
    <meta property="og:title" content="ظریف: درهای مذاکره را باز گذاشته‌ایم"/>
    <meta property="og:description" content="وزیر امور خارجه کشورمان اعلام کرد جمهوری اسلامی ایران با وجود کاهش تعهدات هسته‌ای خود در چارچوب حقوقش در برجام، درهای مذاکره را به ..."/>
  </head>
  <body>
    <article>
      <h1>
        <a href="https://www.bultannews.com/fa/news/638896/%D8%B8%D8%B1%DB%8C%D9%81-%D8%AF%D8%B1%D9%87%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D8%B1%D8%A7-%D8%A8%D8%A7%D8%B2-%DA%AF%D8%B0%D8%A7%D8%B4%D8%AA%D9%87%E2%80%8C%D8%A7%DB%8C%D9%85">ظریف: درهای مذاکره را باز گذاشته‌ایم</a>
      </h1>
      <h2>وزیر امور خارجه کشورمان اعلام کرد جمهوری اسلامی ایران با وجود کاهش تعهدات هسته‌ای خود در چارچوب حقوقش در برجام، درهای مذاکره را به ...</h2>
      <address><time datetime="2019-11-08T23:17:00+00:00">08 Nov 2019, 23:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدجواد ظریف وزیر امور خارجه جمهوری اسلامی ایران شامگاه جمعه در بدو ورودش به ترکیه برای شرکت در نشست وزرای خارجه کشورهای عضو <b>سازمان همکاری اقتصادی (اکو)</b> اعلام کرد ایران آماده مذاکره با کشورهایی است که تمایل به حفظ برجام دارند.</p>
      <p>وزیر امور خارجه کشورمان در خصوص گام چهارم کاهش تعهدات هسته‌ای ذیل برجام به خبرنگار صدا و سیما گفت: «ما گام چهارم را برداشتیم با توجه به اینکه گفته بودیم که اگر اقدامات طرف مقابل به نتیجه نرسد، گام‌های بعدی را برمی‌داریم؛ اما هم‌زمان توسط آقای رئیس‌جمهور اعلام کردیم که ما ضمن برداشتن گام‌های خودمان در چارچوب برجام و در چارچوب حقوقمان در برجام و در پاسخ به مواد نقض برجام توسط آمریکا و همچنین کاستی‌ها و موارد نقض برجام توسط اروپایی‌ها، برای مذاکره نیز آمادگی داریم. از همان روز اول هم مذاکراتمان را شروع کردیم و هیچ‌گاه به مذاکره نه نگفتیم.»</p>
      <p>وی افزود: «اکنون هم با طرف‌های مختلفی که مایلند برجام را حفظ کنند، در حال مذاکره هستیم. فرانسوی‌ها و سایر کشورهای علاقه‌مند به مذاکره کماکان گفتگوها را ادامه می‌دهند و ما هم همیشه در را برای مذاکره و رسیدن به تفاهم باز گذاشته‌ایم.»</p>
      <p>ایران که طی ماههای اخیر در پاسخ به بدعهدی طرف‌های اروپایی برجام در عمل به تعهداتشان طی سه مرحله اقدام به کاهش تعهدات هسته‌ای خود کرده بود، روز سه‌شنبه 14 آبان اعلام کرد که در چارچوب گام چهارم کاهش تعهدات هسته‌ای خود، گازدهی به سانتریفیوژ‌ها در تأسیسات هسته‌ای فردو را برای اولین بار بعد از توافق هسته‌ای سال 2015 از سر خواهد گرفت.</p>
      <p>مقامات ایران از جمله محمدجواد ظریف وزیر امور خارجه بارها تأکید کرده‌اند که ایران تا زمانی که به حقوق تصریح‌شده خود در برجام دست پیدا نکند به کاهش تعهدات هسته‌ای ادامه خواهد داد.</p>
    </article>
  </body>
</html>