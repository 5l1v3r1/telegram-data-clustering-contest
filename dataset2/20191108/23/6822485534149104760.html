<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817091.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T23:28:00+00:00"/>
    <meta property="og:title" content="خرید حمایتی زعفران ادامه دارد"/>
    <meta property="og:description" content="مدیر سازمان تعاون روستایی خراسان جنوبی گفت: خرید حمایتی زعفران که برابر با ابلاغیه وزیر جهاد کشاورزی از هشتم آبان آغاز شد، تا ۳۰ آذر ماه سال جاری ادامه خواهد داشت."/>
  </head>
  <body>
    <article>
      <h1>خرید حمایتی زعفران ادامه دارد</h1>
      <address>
        <time datetime="2019-11-08T23:28:00+00:00">08 Nov 2019, 23:28</time>
      </address>
      <p>مدیر سازمان تعاون روستایی خراسان جنوبی گفت: خرید حمایتی زعفران که برابر با ابلاغیه وزیر جهاد کشاورزی از هشتم آبان آغاز شد، تا ۳۰ آذر ماه سال جاری ادامه خواهد داشت.</p>
      <p>غلامرضا قربانی روز جمعه در گفت و گو با خبرنگار ایرنا افزود: در حال حاضر سه مرکز خرید حمایتی در شهرستان‌های بیرجند، قاینات و سرایان و یک مرکز سپرده کالایی بورس آماده خرید حمایتی زعفران از کشاورزان استان است.</p>
      <p>وی بیان کرد: خرید حمایتی زعفران امسال در چهار نوع زعفران سوپر نگین به ازای هر کیلوگرم ۱۰ میلیون و ۵۰۰ هزار تومان، زعفران شبه نگین ۹ میلیون و ۵۰۰ هزار تومان، زعفران پوشال مرغوب ۹ میلیون تومان و زعفران پوشال معمولی ۸ میلیون و ۲۰۰ هزار تومان پس از آزمایش از کشاورزان انجام می‌شود.</p>
      <p>مدیر سازمان تعاون روستایی خراسان جنوبی گفت: پارسال چهار تن زعفران خشک به صورت حمایتی از کشاورزان استان خریداری شد که پیش‌بینی می‌شود امسال سه برابر افزایش یابد.</p>
      <p>وی درباره فرایند خرید حمایتی زعفران از کشاورزان اظهار داشت: ابتدا کشاورزان باید معرفی‌نامه از مدیریت جهاد کشاورزی شهرستان مبنی بر تایید سطح زیرکشت و میزان تولید را تهیه و به مراکز خرید ارائه کنند.</p>
      <p>وی گفت: یکی از مشکلات مهم کشاورزان در سال‌های اخیر تحویل زعفران به صورت دسته‌ای بود در حالیکه خرید به این شکل در فرایند مراکز وجود ندارد و کشاورزان باید هنگام خشک کردن محصول به این موضوع توجه ویژه داشته باشند.</p>
      <p>قربانی یادآور شد: زعفران کشاورزان توسط مراکز خرید ابتدا مورد ارزیابی کیفی قرار می‌گیرد و در صورتی که شرایط استاندارد را داشته باشد، خریداری می‌شود.</p>
      <p>وی با بیان اینکه هزینه انجام آزمایش‌های ارزیابی کیفی برعهده کشاورز است گفت: پرداخت مبالغ خرید حمایتی زعفران از کشاورزان در نخستین فرصت صورت می‌گیرد.</p>
      <p>وی به خرید توافقی زرشک در استان هم اشاره کرد و گفت: خرید توافقی این محصول به منظور ساماندهی فروش و بازار با قیمت پایه هر کیلوگرم زرشک تازه با شاخه ۱۰ هزار تومان توسط مراکز خریداری می‌شود.</p>
      <p>مدیر سازمان تعاون روستایی خراسان جنوبی افزود: زرشک به صورت توافقی و بسته به نوع و کیفیت محصول در شهرستان‌های بیرجند، قاینات، سربیشه، درمیان و زیرکوه از کشاورزان خریداری می‌شود. </p>
      <p>وی اظهار داشت: تا این لحظه ۳۰۰ تن زرشک تازه از کشاورزان استان خریداری شده است و خرید محصول تا پایان فصل برداشت نیز ادامه دارد.</p>
      <p>وی گفت: کشاورز برای فروش محصول زرشک باید به مراکز مراجعه کند و بعد از توافق نهایی نسبت به خرید محصول اقدام می‌شود.</p>
      <p>قربانی در ارتباط با مشکل به وجود آمده درخصوص عدم خرید زرشک کشاورزان سربیشه‌ای گفت: مرکز خرید توافقی این شهرستان در خرید محصول از کشاورزان به دلیل محدودیت مکانی با مشکل مواجه شده بود.</p>
      <p>وی اضافه کرد: در حال حاضر خرید انجام می‌شود اما به دلیل پر شدن انبارها خرید نسبت به قبل کندتر شده که برای حل این مشکل مراکز خرید سایر شهرستان‌ها از جمله قاینات برای خریداری محصول کشاورزان اعلام امادگی کرده‌اند و اکنون مشکلی وجود ندارد.</p>
      <p>سطح زیرکشت زعفران در استان خراسان جنوبی امسال ۱۶ هزار و ۷۰۳ هکتار است که پیش‌بینی شده ۶۷ تن زعفران خشک تولید شود و نسبت به پارسال ۶ درصد افزایش یافته است.</p>
      <p>این استان مرزی رتبه نخست تولید زرشک و رتبه دوم تولید زعفران را در کشور دارد.</p>
    </article>
  </body>
</html>