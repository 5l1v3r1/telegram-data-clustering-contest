<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bbc-reporter-mark-tully-on-ayodhya-case344.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T23:32:00+00:00"/>
    <meta property="og:title" content="'വിചിത്രമായ കാഴ്ചകളാണ് അവിടെക്കണ്ടത്, കര്‍സേവകര്‍ ബലമായി പിടിച്ചു പൂട്ടിയിട്ടു'; ബാബരി മസ്ജിദ് തകര്‍ക്കലിനു സാക്ഷിയായ മാധ്യമപ്രവര്‍ത്തകന്‍ പറയുന്നു"/>
    <meta property="og:description" content="Ayodhya Case BBC Supreme Court India ന്യൂദല്‍ഹി: അയോധ്യാക്കേസില്‍ നാളെ വിധി പ്രഖ്യാപിക്കുന്ന പശ്ചാത്തലത്തില്‍ ബാബരി മസ്ജിദ് തകര്‍ക്കലിനു ദൃക്‌സാക്ഷിയായതിന്റെ അനുഭവങ്ങള്‍"/>
  </head>
  <body>
    <article>
      <h1>'വിചിത്രമായ കാഴ്ചകളാണ് അവിടെക്കണ്ടത്, കര്‍സേവകര്‍ ബലമായി പിടിച്ചു പൂട്ടിയിട്ടു'; ബാബരി മസ്ജിദ് തകര്‍ക്കലിനു സാക്ഷിയായ മാധ്യമപ്രവര്‍ത്തകന്‍ പറയുന്നു</h1>
      <address><time datetime="2019-11-08T23:32:00+00:00">08 Nov 2019, 23:32</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാക്കേസില്‍ നാളെ വിധി പ്രഖ്യാപിക്കുന്ന പശ്ചാത്തലത്തില്‍ ബാബരി മസ്ജിദ് തകര്‍ക്കലിനു ദൃക്‌സാക്ഷിയായതിന്റെ അനുഭവങ്ങള്‍ പങ്കുവെച്ച് ബി.ബി.സി മുന്‍ ലേഖകന്‍ മാര്‍ക്ക് ടള്ളി. അയോധ്യാക്കേസില്‍ തീരുമാനമെടുക്കാന്‍ സുപ്രീംകോടതി ഇത്രയും കാലമെടുത്തത് അസാധാരണമാണെന്നും അദ്ദേഹം മനോരമ ന്യൂസിനോടു പറഞ്ഞു.</p>
      <p>‘ബാബരി മസ്ജിദ് തകര്‍ക്കുമ്പോള്‍ ഞാന്‍ അയോധ്യയിലുണ്ടായിരുന്നു. വിചിത്രമായ കാഴ്ചകളാണ് അവിടെക്കണ്ടത്. അക്രമം തടയേണ്ട പൊലീസും അധികാരികളും കൈയൊഴിഞ്ഞു. എല്ലാവരും അപ്രത്യക്ഷമായി.</p>
      <p>സംഭവം കണ്ടപ്പോള്‍ത്തന്നെ ഞാന്‍ ഫൈസാബാദിലേക്കോടി. അവിടെച്ചെന്ന് ഫോണിലൂടെ ബി.ബി.സിക്കു വാര്‍ത്ത കൈമാറി വീണ്ടും അയോധ്യയിലെത്തി. കാര്യങ്ങള്‍ നിയന്ത്രിക്കാന്‍ അവിടെ ആരുമില്ലായിരുന്നു. എന്നെ വളഞ്ഞു കൈയേറ്റം ചെയ്ത കര്‍സേവകര്‍ ബലമായി പിടിച്ചു പള്ളിക്കു സമീപമുള്ള ധരംശാലയില്‍ പൂട്ടിയിട്ടു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>യുദ്ധമൊക്കെ കവര്‍ ചെയ്തിട്ടുണ്ടെങ്കിലും മറക്കാനാവാത്ത റിപ്പോര്‍ട്ടിങ്ങുകളില്‍ ഒന്നായിരുന്നു ഇത്. എന്നും പുകഴ്ത്തിയിട്ടുള്ള ഇന്ത്യയുടെ മതപരമായ വൈവിധ്യത്തിനു ഭീഷണി ഉയര്‍ത്തിയ വിഷയങ്ങളിലൊന്നാണ് അയോധ്യയിലേത്.</p>
      <related>
        <a href="https://www.doolnews.com/pm-modi-about-ayodhya-case-verdict022.html?utm_source=doolnews&amp;utm_medium=related"/>
      </related>
      <p>കര്‍സേവകരുടെ വിദ്വേഷ മുദ്രാവാക്യങ്ങളെക്കുറിച്ച് അദ്വാനിയോടു പറഞ്ഞപ്പോള്‍ അദ്ദേഹത്തിന്റെ മറുപടി, കപട മതേതരത്വം നിങ്ങളില്‍ അത്രത്തോളം ആഴത്തിലുള്ളതുകൊണ്ടാണ് അങ്ങനെ അനുഭവപ്പെടുന്നത് എന്നായിരുന്നു. പക്ഷേ ഇതെല്ലാം ഭയപ്പെടുത്തുന്നതും അലോസരപ്പെടുത്തുന്നതുമായിരുന്നു.</p>
      <p>ഹൈക്കോടതി വിഷയത്തില്‍ നേരത്തേ വിധി പറഞ്ഞു. പക്ഷേ അതിന്മേലുള്ള അപ്പീലുകളില്‍ സുപ്രീംകോടതി തീരുമാനമെടുക്കാന്‍ ഇത്രയും കാലമെടുത്തത് അസാധാരണമായി തോന്നുന്നു. വിധി വരുമ്പോള്‍ ഹിന്ദു നേതാക്കളും മുസ്‌ലിം നേതാക്കളും ഇതു സ്വീകരിക്കുമോയെന്നാണ് ഇനി അറിയേണ്ടത്.</p>
      <p>എല്ലാവരും വിധിയെ സമാധാനപരമായി സ്വീകരിക്കുമെന്നാണു പ്രതീക്ഷ. ജയിക്കുന്നവര്‍ അമിതാഘോഷങ്ങളുമായി രംഗത്തിറങ്ങാതിരുന്നാല്‍ത്തന്നെ വലിയ ആശ്വാസമായിരിക്കും. ഹിന്ദുക്കള്‍ക്കും മുസ്‌ലിങ്ങള്‍ക്കുമിടയില്‍ സമാധാനപരമായ ഒരന്തരീക്ഷം സൃഷ്ടിക്കാത്തിടത്തോളം കാലം ആരും ഈ കേസില്‍ വിജയിക്കുന്നില്ല.’- അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>1965 മുതല്‍ 30 വര്‍ഷക്കാലം ദക്ഷിണേഷ്യന്‍ രാജ്യങ്ങളിലെ പ്രധാന സംഭവങ്ങളെല്ലാം ബി.ബി.സിക്കു വേണ്ടി റിപ്പോര്‍ട്ട് ചെയ്ത മാധ്യമപ്രവര്‍ത്തകനാണ് മാര്‍ക്ക് ടള്ളി. ബി.ബി.സിയുടെ ദല്‍ഹി ബ്യൂറോ ചീഫായിരുന്നു.</p>
      <figure>
        <iframe src="https://www.youtube.com/embed/LPcB2BfRBZw" width="500" height="281" data-service="Youtube" scrolling="no"/>
      </figure>
    </article>
  </body>
</html>