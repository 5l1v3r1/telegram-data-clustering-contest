<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638901/%D8%A7%D8%B1%D8%B2%D8%B4%E2%80%8C%D8%A7%D9%81%D8%B2%D9%88%D8%AF%D9%87-%D9%88%D8%B3-%D9%88-%D9%85%D8%A7%D8%AC%D8%B1%D8%A7%DB%8C-%D8%AD%D9%82%E2%80%8C%D8%A7%D9%84%D9%86%D8%A7%D8%B3-%D9%87%D8%AC%D9%85%D9%87%E2%80%8C%D9%87%D8%A7-%DA%86%DA%AF%D9%88%D9%86%D9%87-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%B1%D8%A7-%D9%85%D8%AD%D8%A7%D8%B5%D8%B1%D9%87-%DA%A9%D8%B1%D8%AF%D9%86%D8%AF-%D9%88%DB%8C%D8%AF%D8%A6%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:33:00+00:00"/>
    <meta property="og:title" content="ارزش‌افزوده، وس و ماجرای حق‌الناس/ هجمه‌ها چگونه آذری جهرمی را محاصره کردند؟ (ویدئو)"/>
    <meta property="og:description" content="ارزش‌افزوده، وس و ماجرای حق‌الناس، کلیدواژه مطالبی است که این روزها علیه یا له «آذری جهرمی» نگاشته می‌شود، اما وزیر جوان مدتی است در محاصره هجمه‌ها قرارگرفته و دزدان پیامکی که دست به شکایتشان از رسانه‌ها خوب بود، حالا به تخریب روی آورده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/638901/%D8%A7%D8%B1%D8%B2%D8%B4%E2%80%8C%D8%A7%D9%81%D8%B2%D9%88%D8%AF%D9%87-%D9%88%D8%B3-%D9%88-%D9%85%D8%A7%D8%AC%D8%B1%D8%A7%DB%8C-%D8%AD%D9%82%E2%80%8C%D8%A7%D9%84%D9%86%D8%A7%D8%B3-%D9%87%D8%AC%D9%85%D9%87%E2%80%8C%D9%87%D8%A7-%DA%86%DA%AF%D9%88%D9%86%D9%87-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%B1%D8%A7-%D9%85%D8%AD%D8%A7%D8%B5%D8%B1%D9%87-%DA%A9%D8%B1%D8%AF%D9%86%D8%AF-%D9%88%DB%8C%D8%AF%D8%A6%D9%88">ارزش‌افزوده، وس و ماجرای حق‌الناس/ هجمه‌ها چگونه آذری جهرمی را محاصره کردند؟ (ویدئو)</a>
      </h1>
      <h2>ارزش‌افزوده، وس و ماجرای حق‌الناس، کلیدواژه مطالبی است که این روزها علیه یا له «آذری جهرمی» نگاشته می‌شود، اما وزیر جوان مدتی است در محاصره هجمه‌ها قرارگرفته و دزدان پیامکی که دست به شکایتشان از رسانه‌ها خوب بود، حالا به تخریب روی آورده‌اند.</h2>
      <address><time datetime="2019-11-08T23:33:00+00:00">08 Nov 2019, 23:33</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> خدمات ارزش افزود، در چند سال گذشته حواشی زیادی به همراه داشته است، اما همواره این حواشی که از سوی برخی رسانه‌ها منتشر می‌شد، با پوشش‌هایی (شکایت از رسانه و امثالهم) که توسط شرکت‌های ارائه‌دهنده خدمات ارزش‌افزوده صورت می‌گرفت، ختم به خیر شده و این برداشت یواشکی از جیب مردم مستدام بود.</p>
      <p> </p>
      <p>به گزارش بولتن نیوز، یکی از مهم‌ترین اتهاماتی که به شرکت‌های ارزش‌افزوده وارد  می‌شود این است که برخی شرکت‌های ارزش‌افزوده خواسته و ناخواسته از جیب مردم برداشت می‌کنند و به بهانه و روش‌های مختلف مشترکین را در دام خدمات ارزش‌افزوده‌ای می‌اندازند که به‌صورت روزانه و قطره‌چکانی و حتی بدون متوجه شدن مشترک از حساب‌های این مشترکین مبالغی هرچند ناچیز برداشت کرده و مبالغ هنگفتی به جیب می‌زدند.</p>
      <p> </p>
      <p> </p>
      <p>اما قصه شرکت‌های خدمات ارزش‌افزوده ازآنجا غم‌انگیز می‌شود که آذری جهرمی به‌عنوان وزیر ارتباطات و فناوری با کلمه کلیدی #حق_الناس به بحث خدمات ارزش‌افزوده وارد شد و چون شکایت از وزارت و وزیر بسیار سخت‌تر از شکایت از رسانه است، با شکایت و اتفاقاتی این‌چنینی شرکت‌های مذکور نتوانستند این بار صدای مردم را در نطفه خاموش کرده و آذری جهرمی زبان مردمی شد که چند سالی اسیر این خدمات شده بودند.</p>
      <p> </p>
      <p>آذری جهرمی، تریبون خود را شبکه‌های اجتماعی انتخاب کرد و اطلاعات و اخبار مبارزه خود با این پدیده را در توییتر و اینستاگرام با مردم به اشتراک می‌گذاشت.</p>
      <p> </p>
      <p>این داستان ادامه داشت تا آذری جهرمی در توییتی از پایان کار شرکت‌های ارزش‌افزوده با هشتگ #پایان_وس خبر داد و اینکه تا پایان این راه پشت مردم خواهد بود و این خدمات را به‌طور کامل از بین می‌برد.</p>
      <p> </p>
      <figure>
        <img src="https://www.bultannews.com/files/fa/news/1398/8/17/1193767_613.jpg"/>
      </figure>
      <p> </p>
      <p>نکته جالب و عجیب این ماجرا آنجاست که از ابتدای شروع مبارزه وزیر جوان با خدمات ارزش‌افزوده هجمه‌های پنهانی برای مبارزه با وزیر آغاز شد. آن‌هم نه به صورتی که این شرکت‌ها خود را از اتهامات مبری کنند بلکه از روش‌های مختلف دست به تخریب وزیر جوان زدند.</p>
      <p> </p>
      <p>در جدیدترین اقدام، خرید رسانه‌ها راهکاری بود که به ذهن برخی از این شرکت‌ها رسیده است، دام جدیدی که این شرکت‌ها برای وزیر انتخاب کردند. دام جدیدی که رسانه‌ها را موردتوجه قرار داده و با پرداخت مبلغی سعی بر انتشار خبری علیه وزیر ارتباطات در رسانه‌های متفاوت دارند و برخی از رسانه‌ها بدون توجه به محتوا و پیامی که پشت آن است احتمالاً در این اقدام ناخواسته شریک می‌شوند.</p>
      <p> </p>
      <p>نکته جالب آنجاست که تا قبل از آن این شرکت‌ها به‌صورت پنهان دست به تخریب آذری جهرمی می‌زدند اما این بار به‌صورت علنی و با دادن یک کاریکاتور و متن به شرکت‌های ارائه‌دهنده خدمات رپورتاژ آگهی قصد انتشار آن را به‌صورت عمده کردند.</p>
      <p> </p>
      <figure>
        <img src="https://www.bultannews.com/files/fa/news/1398/8/17/1193765_705.jpg"/>
      </figure>
      <p> </p>
      <p>در وضعیت معیشتی حال حاضر و عزم جدی کشور برای مبارزه با فساد جا دارد رسانه‌ها در این مسیر رسالت خود را اجرا کنند و اگر گامی برنمی‌دارند، حداقل سنگی جلوی پای مبارزه با فساد نیندازند. در حال حاضر که نیاز به احساس مسئولیت مبارزه  با فساد در تمامی اقشار جامعه احساس می‌شود امیدواریم رسانه نیز به مسئولیت خطیر خود در این زمینه آگاه باشد.</p>
      <p> </p>
      <p>گفتنی است افراد و جریان‌هایی که کمر به تخریب آذری جهرمی بسته‌اند، بعدازاینکه نتوانستند چیزی در جهت نقد یا تخریب وی پیدا کنند و ازنظر کار فنی و کارشناسی، ایراد قابل‌ذکری نیافتند، دست‌به‌کار کثیفی زده و وارد حوزه شخصی وی شده و با انتشار عکس‌های خصوصی، مثلاً خواستند در جهت رسواسازی وی کاری کرده باشند. درحالی‌که این اقدامات، همواره جواب عکس داده و خود دلیلی بر حقانیت طرف خواهد بود. همان‌گونه که این بار نیز، دلیلی بر صحت اقدامات آذری جهرمی‌ شد.</p>
      <p> </p>
      <p>تعداد بازدید : 4 <a href="https://www.bultannews.com/fa/news/638901/%D8%A7%D8%B1%D8%B2%D8%B4%E2%80%8C%D8%A7%D9%81%D8%B2%D9%88%D8%AF%D9%87-%D9%88%D8%B3-%D9%88-%D9%85%D8%A7%D8%AC%D8%B1%D8%A7%DB%8C-%D8%AD%D9%82%E2%80%8C%D8%A7%D9%84%D9%86%D8%A7%D8%B3-%D9%87%D8%AC%D9%85%D9%87%E2%80%8C%D9%87%D8%A7-%DA%86%DA%AF%D9%88%D9%86%D9%87-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%B1%D8%A7-%D9%85%D8%AD%D8%A7%D8%B5%D8%B1%D9%87-%DA%A9%D8%B1%D8%AF%D9%86%D8%AF-%D9%88%DB%8C%D8%AF%D8%A6%D9%88#">کد ویدیو</a> دانلود <a href="http://www.bultannews.com/files/fa/news/1398/8/17/1193768_163.mp4">فیلم اصلی</a></p>
      <p> </p>
      <p>در ویدئوی بالا شایان منفرد از شهرستان جوانرود (استان کرمانشاه) را مشاهده می‌کنید. او می‌گوید سامانه‌های ارزش‌افزوده یا همان وس ۱۲.۵ میلیون تومان از حسابش کم کرده‌اند و او هیچ اطلاعی نداشته است.</p>
      <p> </p>
      <p> </p>
      <p>انتهای پیام /#</p>
    </article>
  </body>
</html>