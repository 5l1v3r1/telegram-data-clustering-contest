<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/atina-se-poklonila-selektoru-pitinu-pao-zaustavio-lojda-na-indeksu-41-kalatesu-izmakao-tripl-dabl/342006"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Atina se poklonila selektoru Pitinu, PAO zaustavio Lojda na indeksu 41, Kalatesu izmakao tripl-dabl"/>
    <meta property="og:description" content="Zeleni sigurni pred svojom publikom"/>
  </head>
  <body>
    <article>
      <h1>Atina se poklonila selektoru Pitinu, PAO zaustavio Lojda na indeksu 41, Kalatesu izmakao tripl-dabl</h1>
      <h2>Zeleni sigurni pred svojom publikom</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p><b>Potvrdio je čuveni američki trener Rik Pitino da će uskoro i zvanično preuzeti grčku nacionalnu selekciju i započeti pripreme za evropske kvalifikacije i predolimpijski turnir, a istog dana pojavio se i u svojoj OAKA Areni koja mu se poklonila i dočekala uz stojeće ovacije! Pitino je dobio i prigodne poklone od vlasnika Panatinaikosa Dimitrisa Janakopulosa, a klub s kojim je osvojio duplu krunu prošle sezone podario mu je sigurnu pobedu nad Valensijom - 91:80</b>.</p>
      <p>Dugo je Panatinaikos lomio Valensiju u utakmici koja će domaćinu mnogo značiti za dalji uspon forme, a mir u kući doneo je <b>Vesli Džonson</b> trojkom kojom je na minut i po pre kraja utakmice doneo Panatinaikosu kapitalno vođstvo od devet poena (85:76) posle čega je i definitivno sve bilo rešeno.</p>
      <p>Fantastičnu utakmicu iza sebe ostavio je Pitinov miljenik <b>Nik Kalates</b> kome je samo jedna asistencija nedostajala da upiše tripl-dabl! Za nešto manje od 30 minuta u igri ubeležio je 13 poena (6/12 za dva, 0/3 za tri), pa još 12 skokova i devet asistencija. Panatinaikos je meč završio s petoricom igrača sa dvocifrenim učinkom, a najbolji je bio <b>Dešon Tomas</b> sa 19 poena. <b>Tajris Rajs</b> je imao 14, <b>Džimer Fredet</b> 12, a <b>Džonson</b> 11 poena. </p>
      <p>Kod gostiju neprikosnoven je bio <b>Džordan Lojd</b> koji je umalo postao košmar za Panatinaikos. Imao je 27 poena (8/10 iz igre, 3/3 za tri), te još osam asistencija i pet skokova, uz po dve ukradene i izgubljene lopte za indeks korisnosti 41! <b>Bojan Dubljević</b> je imao 11 poena i pet uhvaćenih lopti, dok je Vanja Marinković odigrao tek osam i po minuta i imao tri poena...</p>
      <p>
        <b>EVROLIGA - 7. KOLO</b>
      </p>
      <p><b>Četvrtak</b><br/>Zenit - Himki 73:87<br/>/Holins 25 - Buker 20/</p>
      <p>Crvena zvezda - Real Madrid 60:75<br/>/Beron 17 - Ljulj 16/</p>
      <p>Olimpijakos - Efes 67:86<br/>/Pol 15, Milutinov 10 - Micić 27/</p>
      <p>Makabi - Alba 104:78<br/>/Dibartolomeo 19 - Siva 14/</p>
      <p>Olimpija Milano - Baskonija 81:74<br/>/Dela Vale 15, Micov 12 - Stauskas 15/</p>
      <p>
        <b>Petak</b>
      </p>
      <p>Fenerbahče - Bajern 90:82<br/>/Vilijams 19 - Monro 19/</p>
      <p>Žalgiris - Barselona 86:93<br/>/Grigonis 14 - Higins 27/<a href="https://www.mozzartbet.com/sr#/match/4499059"> </a></p>
      <p>Panatinaikos - Valensija 91:80<br/>/Tomas19 - Lojd 27/</p>
      <p>Asvel - CSKA Moskva 67:66<br/>/Lomaž 15 - Džejms 14/</p>
      <figure>
        <img src="https://mozzartsport.com/upload/CKEditor/07.11.2019/asveltabela.jpg"/>
      </figure>
    </article>
  </body>
</html>