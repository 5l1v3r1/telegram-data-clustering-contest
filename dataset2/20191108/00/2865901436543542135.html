<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/buongiorno-italia-kljuca-u-napulju-placenici-vidimo-se-u-diskoteci/341944"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Buongiorno Italia: Ključa u Napulju – plaćenici, vidimo se u diskoteci"/>
    <meta property="og:description" content="Trojica igrača na zimu stižu u Inter, prvi je Žiru, Roma ima dušu, Sari pred Kapelovim rekordom"/>
  </head>
  <body>
    <article>
      <h1>Buongiorno Italia: Ključa u Napulju – plaćenici, vidimo se u diskoteci</h1>
      <h2>Trojica igrača na zimu stižu u Inter, prvi je Žiru, Roma ima dušu, Sari pred Kapelovim rekordom</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>(Od dopisnika MOZZART Sporta iz Rima)</p>
      <p>Porazi rimskih klubova u Ligi Evrope, objava <b>Pola Pogbe</b> na društevenim mrežama u kojoj oduševljeno pozdravlja „kapitena Bonučija“, planovi Intera da dovede tri pojačanja u sledećem prelaznom roku i zapaljiva atmosfera u Napulju koja sve više postaje komplikovana su glavne teme u italijanskoj sportskoj štampi.</p>
      <p>
        <b>LA GAZZETTA DELLO SPORT</b>
      </p>
      <figure>
        <img src="https://mozzartsport.com/upload/CKEditor/06.11.2019./IMG_3356.jpg"/>
      </figure>
      <p>„<b>Zadvoljiće se?</b>”, pita se <i>Gazeta</i> na naslovnoj strani da li će igrači koje uprava Intera namerava da dovede u januaru biti dovoljni da smire trenera <b>Antonija</b> <b>Kontea</b>. U podnaslovu se kaže da su Nerazuri već kontaktirali Žirua kome ističe ugovor sa Čelsijem i da je Francuz već dao načelni pristanak da bude <b>Lukakuova</b> alternativa. Takođe se kaže da je Inter bacio oko na <b>Dejana Kuluševskog</b>, igrača Atalante koji igra na pozajmici u Parmi. Za poziciju desnog beka su u konkurenciji <b>Darmjan</b> i <b>Florenci</b> koji se našao na marginama <b>Fonsekine</b> Rome. Na listi se nalaze i imena <b>Vidala</b> i <b>Petanje</b>. Od pomenute šestorice igrače, trojica bi trebalo da stignu Apijano Đentile sa novom 2020. godinom. <i>Gazeta</i> piše i da će <b>Politano</b> morati da odsustvuje barem četiri nedelje zbog uganuća zgloba.</p>
      <p>„<b>Sarerkord!</b>”, napravila je <i>Gazeta</i> ispod zaglavlja kovanicu prezimena <b>Sari</b> i reči rekord stavljajujući do znanja da se toskanski stručnjak nalazi na korak od laskavog cilja: najbolji debitant na klupi Juvea. Mauricio je već ostavio iza sebe <b>Kontea</b> i <b>Alegrija</b> i ako pobedi Milana preskočiće i <b>Kapela</b> koji je do sada imao najbolji skor na prvih 16 utakmica na klupi Juvea. Istovremeno, <b>Sariju</b> je pošlo za rukom i da matematički obezbedi prolaz u osminu finala Lige šampiona dva kola pre kraja grupne faze.</p>
      <p>Na unutrašnjim stranama <i>Gazeta</i> analizira sastav Juvea i zaključuje da je grupa igrača na raspolaganju <b>Sariju</b> apsolunto na visini najboljih evropskih timova: „<b><i>Klub koji ima dva tima koji bi po kvalitetu mogli da se bore za Ligu šampiona i Skudeto je za svaki respekt“.</i></b></p>
      <p>Da bi opravdala svoju tezu <i>Gazeta</i> skicira rezervni tim Stare dame 4-3-3: <b>Bufon - Danilo, Demiral, Rugani, De Šiljo - Emre Džan, Bentankur, Rabio - Bernardeski, Dibala, D. Kosta</b>.</p>
      <p>„<b>Roma i Lacio poraženi u nadoknadi vremena. Inzagi je skoro pa ispao</b>”, piše <i>Gazeta</i> da je poraz od Seltika koban za Nebeskoplave, jer svodi šanse na teoriju da se nađe u šesnaestini finala LE. S druge strane, Roma je i dalje gospodar sudbine, bio bi dovoljan remi u Istanbulu sa Bašakšehirom i pobeda nad Austrijancima iz Volfzberga za siguran prolaz u nokaut fazu LE.</p>
      <p>„<b>Noć u Napoliju</b>”, naslov je napuljskom dijalektu za priču o previranju u gradu podno Vezuva posle vrlo burna 24 časa nakon meča sa Salcburgom u LŠ.  U podnaslovu se kaže da su se na meti navijača našli svi osim trenera <b>Karla</b> Ančelotija. Igrači su „čašćeni“ uvredama da su plaćenici i da će se videti u diskoteci, a <b>De Laurentis</b> je zasut najvulgarnijim psovkama. U tekstu se kaže da će danas tim ostati u karantinu posle treninga, ali ovoga puta po odluci trenera <b>Ančelotija</b>. Prema pisanju <i>Gazete</i> kapisla koja je zapalila ambijent u Kastel Volturnu je otvoreno pitanje serije produžetaka ugovora tzv. senatorima.</p>
      <p>
        <b>CORRIERE DELLO SPORT</b>
      </p>
      <figure>
        <img src="https://mozzartsport.com/upload/CKEditor/06.11.2019./IMG_3355.jpg"/>
      </figure>
      <p>„<b>Roma na popravak</b>”, naslov je rimskog dnevnika za priču u kojoj se naglašava da posle poraza od Borusije Mehengladbah Đalorosi moraju u poslednja dva kola da obezbede katu za prezimljavanje u Ligi Evrope. U tekstu se ističe da je prvi gol koji je primila Roma bio neregularan, jer je lopta bila u autu kada je akciju započeo <b>Vent</b> i da je gol u poslednjem minutu nadoknade vremena imao ukus podvale sudbine, baš kao i na meču na Olimpiku pre dve sedmice.</p>
      <p>List prenosi izjavu trenera <b>Fonseke</b> koji je bio prilično optimističan jer veruje da njegov tim može da pobedi i Bašakšehir u Istanbulu i Volfzberger u Rimu. U redakcijskom komentaru „<b><i>Ovaj tim ima dušu</i></b>” se navodi da je Roma, i pored poraza, povrdila da zna da reaguje i da se bori. Glavna zamerka je što igrači koji su ušli u drugom poluvremenu, <b>Dijavara</b>, <b>Under</b> i <b>Peroti</b>, nisu stavili pečat na utakmicu i nisu upalili iskru u igri Đalorosih koja se očekivala od njih.</p>
      <p>„<b>Poklon Seltiku: Nebeski led</b>”, aludira u naslovu <i>Korijere</i> da je Lacio bukvalno poklonio dve pobede Škotima i pored toga što je razlika u kvalitetu vidljivo na strani Rimljana. U podnaslovu se ističe da je greška Beriše skupo koštala Lacio jer je svela šanse za plasman u sledeću rundu LE na čistu teoriju. Takođe se navodi da je Lacio promašio sijaset šansi, kao u Glazgovu, a da je primio golove koje ni timovi nižih rangova ne bi inkasirali. U izveštaju se podvlači i da je Lacio bi oštećen velikim previdom arbitra koji nije video ruku <b>Žulijena</b> koji je praktično odbranio udarac Imobilea dvadesetak minuta pre kraja meča.</p>
      <p>„<b>Napoli, uprava i igrači na udaru protetsta</b>”, izveštava <i>Korijere</i> da su skandiranja, transparenti i povici navijača Napolija bili usmereni prema igračima i rukovodiocima kluba na treningu koji je bio otvoren za gledaoce sa godišnjim kartama. Dodaje se i da će Napoli danas u karantin po nalogu trenera <b>Ančelotija</b>. Na unutrašnjim stranama se kaže da <b>De Laurentis</b> ima nameru da tuži igrače i da traži da im se skine četvrtina plate zbog štete koju su naneli klubu. S druge strane se prenose mišljenja advokata, eksperata za sportsko pravo, da <b>De Laurentis</b> nema ni minimalne šanse da dobije spor protiv svojih fudbalera.</p>
      <p>
        <b>TUTTOSPORT</b>
      </p>
      <figure>
        <img src="https://mozzartsport.com/upload/CKEditor/06.11.2019./IMG_3357.jpg"/>
      </figure>
      <p>„<b>Pogba, srce Juveovo</b>”, tumači <i>Tutosport</i> poruku <b>Pola Pogbe</b> <b>Bonučiju</b> na društvenim mrežama kao još jedan dokaz da je Francuz i te kako voljan da se vrati u redove Stare dame. „<b>Pogba je izašao na čistinu sa objavom na društvenim mrežama sa kojom je odgovorio na Bonučijev post. Njegov povratak u Torino je mnogo više od obične pretpostavke. Bjankoneri su spremni da realizuju transfer imajući u vidu komercijalni potencijal francuskog reprezentativca”</b>, stoji u podnaslovu. U tekstu na unutrašnjim stranama list zapaža da je sa usklikom „<i>capitanooooooooo</i>“ <b>Pogba</b> pokazao da pomno prati događaje u Juveu budući da su u njegovo vreme u Juveu kapiteni bili <b>Bufon</b> i <b>Kjelini,</b> a ne <b>Bonuči</b>.</p>
      <p>„<b>Darmjan, Žiru i Vidal za Kontea</b>”, piše <i>Tutospor</i> da će Inter u svakom odeljku tima dovesti po jedno pojačanje. <b>Darmjan</b> u odbrani, <b>Vidal</b> na sredini terena i <b>Žiru</b> u napadu.</p>
      <p>„<b>Napoli: na posao</b>”, naslov je teksta u kome se svdoči da su navijači tima iz Napulja uperili oštricu kritika preme igračima za lošije rezultate u poslednjih mesec dana i sukobe koji su nastali na svim linijima od <b>Ančelotija</b> preko igrača do predsednika <b>De Laurentisa</b> i njegovog sina.</p>
      <p>„<b>Toro na raskrsnici. U igri nije samo klupa Macariji, Sve se odlučuje u Breši”</b>, piše <i>Tutosport</i> da na nišanu navijača Granata nisu samo trener Macari i igrači već i predsednik <b>Urbano Kairo</b>. „<b>Podrška koju Kairo uživa i među tzv. običnim navijačima Torina, koji predstavljaju ogromnu većinu, u vrtoglavom je padu</b>”, upozorava <i>Tutosport</i>. Takođe se podseća da je <b>Kairo</b> često davao otkaz trenerima kako bi spasao sebe od odgovornosti za loše rezultate, ovog puta žrtvovanje šefa stručnog štaba bi moglo da bude nedovoljno da smiri strasti.</p>
      <p>„<b>Prestonička jadikovka. Lacio je gotovo napolju, Roma je na ivici</b>”, piše <i>Tutosport</i> o crnom četvrtku u kome su rimski klubovi izgubili gotovo na identičan način svoje mečeve u LE.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/ZH3vKb9IXwY" width="425" height="349" data-service="Youtube" scrolling="no"/>
      </figure>
      <p><b>PIŠE</b>: <b><a href="https://twitter.com/Zeljko73"><i>Željko Pantelić</i></a></b></p>
      <p> </p>
    </article>
  </body>
</html>