<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697354/%D9%85%D9%82%D8%A7%D9%85-%D9%86%D8%A7%D8%B4%D9%86%D8%A7%D8%B3-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AA%D8%B1%D8%A7%D9%85%D9%BE-%D8%A8%DB%8C%E2%80%8C%D8%B1%D8%AD%D9%85-%D9%88-%D9%86%D8%A7%D9%84%D8%A7%DB%8C%D9%82-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="مقام ناشناس آمریکایی: ترامپ بی‌رحم و نالایق است"/>
    <meta property="og:description" content="یک مقام کاخ سفید کتابی را به صورت ناشناس چاپ کرده و در آن ضمن انتقاد از سیاست‌های ترامپ او را فردی بی‌رحم، نالایق و خطرناک برای مردم آمریکا توصیف کرده است."/>
  </head>
  <body>
    <article>
      <h1>مقام ناشناس آمریکایی: ترامپ بی‌رحم و نالایق است</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034740_268.jpg"/>
      </figure>
      <p>یک مقام کاخ سفید کتابی را به صورت ناشناس چاپ کرده و در آن ضمن انتقاد از سیاست‌های ترامپ او را فردی بی‌رحم، نالایق و خطرناک برای مردم آمریکا توصیف کرده است.</p>
      <p>به گزارش ایرنا؛ روزنامه واشنگتن پست روز جمعه در گزارشی نوشت این مقام ناشناس کاخ سفیددرکتاب خود گفته است که سال گذشته مقام‌های ارشد دولت دونالد ترامپ رئیس جمهوری آمریکا تصمیم گرفتند در "یک خودکشی دسته‌جمعی" به صورت گروهی استعفا دهند تا درباره رفتار ترامپ به مردم اخطار داده باشند؛ اما برای خودداری از بی‌ثبات‌تر کردن دولت از این کار منصرف شدند.</p>
      <p>به نوشته این روزنامه، این نویسنده ناشناس که خود را "مقامی ارشد در دولت ترامپ" معرفی کرده، در کتاب خود با عنوان «هشدار» رئیس جمهوری آمریکا را فردی بی‌رحم، نالایق و خطرناک برای کشور توصیف کرد.</p>
      <p>وی ریاست جمهوری ترامپ که از بحرانی خودساخته به بحران خودساخته دیگری در نوسان است، به کودک 12 ساله‌ای تشبیه کرده که در برج مراقبت نشسته و بدون اینکه شناختی از صفحه مقابل خود داشته باشد، کلیدها را یکی پس از دیگری می‌زند و هواپیما را از مسیر خود منحرف می‌کند.</p>
      <p>نویسنده این کتاب پیشتر نیز با نوشتن مقاله‌ای به صورت ناشناس در روزنامه نیویورک تایمز در فضای رسانه‌ای آمریکا جنجال آفریده بود.</p>
      <p>این مقام کاخ سفید که در کتابش به همه ابعاد شخصیتی ترامپ از اخلاق تا عمق فکری او پرداخته، مدعی شده است که همه مقام‌های کاخ سفید درباره رئیس جمهوری آمریکا با او هم‌نظر هستند.</p>
      <p>استفانی گریشام دبیر مطبوعاتی کاخ سفید در نشستی خبری نویسنده این کتاب را «بزدل» توصیف کرده و گفت که این کتاب چیزی جز دروغ در خود جای نداده است.</p>
      <p>گریشام گفت: نویسنده واقعی به سوژه خود دسترسی پیدا می‌کنند تا راستی‌آزمایی کنند، اما این فرد خود را پنهان کرده که باعث می‌شود واقعی بودن او باورپذیر نباشد.</p>
      <p>وزارت دادگستری آمریکا این هفته به نمایندگان این نویسنده هشدار داد که ممکن است او قوانین مربوط به حفظ اسرار دولت را نقض کرده باشد؛ اما نمایندگان نویسنده دولت را متهم به تلاش برای افشای هویت او کردند.</p>
      <p>این کتاب در حالی منتشر می‌شود که با علنی شدن تحقیقات برای استیضاح ترامپ در مجلس نمایندگان آمریکا، وی به شدت تحت فشار است.</p>
    </article>
  </body>
</html>