<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lav.it/news/teo-rossana-randagismo"/>
    <meta property="og:site_name" content="LAV"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="&quot;Teo, cane di strada&quot;: un ponte Italia-Kosovo contro il randagismo"/>
    <meta property="og:description" content="?Teo, cane di strada? è il primo libro illustrato della collana di ?Rossana?dedicata ad una giovane attivista: ponte Italia-Kosovo per sensibilizzare adulti e bambini al rispetto dei diritti animali, contro randagismo e abbandono. Info e ordini: lav.trentino@lav.it"/>
  </head>
  <body>
    <article>
      <h1>"Teo, cane di strada": un ponte Italia-Kosovo contro il randagismo</h1>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <figure>
        <img src="https://www.lav.it/uploads/home/15dc563e73fcbf.png"/>
        <figcaption>"Teo, cane di strada": un ponte Italia-Kosovo contro il randagismo</figcaption>
      </figure>
      <blockquote><i>“Teo, cane di strada”</i> nasce come primo numero di una collana di libri illustrati dedicata ad una persona speciale, per sensibilizzare adulti e piccini sui temi del randagismo e dell'abbandono.</blockquote>
      <p>Grazie alla sinergia tra LAV e altre due associazioni che hanno avuto modo di conoscerla e amarla - ATB Associazione Trentino con i Balcani onlus e FDK Fondazione per i Diritti degli animali in Kosovo - <b>la Collana Rossana, intende diffondere i valori e gli ideali di Rossana Fontanari, nata in Trentino il 13 marzo del 1981, che ha dedicato tempo, professionalità e passione a progetti di cooperazione internazionale </b>per la tutela di diritti umani e di risoluzione di conflitti, <b>ma anche alla questione dei diritti degli animali, in particolare confrontandosi con la grande piaga del randagismo nei Balcani.</b><br/><br/><b><i>“Teo, cane di strada”</i>, ideato da Sara Carlin, attivista di LAV Trentino, e illustrato da Tiziano Beber di ATB</b>, prende forma proprio in questo contesto, in particolare a Peja, cittadina del Kosovo, caratterizzata, come molti altri paesi e città dei Balcani, da una massiccia presenza di cani di strada sul territorio e che ci ha visto recentemente impegnati <a href="https://www.lav.it/news/kosovo-missione-compiuta">sul campo con un progetto dedicato</a>. <b>A metà novembre "Teo" approderà proprio in Kosovo, da dove tutto è iniziato, per la presentazione del libro</b>, e ci auguriamo che questa sia solo la prima di molte altre presentazioni.</p>
      <blockquote>Il ricavato delle donazioni del libro (offerta minima di 15 € | per info e ordini <a href="mailto:lav.trentino@lav.it">lav.trentino@lav.it</a>) consentirà:</blockquote>
      <ul>
        <li>in parte di finanziare questo importante progetto educativo di sensibilizzazione e informazione, sia in Italia che nei Balcani, permettendo lo sviluppo e la <b>realizzazione di altri numeri della Collana Rossana</b>,</li>
        <li>e in parte di sostenere e promuovere la Fondazione per i Diritti degli Animali in Kosovo, impegnata in attività di <b>sterilizzazione sul territorio</b> e di<b> formazione dei veterinari</b>.</li>
      </ul>
      <p>
        <b>Ilaria Innocenti<br/><i>Responsabile LAV Animali Familiari</i></b>
      </p>
    </article>
  </body>
</html>