<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/babise-prijme-lucembursky-velkovevoda-setka-se-i-s-kontrolory-eu/1818567?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T00:18:00+00:00"/>
    <meta property="og:title" content="Babiše přijme lucemburský velkovévoda, setká se i s kontrolory EU"/>
    <meta property="og:description" content="Lucemburk - Premiér Andrej Babiš dnes zakončí dvoudenní oficiální návštěvu Lucemburska. Nejdříve se v sídle Evropského účetního dvora (EÚD) setká se zástupci této kontrolní unijní instituce. Před polednem pak předsedu vlády přijme lucemburský velkovévoda Henri a v parlamentu pak jeho předseda Fernand Etgen."/>
  </head>
  <body>
    <article>
      <h1>Babiše přijme lucemburský velkovévoda, setká se i s kontrolory EU</h1>
      <address><time datetime="2019-11-08T00:18:00+00:00">08 Nov 2019, 00:18</time> by <a rel="author" href="http://www.ctk.cz/" target="_blank">ČTK</a></address>
      <p>Lucemburk - Premiér Andrej Babiš dnes zakončí dvoudenní oficiální návštěvu Lucemburska. Nejdříve se v sídle Evropského účetního dvora (EÚD) setká se zástupci této kontrolní unijní instituce. Před polednem pak předsedu vlády přijme lucemburský velkovévoda Henri a v parlamentu pak jeho předseda Fernand Etgen.</p>
      <p>Babiš už ve čtvrtek v Lucemburku jednal se svým protějškem Xavierem Bettelem, který ho bude doprovázet i během některých částí dnešního programu návštěvy, včetně společného oběda.</p>
      <p>Babiš se v sídle Evropského účetního dvora setká s jeho šéfem Klausem-Heinerem Lehnem i s českým zástupcem v EÚD Janem Gregorem.</p>
      <p>Po přijetí velkovévodou a slavnostním obědě pořádaném Bettelem Babiš společně se starostkou Lucemburku Lydií Polferovou a za přítomnosti lucemburského premiéra položí kytici u pamětní desky Jana Palacha na náměstí pojmenovaném po českém studentovi, který v lednu 1969 sebeupálením protestoval proti poměrům v Československu okupovaném vojsky Varšavské smlouvy.</p>
      <p>V katedrále Notre-Dame v Lucemburku Babiše odpoledne přivítá lucemburský kardinál Jean-Claude Hollerich. V ní pak premiér navštíví místní kryptu a položí květiny ke hrobu českého krále Jana Lucemburského (vládl 1310-1346).</p>
      <p>Předseda české vlády svou návštěvu zakončí večer návštěvou centra inovací House of Startups, kde se setká mimo jiné s šéfem lucemburské hospodářské komory Carlem Thelenem.</p>
    </article>
  </body>
</html>