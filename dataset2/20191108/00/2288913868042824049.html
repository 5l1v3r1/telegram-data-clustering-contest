<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04706862"/>
    <meta property="og:site_name" content="De Standaard"/>
    <meta property="article:published_time" content="2019-11-08T00:58:00+00:00"/>
    <meta property="og:title" content="Verrassingseffect van akkoorden bepaalt succes van popsong"/>
    <meta property="og:description" content="Het succes van een popnummer wordt mede bepaald door een mix van onzekerheid en een verrassingseffect. Dat blijkt uit een internationaal onderzoek, gepubli..."/>
  </head>
  <body>
    <article>
      <h1>Verrassingseffect van akkoorden bepaalt succes van popsong</h1>
      <address>
        <time datetime="2019-11-08T00:58:00+00:00">08 Nov 2019, 00:58</time>
      </address>
      <p>Het succes van een popnummer wordt mede bepaald door een mix van onzekerheid en een verrassingseffect. Dat blijkt uit een internationaal onderzoek, gepubliceerd in het wetenschappelijke tijdschrift 'Current Biology'.</p>
      <p>Een team van wetenschappers analyseerde duizenden reeksen akkoorden van nummers die tussen 1958 en 1991 op de Amerikaanse hitlijsten prijkten. Denk daarbij aan songs als 'Ob-La-Di, Ob-La-Da' van de Beatles, 'Red red wine' van UB40 en 'Knowing me, knowing you' van ABBA.</p>
      <p>Met hulp van een algoritme bepaalden de onderzoekers de mate van onzekerheid en verrassing van de akkoorden. Vervolgens kregen 80 proefpersonen delen van de nummers te horen, terwijl ze onder een MRI-scanner zaten. Zo konden de onderzoekers hun hersenactiviteit registreren.</p>
      <p>
        <b>Effect van volgorde van geluiden</b>
      </p>
      <p>Omdat nummers vaak gelinkt zijn aan bepaalde gebeurtenissen of ervaringen, kregen de deelnemers enkel akkoorden te horen en geen melodieën en teksten. Het team ontdekte dat als de deelnemers zeker waren van het volgende akkoord, ze heel blij waren wanneer ze toch met een ander akkoord werden verrast. Omgekeerd, waren ze onzeker over het volgende akkoord, dan vonden ze het leuk als dat net niet verrassend bleek. </p>
      <p>'Het is fascinerend dat mensen plezier beleven aan het luisteren naar een nummer alleen vanwege de volgorde van de geluiden', verklaart onderzoeksleider Vincent Cheung van het Max Planck-instituut voor cognitieve wetenschappen in Duitsland.</p>
      <p>Of de resultaten van het onderzoek kunnen helpen om tot een magische formule voor een hit te komen? Volgens Cheung is het de moeite om het effect van de volgorde van de geluiden verder te onderzoeken, maar is het zeker niet het enige element om een popsong te maken.</p>
      <p>De deelnemers waren het meest enthousiast over de akkoorden van het nummer 'Invisible Touch' van Genesis uit 1980.</p>
    </article>
  </body>
</html>