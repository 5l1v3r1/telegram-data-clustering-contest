<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697333/%D8%B3%D8%A7%D9%86%D8%B3%D9%88%D8%B1-%D8%AA%D8%B1%D9%88%D8%B1-%D9%87%D8%A7%D8%B4%D9%85%DB%8C-%D8%B1%D9%81%D8%B3%D9%86%D8%AC%D8%A7%D9%86%DB%8C-%D8%AF%D8%B1-%D8%AA%D9%84%D9%88%DB%8C%D8%B2%DB%8C%D9%88%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="سانسور ترور هاشمی رفسنجانی در تلویزیون"/>
    <meta property="og:description" content="به ترورهای گروه فرقان در سال 1358 اشاره شد اما پس از قرنی و استاد مطهری ناگهان به مهدی عراقی و دکتر مفتح رسیدند و ترور مهم هاشمی رفسنجانی در خرداد 1358 را به عمد یا به سهو از قلم انداختند."/>
  </head>
  <body>
    <article>
      <h1>سانسور ترور هاشمی رفسنجانی در تلویزیون</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <p>
        <b>به ترورهای گروه فرقان در سال 1358 اشاره شد اما پس از قرنی و استاد مطهری ناگهان به مهدی عراقی و دکتر مفتح رسیدند و ترور مهم هاشمی رفسنجانی در خرداد 1358 را به عمد یا به سهو از قلم انداختند.</b>
      </p>
      <p>عصر ایران؛ سروش بامداد- شبکۀ افق سیمای جمهوری اسلامی ایران در برنامه ای به مناسبت 13 آبان و دربارۀ دخالت ها و اقدامات آمریکا، ترورهای گروه فرقان را نیز به این کشور نسبت داد.<br/><br/>در این برنامه که ظهر روز جمعه 17 آبان 1398 از شبکۀ افق، پخش شد و با صدای <b>داوود نماینده</b> و با تعبیر <b>آیت‌الله</b> <b>خمینی</b> به جای <b>امام خمینی</b> لحن مستند گونه به خود گرفته بود، به ترورهای گروه فرقان در سال 1358 اشاره شد اما پس از نام سپهبد <b>قرنی</b> و استاد <b>مطهری</b> ناگهان به <b>مهدی عراقی</b> و <b>دکتر مفتح</b> ( در 27 آذر 58) رسیدند و ترور مهم <b>هاشمی رفسنجانی</b> در چهارم خرداد 1358 در دزاشیب شمیران را به عمد یا به سهو از قلم انداختند.</p>
      <figure>
        <img src="https://cdn.asriran.com/files/fa/news/1398/8/17/1034679_994.jpg"/>
      </figure>
      <p>حال آن که ترور هاشمی از ترورهای مهم تاریخ معاصر به شمار است و اهمیت این ترور به 6 دلیل بود:</p>
      <p>اول این که هاشمی رفسنجانی عضو ارشد شورای انقلاب و از نردیک ترین کسان به امام و از پایه گذاران حزب جمهوری اسلامی بود و بعد از قرائت حکم مهندس <b>بازرگان</b> در مدرسه علوی و نطق مراسم شهید مطهری در حضور امام در مدرسۀ فیضیه و حمله به کمونیست ها مشهور شده و جامعه به نزدیک بودن او با رهبر فقید انقلاب پی برده بود.<br/><br/>دوم به این خاطر که امام پس از اطلاع از این ترور پیام بسیار گرمی فرستاد و او را به <b>سید حسن مدرس</b> تشبیه کرد و گفت: «<b>هاشمی زنده است چون نهضت زنده است</b>».علاقه امام به او به حدی بود که برای بهبود هاشمی نذر کرد و دستور داد حفاظت از او از آن پس به صورت ویژه انجام شود.<br/><br/>دلیل سوم اما که می توانست در این برنامه مورد اشاره قرار گیرد این است که روز قبل هاشمی در راه پیمایی علیه سنای آمریکا سخنرانی کرده بود. سنای امریکا مشخصا به اعدام <b>امیر عباس هویدا</b> و <b>حبیب الله القانیان</b> رییس انجمن کلیمیان تهران اعتراض کرده بود.</p>
      <p>چهارم هم البته این که از این ترور جان سالم به در برد و در واقع همسرش - <b>عفت مرعشی</b>- با فداکاری جان او را نجات داد.</p>
      <p>پنجم هم این که این ترور باعث غیبت یک ماهه هاشمی در جلسات شورای انقلاب شد و در غیبت او بود که شورای انقلاب طرح های مهمی چون ملی شدن بانک ها و صنایع را تصویب کرد و سال ها بعد هاشمی گفت اگر من بودم نمی گذاشتم.</p>
      <p>ششم به این سبب که ضارب به رغم زنده ماندن آقای هاشمی، اعدام شد.</p>
      <figure>
        <img src="https://cdn.asriran.com/files/fa/news/1398/8/17/1034683_807.jpg"/>
      </figure>
      <p>    فرقان البته به جز قرنی، مطهری ، هاشمی رفسنجانی، مهدی عراقی و مفتح ترورهای دیگری هم انجام داد و آنها را هم از قلم انداختند: مانند ترور آیت الله <b>سید رضی شیرازی</b> از نوادگان میرزای شیرازی و امام جماعت مسجد شفا در یوسف آباد و گمان می کنم به ترور آیت‌الله <b>قاضی طباطبایی</b> در تبریز هم اشاره نشد.<br/><br/>برخی هم معتقدند ترور <b>آیت‌الله خامنه ای</b> در ششم تیر 1360 در مسجد ابوذر تهران کار فرقان بوده نه مجاهدین خلق.<br/><br/>به دو دلیل: یکی نوشته ای که درون ضبط صوت تعبیه کرده بودند (هدیه به جمهوری اسلامی ایران، گروه فرقان) و دیگری این که با توجه به نقشه عملیات فردای آن روز در هفتم تیر 1360 و در دفتر حزب جمهوری اسلامی مسؤولان امنیتی هوشیار می شدند و آیت الله خامنه ای هم طبعا در جلسه شرکت می کردند و آنجا به هدف خود می رسیدند.. نوع ترور هم با گروه فرقان بیشتر تناسب داشت تا مجاهدین/ منافقین که پیچیده و از راه نفوذ و بمب گذاری ترور می کردند.<br/><br/>به بهانۀ این سانسور می توان گفت استفاده از تعابیری چون آیت الله خمینی به جای امام خمینی و تصاویر تازه از آرشیو بیرون آمده پس از استفاده « من و تو» از آرشیوهای دیجیتالی شده سازمان و صدای گوینده ای مانند نماینده بر روی برنامۀ سیاسی کافی نیست. تاریخ را باید درست و بی کم و کاست روایت کرد.<br/><br/>چرا که بیننده می پرسد اگر هاشمی رفسنجانی و ترور او در خرداد 1358 را در فهرست ترورهای فرقان نیاورند روایت های دیگر را چه گونه می توان باور کرد؟ </p>
    </article>
  </body>
</html>