<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697387/%D8%B8%D8%B1%DB%8C%D9%81-%D8%AF%D8%B1-%D8%B1%D8%A7-%D8%A8%D8%B1%D8%A7%DB%8C-%D9%85%D8%B0%D8%A7%DA%A9%D8%B1%D9%87-%D9%88-%D8%B1%D8%B3%DB%8C%D8%AF%D9%86-%D8%A8%D9%87-%D8%AA%D9%88%D8%A7%D9%81%D9%82-%D8%A8%D8%A7%D8%B2-%DA%AF%D8%B0%D8%A7%D8%B4%D8%AA%D9%87%E2%80%8C%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="ظریف: در را برای مذاکره و رسیدن به توافق باز گذاشته‌ایم"/>
    <meta property="og:description" content="وزیر امور خارجه کشورمان تاکید کرد: ما همیشه در را برای مذاکره و رسیدن به توافق باز گذاشته‌ایم."/>
  </head>
  <body>
    <article>
      <h1>ظریف: در را برای مذاکره و رسیدن به توافق باز گذاشته‌ایم</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034787_133.jpg"/>
      </figure>
      <p>وزیر امور خارجه کشورمان تاکید کرد: ما همیشه در را برای مذاکره و رسیدن به توافق باز گذاشته‌ایم.</p>
      <p>به گزارش ایسنا، محمدجواد ظریف جمعه شب هنگام ورود به آنتالیای ترکیه به منظور شرکت در بیست و چهارمین نشست شورای وزیران امور خارجه سازمان همکاری‌های اقتصادی اکو در جمع خبرنگاران با ارائه توضیحاتی در مورد اقدام ایران در راستای اجرای گام چهارم کاهش تعهدات برجامی، اظهار کرد: ما گام چهارم را برداشتیم. با توجه به اینکه گفته بودیم که اگر اقدامات طرف مقابل در مورد برجام به نتیجه نرسد، گام‌های بعدی را برمی‌داریم و این اقدام در همین چارچوب انجام شده است.</p>
      <p>این دیپلمات عالی رتبه کشورمان خاطرنشان کرد: در همان روز اول کاهش تعهدات برجامی، رییس جمهور اعلام کردند که ایران گام‌های خود را در راستای کاهش تعهدات برجامی در چارچوب برجام و جهت حفظ حقوق ملت در پاسخ موارد نقض موارد توسط آمریکایی‌ها و همچنین کاستی‌ها و موارد نقضی که اروپایی‌ها که در این زمینه داشته‌اند برخواهد داشت ولی مذاکره نیز خواهیم کرد و در همین چارچوب از همان روز اول مذاکره را آغاز کردیم.</p>
      <p>ظریف با بیان اینکه هیچ گاه به مذاکره، نه نگفتیم، افزود: اکنون نیز با طرف‌های مختلف که مایل هستند که برجام حفظ شود در حال گفت‌وگو هستیم. فرانسوی‌ها کماکان گفت‌وگوهایشان را ادامه می‌دهند و همچنین سایر کشورهایی که علاقه‌مند به این موضوع هستند.</p>
      <p>وزیر خارجه ایران در همین چارچوب تاکید کرد: ما همیشه در را برای مذاکره و رسیدن به توافق باز گذاشته‌ایم.</p>
    </article>
  </body>
</html>