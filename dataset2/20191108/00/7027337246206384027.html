<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697393/%D9%86%D9%85%D8%A7%DB%8C%D9%86%D8%AF%D9%87-%D9%85%D8%B1%D8%AF%D9%85-%D9%82%D9%85-%D9%84%DB%8C%D8%B3%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A7%D8%B5%D9%88%D9%84%E2%80%8C%DA%AF%D8%B1%D8%A7%DB%8C%D8%A7%D9%86-%D9%82%D9%85-%D8%A8%D8%AF%D9%88%D9%86-%D8%B9%D9%84%DB%8C-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D8%B3%D8%AA%D9%87-%D8%B4%D8%AF-%D9%86%D8%A8%D9%88%DB%8C%D8%A7%D9%86-%D8%A8%D9%87-%D9%86%D9%81%D8%B9-%D8%B2%D8%A7%DA%A9%D8%A7%D9%86%DB%8C-%DA%A9%D9%86%D8%A7%D8%B1%D9%87-%DA%AF%DB%8C%D8%B1%DB%8C-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="نماینده مردم قم: لیست انتخاباتی اصول‌گرایان قم بدون علی لاریجانی بسته شد/ نبویان به نفع زاکانی کناره گیری کرد"/>
    <meta property="og:description" content="شورای اصولگرایان قم در تهیه این لیست رزومه‌ای از علی لاریجانی نخواست."/>
  </head>
  <body>
    <article>
      <h1>نماینده مردم قم: لیست انتخاباتی اصول‌گرایان قم بدون علی لاریجانی بسته شد/ نبویان به نفع زاکانی کناره گیری کرد</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <p>
        <b>شورای اصولگرایان قم در تهیه این لیست رزومه‌ای از علی لاریجانی نخواست.</b>
      </p>
      <figure>
        <img src="https://cdn.asriran.com/files/fa/news/1398/8/17/1034794_789.jpg"/>
      </figure>
      <p>نماینده مردم قم در مجلس گفت: لیست اصولگرایان قم برای انتخابات مجلس یازدهم با امیرآبادی، ذوالنوری و زاکانی بسته شد و شورای اصولگرایان قم در تهیه این لیست رزومه‌ای از علی لاریجانی نخواست و البته وی نیز رزومه‌ای ارائه نکرد.</p>
      <p>به گزارش عصرایران به نقل از فارس؛ احمد امیرآبادی نماینده مردم قم در مجلس در تشریح جزئیات مربوط به لیست سه نفره اصولگرایان در قم برای انتخابات مجلس یازدهم، گفت: شورای هماهنگی اصولگرایان قم که از احزاب و گروه‌ها و تشکل‌های اصولگرا ۲۶ نفر عضو دارد، کارنامه عملکرد بنده و آقای ذوالنور را مورد بررسی قرار دادند و به ما دو نفر به عنوان کاندیداهای انتخابات مجلس یازدهم در قم در لیست اصولگرایان رای دادند.</p>
      <p>وی افزود: برای نفر سوم هم اعلام کردند که هر یک از اصولگرایان می‌خواهد در قم کاندیدا شود، ‌رزومه‌اش را بیاورد، ۱۲ نفر رزومه خود را به شورای هماهنگی اصولگرایان قم ارائه کردند که هر یک از این ۱۲ نفر جداگانه برای مصاحبه دعوت شدند و بعد از انجام مصاحبه‌ها و رای‌گیری ۴ نفر انتخاب شدند. البته لازم به ذکر است که از این ۱۲ نفر قبل از رای‌گیری دو نفر اعلام انصراف کردند.</p>
      <p>نماینده مردم قم در مجلس شورای اسلامی اظهار داشت:‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ بنا بر این شد که ۴ نفری که بیشترین رای را از بین ۱۰ نفر آوردند در مرحله آخر مورد ارزیابی و رسیدگی قرار گیرند که این ۴ نفر عبارت بودند از؛ علیرضا زاکانی، روانبخش، محسن موحدی و آقامیری.</p>
      <p>امیرآبادی خاطرنشان کرد: از بین ۴ نفر راه‌یافته به مرحله آخر بنا شد تا طبق فرمایشات امام(ره) و مقام معظم رهبری کسی که خصوصیات یک نماینده انقلابی را دارد، انتخاب شود و یک کمیته ۷ نفره برای تعیین این شاخص‌ها مشخص شد و ۱۷ شاخص را برای این منظور مشخص شد. این شاخص‌ها در شورای اصولگرایان استان قم به رای گذاشته و فرم‌های این شاخص‌ها بین ۲۶ نفر عضو شورا توزیع شد.</p>
      <p>وی افزود: اعضای شورای هماهنگی اصولگرایان استان قم بر اساس این شاخص‌ها ۴ نفر راه‌یافته به مرحله نهایی را بر اساس امتیازدهی که با اسم و شفاف بود انتخاب کرد و در این امتیازدهی علیرضا زاکانی بیشترین امتیاز را کسب کرد و به عنوان نفر سوم لیست اصولگرایان قم در انتخابات مجلس یازدهم انتخاب شد.</p>
      <p>
        <b>* شورای اصولگرایان هیچ رزومه‌ای از لاریجانی نخواسته است</b>
      </p>
      <p>نماینده مردم قم در مجلس شورای اسلامی اظهار داشت:‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ در روند انتخاب لیست سه نفره، شورای اصولگرایان قم هیچ رزومه‌ای از علی لاریجانی نخواسته و آقای لاریجانی هم رزومه‌ای را به شورا ارائه نکردند.</p>
      <p>
        <b>* نبویان به نفع زاکانی کناره گیری کرد</b>
      </p>
      <p>امیرآبادی خاطرنشان کرد: از افراد شاخص بین این ۱۲ نفر می‌توان به سید محمود نبویان، پیریایی استاندار اسبق قم، امیر نامی و روانبخش اشاره کرد که سید محمود نبویان و نامی همان دو نفری بودند که با این عنوان که با وجود آقای زاکانی ما دیگر تکلیفی برای خود در استان قم قائل نیستیم و حال که ایشان هستند ما کنار می‌رویم، قبل از رای‌گیری انصراف داده بودند.</p>
      <p>نماینده مردم قم در مجلس شورای اسلامی در پایان گفت: اکثر این ۱۲ نفر به پایبندی خود به لیست سه نفره اذعان داشتند و تاکید می‌کردند و اعلام داشتند که از لیست سه نفره شورای اصولگرایان استان قم برای انتخابات مجلس یازدهم حمایت و به آن کمک خواهیم کرد.</p>
    </article>
  </body>
</html>