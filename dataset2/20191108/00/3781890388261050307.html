<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740567"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T00:31:00+00:00"/>
    <meta property="og:title" content="วอนจับยัดซังเตนานๆ ลูกคลั่งเผาบ้านวอด-หวังย่างสดพ่อ"/>
    <meta property="og:description" content="จับแล้วลูกชายคลั่ง จุดไฟเผาบ้านวอดทั้งหลัง เพื่อหวังย่างสดผู้เป็นพ่อแม้ๆ พี่สะใภ้ขอร้องตำรวจจับติดคุกนานๆ ชี้ปล่อยออกมาก็เป็นอันตรายกับชาวบ้าน"/>
  </head>
  <body>
    <article>
      <h1>วอนจับยัดซังเตนานๆ ลูกคลั่งเผาบ้านวอด-หวังย่างสดพ่อ</h1>
      <address>
        <time datetime="2019-11-08T00:31:00+00:00">08 Nov 2019, 00:31</time>
      </address>
      <p>
        <b>จับแล้วลูกชายคลั่ง จุดไฟเผาบ้านวอดทั้งหลัง เพื่อหวังย่างสดผู้เป็นพ่อแม้ๆ พี่สะใภ้ขอร้องตำรวจจับติดคุกนานๆ ชี้ปล่อยออกมาก็เป็นอันตรายกับชาวบ้าน</b>
      </p>
      <p>กรณีเกิดเหตุเพลิงไหม้บ้านเลขที่ 24 หมู่ 10 บ้านจัดสรร ต.นาสนุ่น อ.ศรีเทพ จ.เพชรบูรณ์ ซึ่งเป็นบ้านไม้ชั้นเดียวจนวอดไปทั้งหลัง เจ้าหน้าที่ดับเพลิงใช้เกือบ 2 ชม.จึงควบคุมเพลิงได้ โดย นายสังวาลย์ สวนศร อายุ 64 ปี เจ้าของบ้าน ให้การว่า ลูกชายคือ นายสมยศ สวนศร อายุ 36 ปี มีอาการหลอนยาบ้า พูดว่ากูจะเผาพ่อ จากนั้นก็จุดไฟเผารอบบ้านหวังย่างสดพ่อจริงๆ แต่ยังดีที่หนีออกมาได้ ส่วนลูกชายก็หนีไปเช่นกัน<br/><br/>ความคืบหน้าเมื่อวันที่ 8 พ.ย. ตำรวจ สภ.ศรีเทพ ได้จับกุม นายสมยศ ผู้ก่อเหตุ ได้แล้วในขณะที่กำลังเดินออกจาก รร.บ้านจัดสรร เพื่อมาขอข้าวเพื่อนบ้านที่อยู่ข้างเคียงกินและสอบถามเพื่อนบ้านว่าบิดาของตนตายหรือยัง ตำรวจจึงคุมตัวนำไปสอบสวนที่ สภ.ศรีเทพ เพื่อดำเนินคดีตามกฎหมาย<br/><br/>นายสังวาลย์ ผู้เป็นพ่อ กล่าวว่า ก่อนเกิดเหตุขณะนั่งทำกับข้าว ลูกชายเข้ามาใช้เท้าถีบหม้อและเตาที่กำลังปิ้งปลาจนล้มคว่ำ จึงถามลูกว่าทำไมถึงทำแบบนี้ แต่ลูกชายได้ตะคอกกลับใส่ว่า กูจะเชือดคอมึง จากนั้นก็คว้ามีดที่อยู่ในครัวทำท่าจะปาดคอตนๆจึงได้ปัดมีด แต่ลูกชายได้แทงสวนมาเฉี่ยวที่หน้าท้อง แล้ววิ่งหนีไปแอบอยู่ที่บ้านเพื่อนบ้าน จนกระทั่งลูกชายย้อนกลับมาล็อกประตูที่ด้านนอกบ้าน แล้วจุดไฟเผาบ้านเพื่อหวังจะฆ่าตนให้ตาย</p>
      <figure>
        <img src="https://www.dailynews.co.th/admin/upload/20191108/news_XgjYikUlJj074345_533.jpg?v=20191108126?v=5378"/>
      </figure>
      <p>ขณะที่ นางเจือจันทร์ ก้อนแก้ว อายุ 40 ปี พี่สะใภ้ผู้ก่อเหตุ กล่าวว่า ก่อนหน้านี้ผู้ก่อเหตุก็เคยเมายาบ้าจะเผาบ้านมาครั้งหนึ่งแล้ว แต่ตอนนั้นโชคดีที่ไฟแช็กน้ำมันหมด ทำให้จุดไฟไม่ติด จึงขอวอนให้ตำรวจจับและขังในคุกนานๆ เพราะถ้าขืนปล่อยตัวออกมา จะสร้างความเดือดร้อนให้ญาติพี่น้องและชาวบ้าน เพราะเมายาบ้าหนักขึ้นทุกวัน<br/><br/>ด้าน พ.ต.อ.เดชาวุธ พุทธิมา ผกก.สภ.ศรีเทพ  กล่าวว่า เตรียมส่งตัว นายสมยศ ไปให้แพทย์ รพ.ศรีเทพ ตรวจหาสารเสพติด ก่อนนำตัวดำเนินคดีตามกฏหมายต่อไป.</p>
      <figure>
        <img src="https://www.dailynews.co.th/admin/upload/20191108/news_rSsIxnlHNp074344_533.jpg?v=20191108126?v=3628"/>
      </figure>
    </article>
  </body>
</html>