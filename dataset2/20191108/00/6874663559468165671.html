<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773332,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="בנט ימונה לשר הביטחון; הימין החדש יתאחד עם הליכוד"/>
    <meta property="og:description" content="ראש הממשלה בנימין נתניהו צפוי למנות את נפתלי בנט לשר הביטחון. מסתמן כי אם אכן יוכרזו בחירות שלישיות במספר - הליכוד והימין החדש ירוצו יחדיו. אם תהיה ממשלה - גם איילת שקד תמונה לשרה"/>
  </head>
  <body>
    <article>
      <h1>בנט ימונה לשר הביטחון; הימין החדש יתאחד עם הליכוד</h1>
      <h2>ראש הממשלה בנימין נתניהו צפוי למנות את נפתלי בנט לשר הביטחון. מסתמן כי אם אכן יוכרזו בחירות שלישיות במספר - הליכוד והימין החדש ירוצו יחדיו. אם תהיה ממשלה - גם איילת שקד תמונה לשרה</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">צבי זרחיה</a></address>
      <p>ראש הממשלה בנימין נתניהו ויו"ר הימין החדש נפתלי בנט נפגשו הבוקר (ו') במשרד ראש הממשלה. בפגישה הציע נתניהו לבנט למנותו לשר ביטחון, ובנט קיבל את ההצעה. המינוי יובא לאישור הממשלה בישיבת הממשלה הקרובה - כך הודיע אחר הצהריים יונתן אוריך, דוברו של נתניהו.</p>
      <p>בהודעה נמסר כי בנט הסכים שבמידה ותוקם ממשלה חדשה - ממשלת אחדות רחבה או ממשלה צרה - ימונה אדם אחר לתפקיד שר הביטחון.</p>
      <p>בבחירות שנערכו באפריל דרש בנט, שלא עבר את אחוז החסימה, להתמנות כשר הביטחון. נתניהו הציע לו השבוע להתמנות כשר הרווחה או התפוצות, אך בנט סירב. כזכור, נתניהו פיטר ביולי את בנט ושקד.</p>
      <figure>
        <img src="https://images1.calcalist.co.il/PicServer3/2019/07/21/922254/1L.jpg"/>
        <figcaption>נפתלי בנט <br/>צילום: ynet</figcaption>
      </figure>
      <p>נתניהו ובנט גם סיכמו שמפלגות הליכוד והימין החדש יקימו באופן מיידי סיעה משותפת בכנסת ה-22 (לפי המודל של הליכוד-ישראל ביתנו בכנסת ה-19) ושהם מתחייבים לפעול ביחד כסיעה משותפת לאורך כהונת הכנסת הנוכחית. בכך תהפוך הליכוד לסיעה הגדולה בכנסת עם 35 מנדטים, לעומת 32 לכחול לבן.</p>
      <p>גורמים פוליטיים העריכו כי בכך מבקש נתניהו שאם יוקדמו הבחירות ירוצו שתי המפלגות ביחד בניסיון לגרוף קולות מהימין.</p>
      <p>המהלך של נתניהו נועד לסכל אפשרות שהימין החדש יחבור לכחול לבן. כזכור, נתניהו התנגד לפני הבחירות האחרונות לצירופה של איילת שקד לליכוד. כעת היא תהיה חלק מהסיעה המשותפת שתתמודד יחד בבחירות הבאות. לא מן הנמנע ששקד תמונה כשרה בהמשך.</p>
      <p>בנט התייעץ עם שקד וח"כ מתן כהנא והם החליטו שבנט ייקח את תיק הביטחון. איילת שקד צייצה אחר הצהריים: "‏נתניהו הציע לנו שני תיקים מהתיקים הפנויים: חקלאות, תפוצות ורווחה או רק ביטחון. בהחלטה משותפת סיכמנו שבנט ימונה לשר ביטחון עד שתוקם הממשלה. אני משוכנעת שזה נכון לטובת מדינת ישראל".</p>
      <figure>
        <iframe data-src="https://twitter.com/Ayelet__Shaked/status/1192813117501296640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>כחול לבן: אינטרס פוליטי צר ואישי</b>
      </p>
      <p>מכחול לבן נמסר: "במקום לקדם את הממשלה שהעם בחר ורוצה נתניהו ממשיך לבצר את בלוק החסינות ולהתבצר בו. מינוי 'חניך תורן' לתפקיד שר הביטחון הוא מעשה לא ראוי למערכת הכי רגישה במדינה ולמדינת ישראל . אבל כרגיל אצל נתניהו המינוי הציני של בנט נעשה מתוך אינטרס פוליטי צר ואישי ולא מתוך הסתכלות על טובת מערכת הביטחון ומדינת ישראל. למדינה מגיע ראש ממשלה ששם את ישראל לפני הכל. כחול לבן תמשיך לחתור להקמת ממשלה בכלל וממשלת אחדות בפרט".</p>
      <p>מהמחנה הדמוקרטי נמסר: "נתניהו אינו בוחל בשום קומבינה ובשום תרגיל בזוי כדי להיאחז בכסאו ולחמוק ממשפט. מינוי שרים בממשלת מעבר הוא פסול ובלתי-דמוקרטי. זו עוד חוליה בשורה של צעדים מושחתים במסעו של נתניהו להרס הדמוקרטיה הישראלית. מינוי בנט לתפקיד שר הביטחון אינו ראוי ומוכיח כי לנתניהו אין קווים אדומים. הוא אינו מתחשב בדבר - בוודאי לא בטובת המדינה - בשלטונו המופקר. לנוכח מהלכיו המופקרים של נתניהו והתקפותיו על שלטון החוק, על בני גנץ לפעול ביתר שאת להקמת ממשלת מרכז-שמאל שתסיים את כהונת נתניהו ותעלה את ישראל על דרך הישר.</p>
    </article>
  </body>
</html>