<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231325/"/>
    <meta property="og:site_name" content="Українська правда"/>
    <meta property="article:published_time" content="2019-11-08T00:35:33+00:00"/>
    <meta property="og:title" content="&quot;Схеми&quot; розповіли про візити членів &quot;ЗеКоманди&quot; до олігархів та бізнесменів"/>
    <meta property="og:description" content="Журналісти програми “Схеми: корупція в деталях” зафіксували таємні зустрічі членів команди президента Володимира Зеленського із українськими олігархами та бізнесменами: Ігорем Коломойським, Валерієм Хорошковським, Артутором Мхітаряном."/>
  </head>
  <body>
    <article>
      <h1>"Схеми" розповіли про візити членів "ЗеКоманди" до олігархів та бізнесменів</h1>
      <address>
        <time datetime="2019-11-08T00:35:33+00:00">08 Nov 2019, 00:35</time>
      </address>
      <p>Журналісти програми "Схеми: корупція в деталях" зафіксували таємні зустрічі членів команди президента Володимира Зеленського із українськими олігархами та бізнесменами: Ігорем Коломойським, Валерієм Хорошковським, Артуром Мхітаряном.</p>
      <p><b>Джерело:</b> <a href="https://www.radiosvoboda.org/a/schemes/30258494.html">Радіо Свобода</a> з посиланням на власне розслідування програми "Схеми: корупція в деталях" </p>
      <p><b>Деталі: </b>Із вказаними особами зустрічались перший помічник президента Сергій Шефір, Андрій Смірнов, заступник керівника Офісу президента Андрія Богдана, прем’єр-міністр Олексій Гончарук та очільник МВС Арсен Аваков.</p>
      <figure>
        <iframe src="https://www.youtube.com/embed/XfOe1iAU21U" width="640" height="360" data-service="Youtube" scrolling="no"/>
      </figure>
      <p>Як зазначають розслідувачі, 28 жовтня пізно ввечері Шефір мав зустріч із Ігорем Коломойським, хоча сам це заперечує. Натомість олігарх підтвердив, що бачив помічника президента, проте зазначив, що той відвідував не його, а бізнес-партнера по "95 кварталу" Тімура Міндіча. </p>
      <p>Журналісти також зафіксували зустріч Авакова з тим же Коломойським. Останній пояснив це "старою дружбою".</p>
      <p>Окрім цього, в кінці серпня Ігор Коломойський зустрічався ж вже колишнім генпрокурором Юрієм Луценком. За день до того Рада схвалила його відставку. На цій же зустрічі був присутній Ігор Палиця, народний депутат та бізнес-партнер Коломойського.</p>
      <p>30 жовтня "Схеми" помітили автівку заступника керівника Офісу президента Смирнова біля офісу Валерія Хорошковського, колишнього очільника СБУ часів Януковича, що нещодавно повернувся до України. Заступник Богдана відмовився коментувати можливу зустріч з Хорошковським. Хоча сам бізнесмен не спростував цей факт.</p>
      <p>17 вересня, близько 22:00, до будинку уряду навідувався столичний забудовник Артур Мхітарян. Тоді ж Міка Фаталов, учасник "95 кварталу", який був разом із бізнесменом на зустрічі з прем'єром, підтвердив, що Гончарук та Мхітарян дійсно мали розмову. </p>
      <p>Пояснив він цей факт підготовкою до форуму. </p>
      <p><b>Дослівно:</b> "Цим журналістським розслідуванням "Схеми" доводять, що прем’єр-міністр, заступник керівника Офісу президента, перший помічник президента та міністр внутрішніх справ продовжують грати з суспільством у хованки."</p>
      <footer>Ольга Гетьманець, УП</footer>
      <related>
        <a href="https://www.epravda.com.ua/news/2019/11/7/653458/"/>
        <a href="https://www.epravda.com.ua/news/2019/11/1/653235/"/>
        <a href="https://www.epravda.com.ua/news/2019/10/29/653069/"/>
      </related>
    </article>
  </body>
</html>