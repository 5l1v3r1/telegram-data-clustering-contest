<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697377/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%A7%DA%A9%D9%86%D9%88%D9%86-%D8%A8%D9%87-%D8%AA%D8%B9%D8%A7%D8%AF%D9%84-%D8%B1%D8%B3%DB%8C%D8%AF%DB%8C%D9%85-%D9%88-%D8%AF%D8%B1-%D8%AD%D8%A7%D9%84-%D8%AA%D8%B9%D8%A7%D8%AF%D9%84-%D9%85%D8%AB%D8%A8%D8%AA-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="سخنگوی دولت: اکنون به تعادل رسیدیم و در حال تعادل مثبت هستیم"/>
    <meta property="og:description" content="سخنگوی دولت با بیان اینکه مقاومت ما برای شکستن تحریم است، گفت: ما مقاومت می‌کنیم تا این ظلم را بشکنیم"/>
  </head>
  <body>
    <article>
      <h1>سخنگوی دولت: اکنون به تعادل رسیدیم و در حال تعادل مثبت هستیم</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034765_963.jpg"/>
      </figure>
      <p>سخنگوی دولت با بیان اینکه مقاومت ما برای شکستن تحریم است، گفت: ما مقاومت می‌کنیم تا این ظلم را بشکنیم</p>
      <p>به گزارش ایرنا؛ علی ربیعی در همایش روز جهانی رادیولوژی و تقدیر از پزشکان رادیولوژیست و جانبازان دفاع مقدس با بیان اینکه ما درک می کنیم وضعیت اقتصادی مردم خوب نیست و در فشار هستند، اظهار داشت: فشارهای زیادی به جامعه وارد شده است. ما حرف نزدیم و نخواستیم کام جامعه را تلخ و دشمن را شاد کنیم، اما اکنون که در حال رسیدن به ثبات هستیم، یادمان نرود در همین دولت و در پنج سال نرخ تورم ۱۲ درصد را تجربه کردیم و مزد را از تورم پیشی دادیم اما هیچ دوره‌ای مانند اکنون تحت فشار نبودیم.</p>
      <p>سخنگوی دولت با تاکید بر اینکه ترامپیسم شوک زیادی به ما وارد کرد و به زندگی مردم فشار زیادی وارد کرد، ابراز داشت: اکنون که اقتصاد و زندگی مردم در حال ثبات است، این حرف‌ها را می‌زنیم و گر نه دولت نخواست حرف بزند اما مخالفان به دولت زیاد حمله کردند اما اکنون به تعادل رسیدیم و در حال تعادل مثبت هستیم.</p>
      <p>دستیار ارتباطات اجتماعی رییس جمهوری با بیان اینکه مقاومت ما برای شکستن تحریم است، عنوان کرد: ما مقاومت می‌کنیم تا این ظلم را بشکنیم وگرنه مقاومت ما برای برای مقاومت نیست.</p>
      <p>وی کار رادیولوژیست‌ها بسیار مهم دانست و گفت: گروه‌های مرجع در حال از بین رفتن هستند اما پزشکان و اساتید هنوز گروه مرجع هستند و آلام مردم را در سینه دارند.</p>
      <p>ربیعی با اشاره به سالگرد درگذشت محمد تقی نوربخش یادآور شد: امروز سالگرد مرحوم دکتر نوربخش است. هم جبهه‌ای بود، هم غمخوار مردم بود و هم کارامد. یاد او و شهدای جامعه پزشکی را گرامی می‌داریم.</p>
      <p>سخنگوی دولت گفت: کار من چه در دولت و چه در دانشگاه شبیه شما رادیولوژیست‌ها است. پیشرفت تکنولوژی، تصویربرداری پزشکی را توسعه داده و نقش آن را در درمان افزایش داده است.</p>
      <p>وی ادامه داد: سهم شما در اقتصاد پزشکی افزایش یافته است. یادم است در تعرفه‌ها، رشته شما ضریب k نداشت. زمانی که وزیر رفاه بودم سعی کردم رادیولوژی را به این ضریب اضافه کنم.</p>
      <p>دستیار ارتباطات اجتماعی رئیس‌جمهوری با بیان اینکه امروز با مشکلات مالی روبه‌رو هستیم، اظهار داشت: امروز مقداری از روزهایی که طرح سلامت شیب تند گرفت، آهسته‌تر حرکت می‌کنیم.</p>
      <p>وی خاطر نشان کرد: ما با چالش‌هایی روبه‌رو هستیم. البته نقدهایی هم وجود دارد. شاید باید زیرساخت‌ها آماده‌تر می‌شدند و به نظام ارجاع بیشتر توجه می‌کردیم.</p>
      <p>ربیعی با بیان اینکه امروز هم طرح تحول سلامت کماکان اجرا می‌شود و باید پیش برود، تصریح کرد: طرح بیمه اجباری را که هفته قبل در دولت تصویب کردیم، به خاطر آن بود که حدود ۶ میلیون نفر فاقد دفترچه بیمه هستند که اکثرا هم حاشیه‌نشین هستند.</p>
      <p>سخنگوی دولت افزود: در زمینه اصلاح تعرفه‌ها اقدام خواهیم کرد. می‌دانم کار رادیولوژی با توجه به افزایش نرخ ارز و تحریم‌ها غیراقتصادی است.</p>
      <p>وی تصریح کرد: ما یک میلیون یورو را برای تسهیلات در این باره تخصیص دادیم که باید سال بعد هم ادامه یابد. بخش‌های سی تی اسکن و ام آر ای مقرون به صرفه نیستند که باید اندیشه کرد و برای آن باید چاره جویی کرد.</p>
      <p>سخنگوی دولت با بیان اینکه طرح تحول سلامت قطعا یکی از طرح‌های موفق بود هر چند نقد هم به آن وارد است، خاطرنشان کرد: این طرح، طرح بزرگی بود که با انجام اصلاحات، هم به بیماران و هم جامعه پزشکی کمک می‌کند.</p>
      <p>ربیعی تاکید کرد: در دولت روحانی رابطه خوبی میان دستگاه‌ها و انجمن‌ها و صنوف پزشکی ایجاد شد و همکاری خوبی میان طرفین سامان گرفته است.</p>
    </article>
  </body>
</html>