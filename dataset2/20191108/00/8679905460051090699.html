<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/il-messaggio-mandato-da-son-ad-andre-gomes"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Il messaggio inviato da Son ad André Gomes"/>
    <meta property="og:description" content="L’episodio che lo ha visto coinvolto lo scorso weekend è stato uno dei più cruenti mai visti su un campo di calcio. Sebbene le immagini non abbiano, giustamente..."/>
  </head>
  <body>
    <article>
      <h1>Il messaggio inviato da Son ad André Gomes</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">Calciatori Brutti</a></address>
      <p>L’episodio che lo ha visto coinvolto lo scorso weekend è stato uno dei più cruenti mai visti su un campo di calcio. Sebbene le immagini non abbiano, giustamente, indugiato sull’accaduto, tutto il mondo ha avuto modo di vedere quanto tremendo fosse l’infortunio di André Gomes. Il centrocampista dell’<b>Everton</b>, durante una normalissima azione di gioco in corso sulla sua fascia di competenza, è stato sgambettato da Son in un primo momento e si è successivamente scontrato duramente contro Aurier, arrivato in soccorso del compagno di squadra per contrastare l’avversario. </p>
      <p>Dal tackle, però, lo spagnolo ha avuto la peggio: la caviglia si è frantumata in mille pezzi, tanto da lasciare sgomenti i giocatori che piano piano si avvicinavano ad<b> André Gomes</b> per sincerarsi delle sue condizioni. Tra i più colpiti per l’accaduto c’è stato proprio Heung Min Son, che ha camminato qualche metro con lo sguardo perso nel vuoto prima di mettersi le mani nei capelli e scoppiare in un pianto senza fine. Nonostante il supporto di compagni, nonostante le rassicurazioni dei giocatori dell’Everton e nonostante le immagini chiarissero quanto le sue colpe fossero del tutto relative rispetto al grave infortunio subito da Gomes, Son non è riuscito a calmarsi. </p>
      <figure>
        <iframe src="https://www.youtube.com/embed/4I3JaNcXcy8" width="560" height="315" data-service="Youtube" scrolling="no"/>
      </figure>
      <p>L’arbitro lo ha espulso (sebbene in un primo momento gli avesse sventolato il cartellino giallo) ma la sua principale preoccupazione in quel momento era solo ed esclusivamente il senso di colpa che lo aveva assalito dopo aver visto in che condizioni era ridotta la caviglia di Gomes. </p>
      <p>
        <i>Sono giorni difficili per me. Per quanto capisca che queste situazioni siano fortuite e non dipendano da me o dal mio comportamento, non riesco a non sentirmi in colpa. Sembra più forte di me. Ho comunque cercato di tranquillizzarmi e di mettermi in contatto con Andre per sincerarmi delle sue condizioni. </i>
      </p>
      <p>E continua. </p>
      <p>
        <i>Gli ho scritto: ‘Ti auguro il meglio e di poterti riprendere in fretta. Mi voglio scusare con te, con la tua famiglia e i tuoi compagni’ - Non mi ha risposto subito, ma solamente quando è tornato a casa dopo l’operazione. Della sua risposta, però, non voglio parlarne”. </i>
      </p>
      <figure>
        <img src="https://calciatoribrutti.com/application/files/6715/7321/1623/heungminson061119a.jpg"/>
      </figure>
      <p>Dopo il gol segnato in Champions League contro la Stella Rossa, Son ha ribadito quanto fosse dispiaciuto, cercando subito la telecamera e scusandosi in mondovisione per l’accaduto. Al netto delle parole spese e della comprensione ricevuta da giocatori e società avversari, in questo momento il sud-coreano è davvero affranto per l’episodio. L’augurio è che anche lui possa riprendersi presto e continuare a fare la cosa che gli riesce meglio, ovvero il gol. Per lui, per la sua famiglia e per tutti i tifosi del Tottenham. </p>
    </article>
  </body>
</html>