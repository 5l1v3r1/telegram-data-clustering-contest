<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/iz-dinama-pravo-u-reprezentaciju-spanije-prvi-poziv-daniju-olmu-vratili-se-morata-i-alkaser/341947"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Iz Dinama pravo u reprezentaciju Španije: Prvi poziv Daniju Olmu! Vratili se Morata i Alkaser"/>
    <meta property="og:description" content="Nema Sebaljosa, Albe, Sarabije, Luisa Alberta i Reguilona"/>
  </head>
  <body>
    <article>
      <h1>Iz Dinama pravo u reprezentaciju Španije: Prvi poziv Daniju Olmu! Vratili se Morata i Alkaser</h1>
      <h2>Nema Sebaljosa, Albe, Sarabije, Luisa Alberta i Reguilona</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>
        <b>E, to je već nešto. <a href="https://www.mozzartsport.com/fudbal/vesti/nikad-tanji-napad-spanaca-moreno-ojarzabal-i-rodrigo/339000">Pre mesec dana konstatovali smo kako Španija odavno nije imala tanji napad</a>, što je donekle i dokazano na mečevima sa Norveškom (<i>strelac vezista Saul</i>) i Švedskom (<i>rezervista Rodrigo pogodio tek u nadoknadi</i>), da bi pred završna dva kola kvalifikacija za Prvenstvo Evrope špic Crvene furije znatno ojačan. Proverenim, dokazanim, igračima, plus jednim pred kojima je po svemu sudeći svetla budućnost.</b>
      </p>
      <p>Selektor <b>Robert Moreno</b> vratio je pod zastavu <b>Alvara Moratu</b> koji je dao po gol na poslednjih pet utakmica Atletiko Madrida, računa opet i na <b>Paka Alkasera</b>, pošto se prvotimac Borusije oporavio od povrede, da bi hit dana na Iberijskom poluostrvu, ipak, poziv <b>Daniju Olmu</b>. Sjajni prvotimac zagrebačkog Dinama, ove sezone posebno impresivan na evropskoj sceni (<i>po tri gola i asistencije u kvalifikacijama, pa 1+1 u grupnoj fazi Lige šampiona</i>) prekomandovan je iz mlade selekcije u najjači sastav za duele sa Maltom i Rumunijom. Mada u hrvatskom prvaku dejstvuje kao organizator igre i(li) po krilu, <b>Moreno</b> vidi <b>Olma</b> kao napadača i kao takvog ga je stavio na listu, što će biti debi nekadašnjeg polaznika Barselonine La Masije za državni tim.</p>
      <p>U odnosu na prethodni spisak, novajlija je i Valensijin štoper <b>Hoze Gaja</b>, nema povređenog <b>Danija Sebaljosa</b> iz Arsenala, iz istog razloga odsustvuje i Barsin <b>Đordi</b> <b>Alba</b>, a ovu akciju preskočiće još <b>Pablo Sarabija</b> (PSŽ), <b>Luis Alberto</b> (Lacio), <b>Dijego</b> <b>Ljorente</b> (Sosijedad), <b>Serhio Reguilon</b> (Sevilja).</p>
      <p>Španija je obezbedila plasman na EURO, a da bi osigurala poziciju nosioca u žrebu mora da slavi ili protiv Malte u Kadizu 15. novembra ili protiv Rumunije tri dana kasnije na madridskom stadionu „Vanda Metropolitano“.</p>
      <p>
        <b>SPISAK REPREZENTACIJE ŠPANIJE</b>
      </p>
      <p><b>Golmani</b>: Davi de Hea (Mančester junajted), Kepa Arizabalaga (Čelsi), Pau Lopez (Roma);</p>
      <p><b>Defanzivci</b>: Dani Karvahal (Real), Hesus Navas (Sevilja), Hoze Gaja (Valensija), Serhio Ramos (Real), Raul Albiol (Viljareal), Pau Tores (Viljareal), Bernat (PSŽ), Injigo Martinez (Bilbao);</p>
      <p><b>Vezisti</b>: Rodri (Mančester Siti), Santi Kazorla (Viljareal), Serhio Buskets (Barselona), Tijago Alkantara (Bajern), Saul Niguez (Atletiko Madrid), Fabijen Ruiz (Napoli);</p>
      <p><b>Napadači</b>: Pako Alkaser (Borusija Dortmund), Alvaro Morata (Atletiko Madrid), Dani Olmo (Dinamo Zagreb), Đerar Moreno (Viljareal), Mikel Ojarzabal (Sosijedad) i Rodrigo (Valensija).</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/ZH3vKb9IXwY" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
    </article>
  </body>
</html>