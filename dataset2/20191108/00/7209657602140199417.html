<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/corruzione-indagati-1.4875037"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-08T00:45:04+00:00"/>
    <meta property="og:title" content="Corruzione Ancona, appalti bluff in Comune. Gli arrestati e gli indagati"/>
    <meta property="og:description" content="Maxi inchiesta, in carcere un funzionario. Ai domiciliari quattro imprenditori. Trenta indagati tra cui quattro assessori. Ecco i nomi"/>
  </head>
  <body>
    <article>
      <h1>Corruzione Ancona, appalti bluff in Comune. Gli arrestati e gli indagati</h1>
      <h2>Maxi inchiesta, in carcere un funzionario. Ai domiciliari quattro imprenditori. Trenta indagati tra cui quattro assessori. Ecco i nomi</h2>
      <address><time datetime="2019-11-08T00:45:04+00:00">08 Nov 2019, 00:45</time> by <a rel="author">MARINA VERDENELLI</a></address>
      <figure>
        <video src="https://vr-media.storage.googleapis.com/video/cre_80/encoded/45dc4686-d993-44cb-b82e-6fc8003fe9e9.mp4"/>
        <figcaption>Corruzione Ancona, arrestato funzionario del Comune e 4 imprenditori. Il video&amp;pub_custom_params=department=ancona</figcaption>
      </figure>
      <p>Ancona, 8 novembre 2019 - <b>Gira e rigira</b> gli appalti <b>andavano sempre agli stessi</b>, una cerchia ristretta di <b>imprenditori amici </b>che pagando con soldi e regali si aggiudicavano le gare al ribasso per i lavori. Così sarebbero stati aggiudicati alcuni dei più importanti cantieri del Comune come quello dei laghetti del Passetto inaugurati questa estate, la pavimentazione della pineta ma anche interventi nei cimiteri e al parcheggio Traiano.<br/><br/><b><a href="https://www.ilrestodelcarlino.it/ancona/cronaca/comune-inchiesta-1.4873719">Dietro</a></b><a href="https://www.ilrestodelcarlino.it/ancona/cronaca/comune-inchiesta-1.4873719"> <b>il giro dei favoritismi </b></a>un geometra comunale, <b>Simone Bonci</b>, 40 anni, impiegato alla direzione manutenzioni, frane e protezione civile. Avrebbe ricevuto regali tecnologici di ogni sorta, pure un drone e lavori in casa a costo zero come un bagno da 30mila euro.</p>
      <p>Ed è proprio <b>di trentamila euro</b> il profitto che avrebbe accumulato secondo l’accusa. La polizia gli ha sequestrato un conto corrente e qualche migliaia di euro trovati in casa. Insieme a quattro imprenditori del settore edile è stato arrestato ieri mattina in esecuzione di cinque misure di custodia cautelare firmate dal gip, dove è contestata a tutti e cinque <b><a href="https://www.ilrestodelcarlino.it/ancona/cronaca/video/corruzione-inchiesta-1.4874166">la corruzione aggravata (video)</a></b>, nell’ambito di una inchiesta giudiziaria che ha visto indagare per oltre un anno la squadra mobile della Questura in sinergia con la sezione di polizia giudiziaria dei vigili urbani e coordinati dal sostituto procuratore Ruggiero Dicuonzo e dal procuratore aggiunto Valentina D’Agostino.</p>
      <p>Bonci è in carcere a Montacuto, gli imprenditori ai domiciliari. Sono <b>Marco Duca </b>dell’omonima ditta di Cupramontana, <b>Carlo Palumbi</b> della ditta «Procaccia &amp; C.» di Teramo, <b>Tarcisio Molini</b>, della ditta «Mafalda Costruzioni» di Cingoli e <b>Francesco Tittarelli</b> dell’omonima ditta della frazione Montesicuro, ad Ancona. A loro sarebbero andati diversi appalti attraverso gare vinte grazie a sostanziose offerte al ribasso che venivano poi integrate con il pagamento a prezzo pieno di lavori straordinari, con la formula delle varianti che sarebbero servite per assegnare altri soldi agli imprenditori per portare a termine l’opera. In alcuni casi però i lavori finanzianti in più non sarebbero stati nemmeno eseguiti oppure realizzati <b>con una spesa inferiore alla cifra erogata</b>.</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874306.1573137728%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>La conferenza stampa della polizia (foto Antic)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874307.1573137728%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Blitz della polizia in Comune (foto Antic)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874308.1573137728%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>Blitz della polizia in Comune (foto Antic)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874309.1573137729%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>(foto Antic)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874310.1573137729%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>(foto Antic)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4874311.1573137729%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=440&amp;fmt=jpg"/>
          <figcaption>(foto Antic)</figcaption>
        </figure>
        <figcaption>
          <a href="https://www.ilrestodelcarlino.it/ancona/cronaca/foto/corruzione-1.4874312">Corruzione Ancona, il blitz della polizia. Foto</a>
        </figcaption>
      </slideshow>
      <h3>Gli indagati</h3>
      <p>Il sistema corruttivo scoperto ha portato a galla <b>altre irregolarità commesse </b>sempre nell’ambito degli appalti del Comune, nel settore dei lavori pubblici, <b>e a 30 indagati</b> dove figurando almeno quattro assessori della giunta del sindaco Valeria Mancinelli (metà Giunta) e vari dirigenti di vari settori. Ai 30 le accuse contestate a vario titolo <b>sono abuso di ufficio, falso materiale e ideologico in atto pubblico</b>, turbata libertà degli incanti e in materia ambientale, truffa aggravata ai danni dello Stato finalizzata al conseguimento di erogazioni pubbliche e rifiuto di atti d’ufficio. <b>Per dieci di loro</b>, più esposti e vicini all’inchiesta per corruzione, ieri mattina sono scattate le perquisizioni a casa e nei posti di lavoro e i sequestri di materiale informatico e cartaceo.</p>
      <p>Per la Procura non avrebbero materialmente partecipato alla corruzione ma in virtù delle loro posizioni e firme poste nell’iter documentale degli appalti avrebbero comunque contribuito ad alimentare il sistema. Sono l’assessore ai lavori Pubblici <b>Paolo Manarini</b>, l’attuale dirigente ai lavori pubblici <b>Stefano Capanelli</b>, l’ingegnere <b>Maurizio Ronconi</b> (questi tre tutti collegati per competenza di uffici al geometra Bonci), <b>Ciro Del Pesce</b>, dal 2014 dirigente alla Cultura ma per alcuni mesi è stato ad interim anche dirigente dei lavori pubblici (prima dell’arrivo di Capannelli) , l’ingegnere <b>Riccardo Borgognoni</b>, <b>Giacomo Circelli</b> dirigente del Suap, il geometra <b>Gabriele Gatti </b>(che lavorava con Bonci), <b>Marta Mirabella</b>, ingegnere esterno, <b>Daniela Ghiandoni</b>, dirigente del settore ragioneria, Bilancio ed Economato.</p>
      <p>«Sono stato ai lavori pubblici per un brevissimo periodo – ha detto Del Pesce – da maggio ad agosto 2018 e non ho fatto gare in quel periodo. La mia posizione verrà chiarita. Per i laghetti del Passetto ho seguito poi, come dirigente alla Cultura, l’evento dell’inaugurazione e la sicurezza».<br/><br/><b>Le posizioni</b> <b>degli altri 20 indagati</b>, dove figurano <b>altri tre assessori</b>, sarebbero più marginali. Da intercettazioni telefoniche sarebbero emerse <b>posizioni poco chiare </b>su altre circostanze sempre in ambito di appalti pubblici. L’inchiesta, denominata «Ghost jobs», abbraccia un periodo di tempo che va dall’autunno 2018 fino all’anno in corso.</p>
      <p>«Sono stati violati i principi di trasparenza, economicità e correttezza – ha spiegato il capo della squadra Mobile Carlo Pinto – e della rotazione degli inviti e delle assegnazioni dei lavori che venivano dati alla stretta rosa di amici. Sono state distratte decine di migliaia di euro». Bonci è stato il progettista dei lavori dei laghetti assegnati poi al teramano Palumbi. Quelli della pineta andarono alla «Mafalda Costruzioni». I lavori nei cimiteri riguardano quelli di Candia, Pietralacroce, Tavernelle e Pinocchio.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ancona/cronaca/video/corruzione-inchiesta-1.4874166"/>
        <a href="https://www.ilrestodelcarlino.it/ancona/cronaca/video/corruzione-ancona-1.4874215"/>
        <a href="https://www.ilrestodelcarlino.it/ancona/cronaca/foto/corruzione-1.4874312"/>
      </related>
    </article>
  </body>
</html>