<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10648--van-uytvanckova-pritvrdila-mezi-muzi-musi-byt-homosexualove"/>
    <meta property="og:site_name" content="Tenisový svět"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Van Uytvancková přitvrdila: Mezi muži musí být homosexuálové"/>
    <meta property="og:description" content="Bouřlivým tématem na sebe upozornila Alison Van Uytvancková. Belgická hráčka, která před rokem a půl přiznala homosexuální orientaci, v závěru letošní sezóny uvedla, že rovněž na okruhu ATP se vyskytují hráči s podobným osudem."/>
  </head>
  <body>
    <article>
      <h1>Van Uytvancková přitvrdila: Mezi muži musí být homosexuálové</h1>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>
        <b>Bouřlivým tématem na sebe upozornila Alison Van Uytvancková. Belgická hráčka, která před rokem a půl přiznala homosexuální orientaci, v závěru letošní sezóny uvedla, že rovněž na okruhu ATP se vyskytují hráči s podobným osudem.</b>
      </p>
      <p>U profesionálek najdeme několik hráček, které se k této skutečnosti přiznaly. Před dvěma lety to byla <a href="https://www.tenisovysvet.cz/article/detail/../../../article/detail/4078--prekonala-strach-z-rodiny-i-ztraty-sponzoru-jsem-lesbicka-priznala-larssonova">Johanna Larssonová</a>, přímo mezi tenistkami svatbu ohlásily Conny Perrinová a Tara Mooreová. <a href="https://www.tenisovysvet.cz/article/detail/../../../article/detail/5713--jsem-lesbicka-priznala-vitezka-dvou-turnaju-wta-randi-s-dalsi-tenistkou">Minulý rok své tajemství rozkryla právě Alison Van Uytvancková</a>, pětadvacetiletá Belgičanka tvoří pár s krajankou Greetje Minnenovou. </p>
      <p>Ačkoliv se mohlo zdát, že pro Van Uytvanckovou se jednalo o těžké rozhodnutí, aktuálně sedmačtyřicátá tenistka dvouhry to tak nevidí. „Pro nás to bylo jednodušší než pro muže. Potěšilo by nás, kdyby s tím vyšli ven také další. Mohly bychom tak říkat, že „je to v pohodě“," <a href="https://sportsoclock.com/premier-league/2019/11/there-must-be-same-gender-players-on-the-atp-tour-says-alison-van-uytvanck/">prohlásila</a> čtvrtfinalistka French Open 2015.  </p>
      <p>Belgičanka ihned vysvětlila své pohnutky. „Lidé by byli sebevědomější. Rovněž mezi muži musí být homosexuálové, kteří hrají aktivně. Kdybych byla muž, tak by to pro mě bylo složitější. Jednoznačně kvůli stereotypům," pokračovala ve svém vyprávění.</p>
      <p>Rovněž se ale dostalo na samotnou hráčku a její přiznání. „Na turnajích je vše bez problémů. V šatně žádnou diskriminaci necítím. Nějaká se možná najde zvenku. V Anglii je to v pořádku, ale v některých zemích potřebujete být ostražití. V Egyptě a podobných státech se za ruce rozhodně držet nebudeme. Ne všude to ale nepřijímají," zakončila.</p>
      <p>Jak se zdá, tak stanovisko z loňského března jí tenisově neuškodilo. Letos dobyla turnaj v Budapešti, kde ve finále porazila Markétu Vondroušovou. Na konci září uspěla v Taškentu, zde pro změnu v semifinále přehrála Kristýnu Plíškovou. Sezónu ale nedohrála šťastně, v polovině října musela skrečovat duel prvního kola v Lucemburku.</p>
      <footer>Radek Štohl, foto: Twitter: Copa Além da Copa ‏</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/5713--jsem-lesbicka-priznala-vitezka-dvou-turnaju-wta-randi-s-dalsi-tenistkou"/>
      </related>
    </article>
  </body>
</html>