<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sprava-impichmentu-trampa-oprilyudneno-stenogramu-zastupnika-pomichnika-derzhsekretarya-ssha-638524.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T00:58:55+00:00"/>
    <meta property="og:title" content="Імпічмент Трампа: оприлюднено стенограму заступника помічника Держсекретаря США"/>
    <meta property="og:description" content="Кент підтверджує більшість свідчень Марі Йованович, Курта Волкера і Вільяма Тейлора."/>
  </head>
  <body>
    <article>
      <h1>Імпічмент Трампа: оприлюднено стенограму заступника помічника Держсекретаря США</h1>
      <address>
        <time datetime="2019-11-08T00:58:55+00:00">08 Nov 2019, 00:58</time>
      </address>
      <h4>Кент підтверджує більшість свідчень Марі Йованович, Курта Волкера і Вільяма Тейлора.</h4>
      <p>Комітет із питань розвідки Палати представників США оприлюднив стенограму свідчень заступника помічника Державного секретаря США Джорджа Кента.</p>
      <p>У спільній заяві глав комітетів Палати представників, що допитували Кента, наголошується: свідчення дипломата не лише «надійно підтверджують свідчення низки інших свідків», а й можуть бути підтверджені документами, які Кент передавав Білому дому й Державному департаменту.</p>
      <p>Згідно зі скороченою версією стенограми, Кент виступав категорично проти надання американської військової допомоги Україні в обмін на початок розслідувань.</p>
      <p>Також Кент підтверджує більшість свідчень експослині США в Україні Марі Йованович, ексспецпредставника Держдепартаменту США з питань України Курта Волкера і тимчасового повіреного у справах США в Україні Вільяма Тейлора.</p>
      <p>У скороченій версії стенограми Кента йдеться про такі нові свідчення:</p>
      <ul>
        <li>Марі Йованович відкликали, бо особистий адвокат Трампа Рудольф Джуліані та пов’язані з ним бізнесмени Ігор Фруман та Лев Парнас «почали вести активну пропагандистську роботу для підриву репутації послині Йованович»;</li>
        <li>ексгенпрокурор України Юрій Луценко здійснив приватну поїздку до Нью-Йорка, щоб зустрітися з Джуліані й «облити брудом» працівників Держдепараменту, зокрема Кента і Йованович;</li>
        <li>Держдепартамент розчарувався в Луценкові, коли дізнався, що той «фактично співпрацював з корумпованим чиновником» для дискредитації розслідування щодо несправжніх паспортів (мова йде про зрив спецоперації НАБУ щодо ексчиновниці Державної міграційної служби Діни Пімахової — ред.);</li>
        <li>після інтерв’ю Джуліані наприкінці травня 2019 року, де той розкритикував Кента і посольство США в Україні, заступник Державного секретаря Девід Хейл попередив Кента, щоб той «тримався тихо і був менш активним щодо України»;</li>
        <li>після дзвінка Трампа й Зеленського 25 липня директор з питань Європи Ради нацбезпеки США Александр Віндман сказав, що не міг поділитися більшістю сказаного через «чутливість обговорених питань».</li>
      </ul>
    </article>
  </body>
</html>