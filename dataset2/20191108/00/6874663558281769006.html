<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773326,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="איום על טראמפ? מייקל בלומברג שוקל שוב לרוץ לנשיאות"/>
    <meta property="og:description" content="לפי דיווחים בארה&quot;ב, המיליארדר שכיהן כראש העיר ניו יורק ואמר בעבר כי לא יתמודד צפוי להצטרף למרוץ הדמוקרטי. יועצו הפוליטי פרסם הצהרה שלפיה בלומברג מודאג מכך שהמועמדים הדמוקרטים הנוכחיים &quot;לא יצליחו לנצח את טראמפ&quot;"/>
  </head>
  <body>
    <article>
      <h1>איום על טראמפ? מייקל בלומברג שוקל שוב לרוץ לנשיאות</h1>
      <h2>לפי דיווחים בארה"ב, המיליארדר שכיהן כראש העיר ניו יורק ואמר בעבר כי לא יתמודד צפוי להצטרף למרוץ הדמוקרטי. יועצו הפוליטי פרסם הצהרה שלפיה בלומברג מודאג מכך שהמועמדים הדמוקרטים הנוכחיים "לא יצליחו לנצח את טראמפ"</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">ynet</a></address>
      <p>המיליארדר מייקל בלומברג, איש עסקים יהודי שכיהן בעבר כראש העיר ניו יורק, צפוי להגיש את מועמדותו למרוץ הדמוקרטי לנשיאות ארה"ב ב-2020. בלומברג עדיין לא החליט סופית אם ירוץ, אך צפוי להגיש את המסמכים הנדרשים במועד.  </p>
      <p>"אנו צריכים לסיים את העבודה ולהבטיח שטראמפ יובס, אך מייק מודאג מאוד מכך שאף אחד מהמועמדים לא יוכל לעשות זאת", אמר יועצו הפוליטי של בלומברג, האוורד וולפסון בהצהרה שפרסם הלילה. וולפסון הוסיף כי הישגיו של בלומברג, הכוללים את תפקיד ראש העיר הגדולה ביותר בארה"ב, בניית החברה שלו בעצמו ותרומות למטרות פילנתרופיות רבות, יחד עם יכולת המנהיגות שלו, יכולים להספיק כדי לנצח את הנשיא הרפובליקני.</p>
      <p>בלומברג בן ה-77 הודיע בתחילת השנה כי לא ישתתף במרוץ לנשיאות בבחירות בשנת 2020, והוסיף כי ימקד את האנרגיה שלו ואת משאביו במאמצים מבחוץ כדי להביס את הנשיא המכהן דונלד טראמפ, להילחם בשינויי האקלים ולהיאבק להגבלת נשיאת הנשק. אך נראה כעת כי שינה את דעתו.</p>
      <p>לפי הדיווחים, בלומברג, שמחזיק בסוכנות ידיעות וערוץ טלוויזיה הנושאים את שמו, צפוי להגיש את המסמכים הדרושים כדי להתמודד לנשיאות השבוע ויעשה זאת במדינת אלבמה. אם ייכנס למרוץ, בלומברג יתמודד מול המועמדים הדמוקרטיים המובילים - ג'ו ביידן, אליזבת וורן וברני סנדרס.</p>
      <figure>
        <img src="https://images1.calcalist.co.il/PicServer3/2017/10/25/766417/1NL.jpg"/>
        <figcaption>מייקל בלומברג <br/>צילום: Getty</figcaption>
      </figure>
    </article>
  </body>
</html>