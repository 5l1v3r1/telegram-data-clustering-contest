<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697368/%D8%B3%D8%AA%D8%A7%D8%AF-%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%D9%85%D8%B1%D8%AF%D9%85-%D8%A7%D8%B2-%D9%BE%D8%B3-%D9%84%D8%B1%D8%B2%D9%87%E2%80%8C%D9%87%D8%A7-%D8%AA%D8%B1%D8%B3%DB%8C-%D9%86%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF-%D9%85%D8%B4%DA%A9%D9%84-%D8%AE%D8%A7%D8%B5%DB%8C-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="ستاد مدیریت بحران: مردم از پس لرزه‌ها ترسی نداشته باشند/ مشکل خاصی وجود ندارد"/>
    <meta property="og:description" content="رئیس ستاد مدیریت بحران با اشاره به وقوع بیش از ۶۰ پس لرزه در میانه و شهرهای اطراف گفت: پس لرزه ها نگرانی وقوع زلزله های بزرگ را از بین می برد."/>
  </head>
  <body>
    <article>
      <h1>ستاد مدیریت بحران: مردم از پس لرزه‌ها ترسی نداشته باشند/ مشکل خاصی وجود ندارد</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034756_883.jpg"/>
      </figure>
      <p>رئیس ستاد مدیریت بحران با اشاره به وقوع بیش از ۶۰ پس لرزه در میانه و شهرهای اطراف گفت: پس لرزه ها نگرانی وقوع زلزله های بزرگ را از بین می برد.</p>
      <p>به گزارش مهر، اسماعیل نجار عصر امروز در گفت‌وگو با خبرنگاران حاضر در منطقه زلزله زده میانه گفت: وقوع این تعداد پس لرزه باعث می شود تا نگرانی ها از وقوع زمین لرزه بزرگتر از بین رود و باید مردم در این خصوص آرامش خود را حفظ کنند.</p>
      <p>وی با تاکید بر اینکه مردم دیگر شهرها نیز از پس لرزه‌ها ترسی نداشته باشند، گفت: مشکل خاصی وجود ندارد و این زلزله ها علامت مثبتی در زمینه کاهش خطرات بعدی است.</p>
      <p>نجار با اشاره به اینکه وقوع چند زلزله بالای ۴ ریشتر باعث تخلیه انرژی زمین شده است، ادامه داد: وقوع پس لرزه‌ها انرژی زلزله را تخلیه می‌کند.</p>
      <p>زلزله‌ای به بزرگی ۵.۹ ریشتر ساعت ۲.۱۷ دقیقه بامداد، حوالی شهر تَرک در شهرستان میانه را لرزاند.</p>
      <p>علاوه بر روستای ورنکش، روستاهای ورزقان، هلمسی، برزریق، اشتینار، قشلاق نیز دچار تخریب شده اند.</p>
      <p>گفتنی است شدت این زلزله در ترک میانه به قدری بالا بود که در شهرهای مختلف آذربایجان شرقی و اردبیل و گیلان و زنجان نیز احساس شد.</p>
      <p>این زمین لرزه تاکنون باعث کشته شدن ۵ نفر شده است.</p>
    </article>
  </body>
</html>