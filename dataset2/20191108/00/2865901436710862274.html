<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/odjeci-sa-ostrva-partizanovi-navijaci-impresivniji-od-igraca/341931"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Odjeci sa Ostrva: Partizanovi navijači impresivniji od igrača"/>
    <meta property="og:description" content="Šta piše engleska štampa..."/>
  </head>
  <body>
    <article>
      <h1>Odjeci sa Ostrva: Partizanovi navijači impresivniji od igrača</h1>
      <h2>Šta piše engleska štampa...</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>Ostrvska štampa je u izveštaju utakmice sa Old Traforda jedinstvena u oceni da je Mančester Junajted protiv Partizana dobio novu napadačku zvezdu u vidu <b>Mejsona Grinvuda</b>.</p>
      <p>Predator, kako su ga oslovili novinari <i>Dejli Mejla</i>, u mnogim izveštajima ocenjen je kao najbolji pojedinac susreta (dobio osmicu), ali i izvanredan partner u ubitačnom napadačkom triju zajedno sa <b>Markusom</b> <b>Rašfordom</b> i <b>Antonijem</b> <b>Marsijalom</b>.<br/><b>"Možda najveći kompliment mladiću predstavlja činjenica da je Strahinja Pavlović posle nekoliko dobrih poteza počeo da startuje žešće na nejga. Grinvud će u nedelju protiv Brajtona verovatno opet sedeti na klupi za rezeve, ali kako su mu tek 18 godina daće on još mnogo golova za Junajted u budućnosti"</b>, smatra novinar <i>Dejli Mejla</i>.</p>
      <p>U većini engleskih medija Partizanovom nastupu se ne pridaje veliki značaj, što je donekle i očekivano jer su crno-beli bili potpuno nadigrani od strane Crvenih đavola. Potencira se samo da je beogradski tim poslužio kao stepenik Mančester Junajtedu u plasmanu u nokaut fazu Lige Evrope.</p>
      <p>Takođe, jedini ostrvski medij koji je ocenio fudbalere iz Humske bio je <i>Skaj Sport</i> koji je prelazne "šestice" dao samo <b>Stojkoviću, Uroševiću, Asanu, Sumi</b> i <b>Sadiku</b>. Ostali izabranici <b>Sava Miloševića</b> dobili su slabe petice.</p>
      <figure>
        <img src="https://mozzartsport.com/upload/CKEditor/08.11.2019/skaj%20ocene.jpg"/>
      </figure>
      <p>Zanimljivo je i zapažanje novinara <i>Skaja</i> <b>Džejmsa Kupera</b> koji je zabeležio sledeće:<br/><b>"Cilj je ispunjen za Solskjera. Tri gola bila su dovoljna da se obezbedi nokaut faza Lige Evrope u utakmici u kojoj je Partizan pružio preslab otpor. U stvari, Partizanovi navijači su bili impresivniji od njegovih igrača na terenu, pogotovo fantastičnom podrškom i pesmom kojom su se ugrejali na niskoj temperaturi. Old Traford je finiš dočekao poluprazan, ali je na kraju važno da je Junajtedov brod u mirnoj luci pred dolazak Brajtona"</b>, napisao je <b>Kuper</b>.</p>
      <figure>
        <img src="https://mozzartsport.com/upload/CKEditor/08.11.2019/grobari.jpg"/>
      </figure>
      <p>Zadovoljan je i <b>Pol Skols</b> koji kaže da je sinoć video jednu od najboljih napadačkih utakmica Mančester Junajteda u poslednje vreme.<br/><b>"Imam samo jednu malu zamerku, a to je što nismo dali četiri ili pet golova. Izuzev toga, bilo je lepo gledati ovaj meč. Junajted je stvarao šanse iz sjajne igre, kretnje, jednog pasa. Tako treba"</b>, podvlači legenda Mančester Junajteda.</p>
      <p>Slične utiske sa Tetara snova poneo je i <b>Oven Hargrivs</b>.<br/><b>"Ono prvo poluvreme, tako treba da igra Mančester Junajted. To je ono što svi želimo da vidimo. Pas unapred, trčanje u napadu i vrhunska realiuzacija. Pogledajte snimak, lopta je stalno išla napred, tim je išao gore. To lomi svaku odbranu, nije bitno ko je s druge strane. Kad se Junajtedu ne igra fudbal lopta ide samo na stranu, niko ne trči napred, ali ova troijica momaka - Marsijal, Rašford i Grinvud - svi su dobri igrači. Oni su ti zbog kojih publikadolazi na stadione koji oduševljavaju",</b> zaključio je <b>Oven Hargrivs</b>.</p>
      <p><b>Foto</b>: <i>Reuters, FK Partizan</i></p>
      <figure>
        <img src="https://mozzartsport.com/upload/CKEditor/08.11.2019/Klinika-za-ortopediju-donacija-ultrazvuka.jpg"/>
      </figure>
      <p> </p>
    </article>
  </body>
</html>