<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773334,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="מנכ&quot;ל פיז'ו על המיזוג עם פיאט-קרייזלר: &quot;המותגים יישמרו&quot;"/>
    <meta property="og:description" content="לדברי קרלוס טברס, מנכ&quot;ל PSA, החברות ימשיכו להחזיק בכל מותגי הרכב שלהן. המיזוג, שעוד נמצא בשלבי מו&quot;מ התחלתיים, צפוי ליצור את יצרנית הרכב הרביעית בגודלה בעולם. &quot;אין ספק שזוהי עסקה טובה מאוד עבור שני הצדדים. זה מצב שבו שני הצדדים מרוויחים&quot;"/>
  </head>
  <body>
    <article>
      <h1>מנכ"ל פיז'ו על המיזוג עם פיאט-קרייזלר: "המותגים יישמרו"</h1>
      <h2>לדברי קרלוס טברס, מנכ"ל PSA, החברות ימשיכו להחזיק בכל מותגי הרכב שלהן. המיזוג, שעוד נמצא בשלבי מו"מ התחלתיים, צפוי ליצור את יצרנית הרכב הרביעית בגודלה בעולם. "אין ספק שזוהי עסקה טובה מאוד עבור שני הצדדים. זה מצב שבו שני הצדדים מרוויחים"</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">שירות כלכליסט</a></address>
      <p>יצרנית פז'ו, חברת PSA, ופיאט קרייזלר, ימשיכו להחזיק בכל מותגי הרכב שלהן באם תצא לפועל <a href="https://www.calcalist.co.il/world/articles/0,7340,L-3772791,00.html">תכניתן למיזוג של 50 מיליארד דולר</a>, כך אמר המנכ"ל העתידי של הקבוצה הממוזגת היום.</p>
      <p>מנכ"ל PSA קרלוס טברס, שנחשב לאדריכל מאחורי שינוי המגמה של PSA ולמנכ"ל העתידי של החברה המשולבת, אמר בראיון טלוויזיוני שהחברות משלימות זו את זו היטב מבחינה גאוגרפית ובמונחי טכנולוגיה ומותגים. פיאט קרייזלר מפיקה 66% מהכנסותיה בצפון אמריקה, לעומת 5.7% במקרה של PSA, כך מראה מידע של אתר רפיניטיב. אירופה עודנה מקור ההכנסה העיקרי של PSA.</p>
      <p>"אין ספק שזוהי עסקה טובה מאוד עבור שני הצדדים. זה מצב שבו שני הצדדים מרוויחים", כך אמר טברס בראיונו הראשון מאז שהודיעו החברות האיטלקית והצרפתית על תכניתן ליצור את יצרנית הרכב הרביעית בגודלה בעולם. יו"ר פיאט קרייזלר, ג'ון אלקן, שאמור לעמוד בראש הקבוצה הממוזגת, אמר היום באירוע בטורינו שמיזוג המניות באופן שווה יעזור ליצרנית האיטלקית "לנצל הזדמנויות גדולות".</p>
      <figure>
        <img src="https://images1.calcalist.co.il/PicServer2/20122005/596656/New/the_race_s.jpg"/>
        <figcaption>קרלוס טוורס <br/>צילום: citroenvie</figcaption>
      </figure>
      <p>הדיונים על העסקה, שתעזור לשתי החברות לאחד מאמצים במטרה לעמוד בתקנות הפליטה המחמירות החדשות, להגדיל את השקעותיהן ברכבים חשמליים ואוטונומיים, ולהתמודד עם ההאטה בשווקי הרכב בעולם, עדיין נמצאים בשלבים התחלתיים.</p>
      <p>PSA ופיאט אמרו שהן רוצות להגיע למתווה מחייב בשבועות הקרובים, אך שהן עדיין עומדות מול סימני שאלה בכל הקשור לצמצום כוח העבודה, וכן לגבי האפשרות שהעסקה תיטיב עם חברה אחת יותר מהשנייה. טברס אמר שמותגי החברות ייכנסו מתחת למטריה משותפת של הקבוצה, וצפויים לשרוד את המיזוג - כולל מותגי המשפחתיות של PSA הכוללים את סיטרואן ו-ווקסהול, ואלה של פיאט קרייזלר המונים תשעה, בין היתר את אלפא רומאו, מזרטי וג'יפ.</p>
    </article>
  </body>
</html>