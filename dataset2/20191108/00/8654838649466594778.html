<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/articoli/death-stranding-guida-gameplay.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Death Stranding: guida al gameplay"/>
    <meta property="og:description" content="La guida a Death Stranding: è arrivato nei negozi ma rimangono ancora tantissimi interrogativi sul suo gameplay effettivo. Ecco come iniziare a giocare!. Dopo aver accumulato decine di ore di gioc..."/>
  </head>
  <body>
    <article>
      <h1>Death Stranding: guida al gameplay</h1>
      <h2>La guida a Death Stranding: è arrivato nei negozi ma rimangono ancora tantissimi interrogativi sul suo gameplay effettivo. Ecco come iniziare a giocare!</h2>
      <address><time datetime="2019-11-08T00:00:00+00:00">08 Nov 2019</time> by <a rel="author" href="https://multiplayer.it/account/utente/5/quakeman/articoli/" target="_blank">Pierpaolo Greco</a></address>
      <h3>Indice</h3>
      <ul>
        <li>
          <a href="https://multiplayer.it/articoli/death-stranding-guida-gameplay.html#i-viaggi">I viaggi</a>
        </li>
        <li>
          <a href="https://multiplayer.it/articoli/death-stranding-guida-gameplay.html#sam-porter-bridges">Sam “Porter” Bridges</a>
        </li>
        <li>
          <a href="https://multiplayer.it/articoli/death-stranding-guida-gameplay.html#i-pacchi">I pacchi</a>
        </li>
        <li>
          <a href="https://multiplayer.it/articoli/death-stranding-guida-gameplay.html#gli-ordini">Gli ordini</a>
        </li>
        <li>
          <a href="https://multiplayer.it/articoli/death-stranding-guida-gameplay.html#valutazione-della-consegna">Valutazione della consegna</a>
        </li>
        <li>
          <a href="https://multiplayer.it/articoli/death-stranding-guida-gameplay.html#livello-corriere">Livello corriere</a>
        </li>
        <li>
          <a href="https://multiplayer.it/articoli/death-stranding-guida-gameplay.html#veicoli">Veicoli</a>
        </li>
        <li>
          <a href="https://multiplayer.it/articoli/death-stranding-guida-gameplay.html#hovercarro">Hovercarro</a>
        </li>
        <li>
          <a href="https://multiplayer.it/articoli/death-stranding-guida-gameplay.html#viaggio-rapido">Viaggio rapido</a>
        </li>
      </ul>
      <p>Dopo aver accumulato decine di ore di gioco con la nuova opera di Hideo Kojima, ci siamo resi conto che tutto quello che abbiamo scoperto faticosamente sulla nostra pelle, un passo alla volta, ci avrebbe fatto molto comodo saperlo durante le prime sessioni di gioco. Per questo motivo abbiamo deciso di mettere in piedi questa sorta di articolo che è anche un po' una <b>guida al gameplay di Death Stranding</b>, in modo tale da offrirvi un contenuto che, da un lato, vi aiutasse a muovere i primi passi nel mondo devastato del gioco e dall'altro vi facesse scoprire meglio cosa, in concreto, bisogna fare nel caso in cui ancora non l'abbiate capito e siate indecisi se procedere con l'acquisto.<br/>La suddivisione degli argomenti è assolutamente arbitraria: non c'è un vero ordine di importanza e sarà nostra premura tenere questo articolo aggiornato anche in funzione delle vostre richieste e suggerimenti nei commenti.<br/>Un'unica nota: quanto segue è completamente <b>privo di spoiler</b> per quello che riguarda la trama del gioco, ma contiene necessariamente molte indicazioni su elementi di gameplay e della progressione che potrebbero stemperare l'effetto sorpresa. Leggete quindi quanto segue con le dovute precauzioni.</p>
      <figure>
        <iframe src="https://www.youtube.com/embed/kOSdpX9Boys" width="640" height="360" data-service="Youtube" scrolling="no"/>
      </figure>
      <anchor name="i-viaggi">
        <h3>I viaggi</h3>
        <p>Partiamo dalla cosa più ovvia: Death Stranding è davvero un <b>simulatore di corriere</b> e investirete la stragrande maggioranza delle vostre ore di gioco a viaggiare. Quando insomma non starete assistendo a una delle meravigliose sequenze d'intermezzo dirette da Kojima e in grado di raccontarvi la storia, oppure non starete smanettando tra i menu di carico e gestione dei pacchi e delle strutture, vi ritroverete per forza di cose ad attraversare il mondo di Death Stranding. A piedi o a bordo di un qualche veicolo. Tendenzialmente utilizzerete questi <b>viaggi</b> per portare qualcosa da un punto di partenza, dove avrete raccolto l'ordine e i pacchi, a un punto di arrivo, dove questi carichi dovranno essere consegnati.<br/><br/>Ci sono un paio di consigli che ci sentiamo subito di darvi. Cercate di impostare ogni vostro viaggio in modo tale da raggiungere una destinazione abbastanza lontana, ma <b>pianificando il percorso</b> così da incontrare una serie di destinazioni multiple, una dopo l'altra, senza deviare eccessivamente dalla rotta stabilita. In questo modo potrete, ad esempio, prendere un ordine molto grande da consegnare in un posto particolarmente lontano (sono quelli che restituiscono il maggior numero di like) ma anche raccogliere tutti gli ordini da consegnare nelle altre destinazioni senza mai ritornare sui vostri passi e ottimizzando al massimo le consegne.<br/>Inoltre, durante il percorso, raccogliete ogni singolo <b>carico smarrito</b> che possa essere consegnato alle destinazioni che dovete ancora raggiungere, lasciando a terra tutti gli altri.</p>
        <figure>
          <img src="https://multiplayer.net-cdn.it/thumbs/images/2019/05/29/death-stranding-screenshot-7_jpg_1400x0_q85.jpg"/>
        </figure>
        <p>Il vostro obiettivo è insomma partire con l'inventario carico ma non completamente e con 2, 3 ordini al massimo: uno con destinazione molto lontana e gli altri con una più vicina lungo la via. Raggiunta quella più prossima, consegnate gli ordini (insieme ai carichi smarriti) e prendete quelli che vi porteranno a un'altra destinazione sulla strada verso quella finale, continuando in questo loop fino alle meta ultima. In questo modo, in pochissime ore accumulerete moltissimi like, farete avanzare i livelli di connessione delle varie mete e vi sentirete molto soddisfatti.<br/>Evitate di perdere tempo a caricarvi sulle spalle i carichi smarriti che non potete consegnare direttamente: assegnarli ad altri corrieri offre pochissimi like ma intanto vi appesantite nel tragitto.</p>
        <anchor name="sam-porter-bridges">
          <h3>Sam “Porter” Bridges</h3>
          <p>Sam "Porter" Bridges è il <b>protagonista di Death Stranding</b>, il vostro avatar, colui che potrete personalizzare nel vestiario e nell'equipaggiamento, ma soprattutto l'individuo che, ai vostri comandi, vi permetterà di consegnare centinaia di ordini durante l'esperienza di gioco. La <b>gestione del carico</b> di Sam Bridges è una parte cruciale e fondamentale dell'opera di Hideo Kojima, non solo perché determina l'effettiva libertà di movimento del protagonista una volta intrapreso il suo viaggio, ma anche perché il successo di molti ordini dipende da come questi pacchi vengono consegnati, e i danni agli stessi sono determinati, in parte, in funzione di dove li posizioniamo sul corpo di Sam.<br/><br/>Lo <b>zaino</b> è la parte più capiente: qui ci finiranno gran parte dei pacchi e la loro disposizione è cruciale per evitare che Sam si sbilanci durante la corsa, costringendovi a premere continuamente i due grilletti per gestire il baricentro rallentando poi i vostri movimenti, rischiando anche che alcuni pacchi possano cadere a terra se provate a entrare in una caverna o una struttura il cui ingresso ha un soffitto basso mentre sulle vostre spalle avete una Torre di Pisa in miniatura. I carichi posizionati sulle spalle sono esposti alle intemperie e verranno quindi danneggiati se incontrate cronopioggia e crononeve.<br/><br/>Sam ha poi una <b>borsa multifunzione</b> agganciata frontalmente dove potete inserire esclusivamente le sacche di sangue aggiuntive: così facendo queste non si danneggeranno mai, non cadranno per terra e verranno automaticamente agganciate a Sam per delle trasfusioni nel caso in cui vi facciate male o utilizziate le armi caricate a sangue. Più avanti sbloccherete anche delle sacche per le granate che assolvono la stessa funzione: liberano spazio nello zaino, mettono al riparo dalle intemperie queste armi da lancio e impediscono la loro caduta accidentale.<br/><br/>Lateralmente allo zaino c'è una <b>rastrelliera</b> dove potrete montare qualsiasi pezzo di equipaggiamento di Sam, ma non i carichi. Questa parte non ha alcun tipo di beneficio in termini di resistenza alle intemperie ed è una sorta di slot rapido che Sam utilizza in automatico quando riponete nell'inventario un oggetto che avete in mano. Attenzione quindi perché tutto quello che montate su questo slot dalla schermata dell'inventario verrà sostituito durante i vostri viaggi a causa dell'uso dell'equipaggiamento.</p>
          <figure>
            <img src="https://multiplayer.net-cdn.it/thumbs/images/2019/09/16/eed83t4ucaa84j-_jpg_1400x0_q85.jpg"/>
          </figure>
          <p>Sam ha poi quattro <b>attacchi</b>, due sulle spalle e due sui fianchi, che possono essere utilizzati per agganciare dei pezzi di equipaggiamento e i carichi più leggeri. Anche in questo caso non c'è alcun tipo di riparo aggiuntivo dalle intemperie né facilitazione nell'uso di quegli equipaggiamenti. Si tratta di una soluzione che ha però due risvolti importanti: i carichi agganciati in questo slot non cadranno mai a terra, a un certo punto del gioco metterete le mani su pezzi di armatura che potranno essere montati solo su questi 4 slot e offriranno un grado di protezione aggiuntiva per Sam in caso venga coinvolto nelle sparatorie con i Muli. Tuttavia fate attenzione ad agganciare qualcosa solo ad una parte del corpo di Sam perché così facendo lo porterete a camminare con una perdita costante di equilibrio.<br/>Considerate poi che una tipologia di esoscheletro (quello pesante) vi obbligherà a rinunciare agli slot dei fianchi. Se proverete ad agganciare qualcosa in questi punti, Sam riporrà automaticamente l'esoscheletro nel suo zaino.<br/><br/>Infine Sam può <b>portare in mano i carichi</b>: una valigetta per appendice. Per far questo dovrete tenere premuto il grilletto relativo a quella mano per tutto il tempo: lasciarlo farà sì che Sam poggi a terra il pacco dopo alcuni secondi. Ci sono alcuni pacchi che sarete obbligati a portare in mano e può essere un modo utile per spostare carichi pesanti in tragitti molto brevi (ad esempio quando volete portare delle risorse). Evitate in tutti gli altri casi di avere pacchi in mano: Sam sarà molto più instabile negli spostamenti e questi saranno i primi a rovinarsi se cadete o sbattete.<br/><br/>Il nostro consiglio è di utilizzare sempre e comunque il tasto triangolo per ottimizzare automaticamente i pacchi inseriti nello zaino. In questo modo il gioco posizionerà i carichi più pesanti sulla parte più bassa e quelli via via più leggeri a salire. Cercate sempre di accettare ordini che vi portino ad avere una buona varietà di pacchi sulle spalle: avere solo consegne pesanti vi farà raggiungere in un attimo il massimo peso sopportabile da Sam, mentre riempirsi di pacchi di piccole dimensioni vi farà viaggiare con una colonna altissima e instabile sulla schiena.</p>
          <anchor name="i-pacchi">
            <h3>I pacchi</h3>
            <p>In Death Stranding troverete svariate tipologie di <b>pacchi</b>, molti dei quali hanno requisiti specifici per essere portati in giro. Tenete sempre bene in mente queste condizioni prima di accettare degli ordini e pianificare il vostro percorso.<br/><br/>Ogni pacco ha due valori di <b>resistenza</b>: il primo è quello dell'involucro, per intenderci la valigia che ospita il contenuto, e il secondo è quello relativo all'oggetto vero e proprio presente all'interno della confezione. Il primo valore è anche quello che si consuma quando l'oggetto è sottoposto a urti e intemperie e può essere ripristinato utilizzando lo <b>spray ripara pacchi</b>. Una volta che l'indicatore ha raggiunto lo zero inizierà a danneggiarsi il suo interno e, attenzione, questo non potrà mai essere rimesso in sesto. Inoltre, in caso di brutte cadute o urti particolarmente violenti, potremo danneggiare l'interno del pacco indipendentemente dallo stato dell'involucro. Cercate quindi di viaggiare sempre con almeno 1 o 2 spray nell'inventario e gestite con oculatezza questo equipaggiamento: siccome lo spray ripara contemporaneamente tutti i carichi su cui viene spruzzato, cercate di usarlo quando almeno un involucro è prossimo allo 0% di resistenza così da ripararne il più possibile insieme.</p>
            <figure>
              <img src="https://multiplayer.net-cdn.it/thumbs/images/2018/06/12/death_stranding_00016_jpg_1400x0_q85.jpg"/>
            </figure>
            <p>I pacchi sono disponibili in 4 dimensioni diverse: S, M, L e XL, in ordine piccoli, medi, grandi, extragrandi. La dimensione determina il peso degli stessi e la possibilità di impilarli in modo diverso. Puntate sempre alla massima varietà così da raggiungere il limite di carico di Sam senza fargli avere una colonna altissima sulle spalle.<br/><br/>I pacchi possono essere fragili e danneggiarsi più rapidamente o obbligarvi a portarli in mano; non resistenti all'acqua e in questo caso dovrete evitare il contatto con l'acqua dei fiumi, non con la cronopioggia; refrigerati e soggetti quindi a maggiore usura quando c'è il sole o vi ritrovate a valle; da portare orizzontali, come ad esempio le pizze. Solitamente non rispettare questi requisiti, oltre a danneggiare più rapidamente il carico e quindi costringervi, in caso in cui la "vita" del pacco arrivi a zero e il contenuto si distrugga, a rigenerare il carico e a recuperarlo nuovamente dal rifugio di partenza, avrà ripercussioni sulla valutazione finale data alla consegna.<br/>Ricordatevi infine che la valutazione è relativa al contenuto del pacco, non al suo involucro.</p>
            <anchor name="gli-ordini">
              <h3>Gli ordini</h3>
              <p>Death Stranding offre 3 diverse tipologie di <b>ordini</b>. Abbiamo gli <b>ordini di Sam</b> che a loro volta sono di due tipi: ci sono quelli che portano avanti la trama del gioco e sono contrassegnati da uno sfondo marrone e quelli che permettono di sbloccare rifugi o oggetti importanti. Considerateli alla stregua di missioni secondarie importanti.<br/><br/>Quindi ci sono gli <b>ordini standard</b> che comprendono tutti quei carichi che rappresentano poi l'ossatura della rigiocabilità di Death Stranding. Questi serviranno a migliorare il livello di connessione dei rifugi e quindi a sbloccare collezionabili ed equipaggiamento aggiuntivo. Sono gli ordini su cui passerete la maggior parte del vostro tempo di gioco e pur offrendone circa 500, il titolo è strutturato in modo tale da farveli ripetere per evitare che qualche rifugio rimanga completamente senza ordini.<br/><br/>Infine ci sono gli ordini standard che possono essere svolti dai <b>robot</b> e che si sbloccano più avanti nel gioco. In pratica potrete assegnare a un automa uno degli ordini standard (ma non tutti) tra quelli disponibili e lasciar fare a lui il lavoro sporco. Il robot è completamente automatico e non lo vedrete neanche in gioco, richiederà un certo numero di minuti per svolgere il suo compito (indicati nella schermata dell'ordine) e avrete accesso alla ricompensa quando sarà arrivato a destinazione. Attenzione però perché questi ordini arrivano sempre molto danneggiati e portano quindi a un miglioramento del livello dei rifugi quasi impercettibile. Puntate quindi agli ordini che non hanno requisiti di fragilità stringenti.</p>
              <figure>
                <img src="https://multiplayer.net-cdn.it/thumbs/images/2019/05/29/death-stranding-screenshot-4_jpg_1400x0_q85.jpg"/>
              </figure>
              <p>Considerate comunque che nessun ordine è rigiocabile direttamente, neanche quelli relativi alla trama, quindi cercate di puntare subito alla massima valutazione visto che questa vi aiuterà a migliorare il livello dei rifugi.<br/><br/>Esattamente come per le tipologie di pacchi, esistono vari tipi di ordini che hanno specifici requisiti da soddisfare per avere una buona valutazione: ci sono ordini a tempo che vanno consegnati entro la scadenza del timer, ordini che riguardano carichi fragili e, in rarissimi casi, ordini che vi obbligheranno a portare sulle spalle delle persone o dei cadaveri riducendo quasi a zero la vostra capacità di carico di qualsiasi altro oggetto.<br/><br/>Inoltre a un certo punto del gioco avrete accesso anche agli <b>ordini premium</b>. Questi sono relativi solo ed esclusivamente agli ordini standard accettati. Si tratta di una versione potenziata dell'ordine standard "normale" e vi richiederà meno tempo per la consegna oppure di portare un carico molto più voluminoso. Il nostro consiglio è di svolgere sempre questa variante degli ordini: solitamente nel momento in cui il gioco li sblocca sarete abbastanza ben equipaggiati da poterli compiere senza grandi sforzi aggiuntivi, e le ricompense in like e nell'aumento di livello dei rifugi vale abbondantemente l'impegno extra.</p>
              <anchor name="valutazione-della-consegna">
                <h3>Valutazione della consegna</h3>
                <p>Alla fine di ogni consegna, una schermata di riepilogo vi darà un <b>giudizio</b> sulla vostra spedizione. Questa <b>valutazione</b> è dipendente in primis dallo stato di consegna del pacco e in seconda battuta dalle tempistiche impiegate a concludere l'ordine. Non viene invece considerato il percorso compiuto per raggiungere la destinazione.<br/>Se volete avere quindi dei buoni risultati in Death Stranding cercate di non cadere mai ed evitate di scorrazzare per troppo tempo con lo stesso ordine sulle spalle o, peggio ancora, di lasciarlo a stagionare in un armadietto.<br/><br/>La valutazione, in classico stile giapponese, passa dal grado C fino a S con due ulteriori valori che possono essere acquisiti solo con le consegne premium: Legend e <b>Legend of Legends</b>.</p>
                <figure>
                  <img src="https://multiplayer.net-cdn.it/thumbs/images/2018/06/12/death-stranding_4_jpg_1400x0_q85.jpg"/>
                </figure>
                <anchor name="livello-corriere">
                  <h3>Livello corriere</h3>
                  <p>Può sembrare la più grande trollata di Hideo Kojima ma davvero in Death Stranding il livello di Sam Bridges è identificato come <b>livello corriere</b>. Non ci risulta che ci sia un level cap per questo valore e potrete continuare a salire effettuando consegne di qualsiasi tipo.<br/><br/>Il livello, indicato con un numero intero, è il risultato della somma di cinque valori distinti: il Bridge Link che indica il grado di connessione e cooperazione con gli altri giocatori (ne parleremo in un articolo separato), le condizioni del carico, il tempo di consegna, il peso della consegna e varie. Ognuno di questi valori sbloccherà dei bonus passivi per Sam ogni volta che si raggiunge un multiplo di dieci. Ad esempio il Bridge Link aumenterà il numero di like ricevuti, mentre il peso della consegna vi permetterà di trasportare un carico più pesante o, ancora, il tempo di consegna vi consentirà di trattenere il respiro più a lungo in presenza delle CA.</p>
                  <anchor name="veicoli">
                    <h3>Veicoli</h3>
                    <p>Abbastanza presto nel gioco sarà possibile mettere le mani su diversi <b>veicoli</b> che potrete poi costruire e stivare nei garage a vostro piacimento. Innanzitutto c'è la <b>moto a tre ruote</b> in due diverse varianti: quella standard con portapacchi (dove è possibile alloggiare due carichi extra grandi o grandi, oppure 4 medi, oppure 8 piccoli più le varie combinazioni) e quella a lunga percorrenza dove i portapacchi sono sostituiti da batterie aggiuntive. Attenzione: i carichi inseriti nei portapacchi non sono al riparo dalle intemperie.<br/><br/>Troverete poi l'<b>autocarro</b> che vi permetterà di stipare una quantità di carico enorme e di tenerlo al riparo dalla cronopioggia. Anche di questo ce ne sono diverse varianti: quella standard, quella a lunga percorrenza dove una parte del carico viene sostituita da batterie aggiuntive e quello rinforzato che permette di resistere alle lance elettriche dei Muli. In tutti gli altri casi infatti, le armi elettrificate vi faranno cadere automaticamente dal veicolo e lo renderanno inutilizzabile per un buon quantitativo di secondi.</p>
                    <figure>
                      <img src="https://multiplayer.net-cdn.it/thumbs/images/2018/06/12/death_stranding_00015_jpg_1400x0_q85.jpg"/>
                    </figure>
                    <p>In Death Stranding ogni veicolo ha una <b>batteria</b> che si scarica molto più rapidamente quando attraversate i corsi d'acqua o quando salite su pendenze molto ripide. Inoltre è soggetto a un'usura in funzione della cronopioggia e degli urti. Questo valore è visibile solo quando il veicolo viene posizionato su un garage, altrimenti dovrete farvi un'idea dello stato guardando quanto è rovinata la carrozzeria. Parcheggiare il mezzo all'interno del garage ripristinerà tutta la sua batteria e il suo stato.<br/><br/>Utilizzare i veicoli è un elemento fondamentale per consegnare ordini molto voluminosi e il nostro consiglio è di sfruttare sempre l'autocarro invece della moto, visto che quest'ultima tende a bloccarsi davanti alla roccia più piccola e vi lascia esposti a qualsiasi ostacolo.<br/><br/>Infine state sempre molto attenti in prossimità delle CA perché se una di queste vi prende mentre siete a bordo di un veicolo inizierà immediatamente lo scontro con il mini-boss senza darvi l'opportunità di sfuggire alle silhouette che tentano di trascinarvi sotto il catrame. Se non altro il carico rimarrà al sicuro a bordo del veicolo.</p>
                    <anchor name="hovercarro">
                      <h3>Hovercarro</h3>
                      <p>Uno dei gadget più interessanti e utili di Death Stranding è senza ombra di dubbio l'<b>hovercarro</b>. Si tratta di quel piccolo carrellino che vi seguirà praticamente ovunque consentendovi di raddoppiare, ma anche di triplicare la quantità di carichi portati. Utilizzatelo il più possibile perché sono davvero pochissime le controindicazioni nel portarselo dietro come un fido cagnolino. Innanzitutto non rischia mai di sbilanciarsi consentendovi di impilare anche enormi carichi di valigette piccole, così come si dimostra cruciale per portare in giro le risorse essenziali alla costruzione dell'autostrada e dei rifugi senza impazzire tra le asperità del terreno come con i veicoli.<br/><br/>L'hovercarro funziona bruciando cristalli chirali ma questo consumo è talmente ridotto che non lo noterete praticamente mai in modo consistente. Inoltre è possibile agganciare tra loro due diversi hovercarri aumentando a dismisura il carico che potete portarvi dietro lasciando al contempo Sam molto leggero.</p>
                      <figure>
                        <img src="https://multiplayer.net-cdn.it/thumbs/images/2019/05/29/death-stranding-screenshot-6_jpg_1400x0_q85.jpg"/>
                      </figure>
                      <p>L'utilità dell'hovercarro è sterminata: lo potete utilizzare come esca per i Muli lasciandolo in prossimità di un paletto che delimita il loro campo e aspettando, nascosti, così da far fuori un soldato dietro l'altro tra quelli che verranno a controllare il carico. Non avrete problemi a portarlo con voi in montagna o attraverso qualsiasi terreno impervio e non si fermerà neanche davanti alle scale. L'unica limitazione è data dalle corde di arrampicata visto che non lo potrete trascinare con voi durante l'uso di questo gadget per salire e scendere.<br/><br/>Se poi venite catturati da qualche CA, vi basta sganciare al volo il cavo di collegamento e lasciarlo sul terreno senza il rischio che venga danneggiato dal combattimento o dal catrame a differenza dei carichi portati nello zaino di Sam che sono invece molto più vulnerabili.<br/><br/>Il nostro consiglio è di averne sempre uno con voi sulle spalle e, nel caso vogliate lanciarvi nelle consegne più lunghe e varie come spiegato all'inizio della guida, non disdegnate di portarne due.</p>
                      <anchor name="viaggio-rapido">
                        <h3>Viaggio rapido</h3>
                        <p>Sì, in Death Stranding esiste anche il <b>viaggio rapido</b>. Dovrete pazientare fino a un certo snodo della trama per poter accedere a esso ma, una volta raggiunto questo punto della narrazione diventerà possibile spostarsi rapidamente tra tutti i rifugi, anche quelli costruiti da voi e dagli altri giocatori. Basterà infatti recarsi nella stanza privata e interagire con l'ombrello di Fragile per aprire un menu che vi permetterà di scegliere la zona di atterraggio.<br/><br/>Tenete conto però di una cosa: il viaggio rapido non vi consente di portare con voi alcun tipo di carico o equipaggiamento, quindi utilizzatelo solo per accettare nuovi carichi e avviare una nuova sequela di consegne, o magari per costruire un pezzo di autostrada o qualche nuova struttura in una zona molto lontana.</p>
                        <figure>
                          <img src="https://multiplayer.net-cdn.it/thumbs/images/2019/05/29/death-stranding-screenshot-1_jpg_1400x0_q85.jpg"/>
                        </figure>
                      </anchor>
                    </anchor>
                  </anchor>
                </anchor>
              </anchor>
            </anchor>
          </anchor>
        </anchor>
      </anchor>
    </article>
  </body>
</html>