<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697336/%D9%BE%D9%88%D8%B3%D8%AA%D8%B1%D9%90-%DA%86%D9%86%D8%AF-%D9%BE%D9%88%D8%B3%D8%AA%D8%B1%DB%8C-%D8%A8%D8%B1%D8%A7%DB%8C-%DA%86%D9%86%D8%AF-%D9%87%D9%85%D8%B3%D8%B1%DB%8C-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="پوسترِ چند پوستری، برای &quot;چند همسری&quot; (+عکس)"/>
    <meta property="og:description" content="در همین ابتدا راه برگزاری کارگاه‌های آموزشی چند همسری، چنین نقض قانونی جز بی اعتباری چه سرانجامی می‌تواند داشته باشد؟"/>
  </head>
  <body>
    <article>
      <h1>پوسترِ چند پوستری، برای "چند همسری" (+عکس)</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <p>
        <b>در همین ابتدا راه برگزاری کارگاه‌های آموزشی چند همسری، چنین نقض قانونی جز بی اعتباری چه سرانجامی می‌تواند داشته باشد؟</b>
      </p>
      <p>عصر ایران ؛ نهال موسوی - در چند روز اخیر مبحث <b>چند همسری</b> در فضای رسانه‌ای و جامعه سر و صدای زیادی به پا کرده و در دنیای مجازی هم <a href="http://www.asriran.com/fa/news/697092"><b>ترند اول</b></a> شده بود. اصل ماجرا برمی‌گردد به زمانی که حجت‌الاسلام قاسمیان در برنامه "بدون توقف" شبکه 3 به دفاع از چندهمسری پرداخت و گفت: <br/><br/>«اصلا مسئله تعدد زوجات جزء مسائل اصلی ما نیست چرا که کسانی که بخواهند با دید شهوت‌رانی وارد ارتباط با زن دیگری شوند از بحث ازدواج و نظام خانواده وارد نمی‌شوند، نظام خانواده یک نظام سختی است که افراد یک همسر را هم به زور می‌توانند اداره کنند چه رسد به دو تا، ولی خوب ازدواج موقت و یا چندهمسری هم کارکردهای خودش را دارد دیدگاه من در این زمینه ترویجی نیست اما به جد از آن دفاع می‌کنم.»</p>
      <figure>
        <img src="https://cdn.asriran.com/files/fa/news/1398/8/17/1034696_804.jpg"/>
      </figure>
      <p>همین اظهار نظرات با موجی از <a href="http://www.asriran.com/fa/news/696803"><b>مخالفت‌ها</b></a> و پاره‌ای موافقت‌ در رابطه با چندهمسری روبرو شد، اما انتشار پوستری که خبر از برگزاری یک <b>کارگاه</b> "مهارت‌های ارتباطی خانواده‌های چند همسری" می‌داد، حواشی بر سر این موضوع را در فضای مجازی تشدید کرد.<br/><br/>در این پوستر نشان می‌دهد که یک مرد با چند خانم و بچه در آن شاد و خوشحال دور همدیگرند و رضایت از این سبک زندگی در صورت تک، تک آنها پیدا است.<br/><br/><br/><br/>این کارگاه را موسسه <b>"حیات حُسنی"</b> قرار است در تهران برگزار کند و مسئولیت برگزاری آن با حجت‌السلام عسگری موسسه "حیات حُسنی" در شهر قم است، او در این رابطه در گفت‌وگویی با "ایرنا زندگی" گفته است: <br/><br/>«ما سوپر میلیاردرهایی را داریم که بندگان خدا، دوست دارند که زندگی دوم تشکیل بدهند، سفره‌ی دیگری را پهن بکنند اما، جریان فرهنگی غرب زده، فمنیست‌های غرب‌گرا و البته فمنیست‌های مذهبی و حتی مسجدی به همراه قانون ظالمانه‌ای که ایجاد شده، مانع از این واقعیت مهم (چندهمسری) در جامعه ما شده اند.»</p>
      <p>بسیاری از <a href="http://www.asriran.com/fa/news/696852"><b>واکنش‌های منفی</b> </a>به این کارگاه آموزشی "مهارت‌های ارتباطی خانواده‌های چند همسری" هم به همین پوستر و شکل تصویرسازی آن بر می‌گردد.</p>
      <p>حال نکته جالب توجه درباره این پوستر آن است که <b>امین دریانورد</b> یک تصویرساز (گرافیست) حرفه‌ای است که این پوستر را به او منسوب کرده‌اند اما او با انتشار یک مطلب در اینستاگرام خود به این پوستر اعتراض کرده و گفت که شخصیت‌های موجود در پوستر چند همسری را از 4 تصویر سازی مختلفی که او انجام داده است برداشته‌ و آنها را کنار هم قرار داده‌اند و اساسا این پوستر هیچ ربطی به او ندارد.</p>
      <figure>
        <img src="https://cdn.asriran.com/files/fa/news/1398/8/17/1034697_975.jpg"/>
      </figure>
      <p>دریانورد به صراحت گفته که «از این اتفاق<b> رضایتی</b> ندارد و به کسانی هم که این اقدام را انجام داده‌اند پیغام داده است که او از این اتفاق ناراضی است.»<br/><br/><br/><br/>البته هر بیننده‌ غیر حرفه‌ای هم به راحتی می‌تواند متوجه این گردآوری فتوشاپی برای پوستر "چند همسری" شود (تصاویر در پایین). </p>
      <p>طنز ماجرا این است که در این پوستر چند همسری از شخصیت‌های چند تصویرسازی دیگر استفاده کرده‌اند یعنی پوستر چند همسری هم خود حاصل <b>چند پوستری</b> است! موسسه منتشر کننده پوستر هم تا کنون هیچ توضیح و پاسخی به اظهارات "دریانورد" نداده است!</p>
      <p>باید از موسسه حیات حُسنی پرسید وقتی که صاحب معنوی و مادی این تصاویر (امین دریانورد) از این قضیه رضایت ندارد به لحاظ <b>شرعی و قانونی</b> انجام چنین عملی صحیح است؟</p>
      <p>در همین ابتدا راه برگزاری کارگاه‌های آموزشی چند همسری، چنین نقض قانونی جز بی اعتباری چه سرانجامی می‌تواند داشته باشد؟ <br/><br/> یک ضرب المثلی است که می‌گوید: «شیطان در جزئیات است»، حتی اگر قرار باشد شما را دغدغه‌مند و دلسوز جامعه بدانیم با چنین مسائلی همه چیز زیر سوال می‌رود!<b> به همین سادگی.</b></p>
      <p> </p>
      <p>
        <b>تصویرسازی‌های "امین دریانورد" که در پوستر "چند همسری" شخصیت‌های خانم آنها کنار هم جمع شده‌اند!</b>
      </p>
      <figure>
        <img src="https://cdn.asriran.com/files/fa/news/1398/8/17/1034698_137.jpg"/>
      </figure>
      <p> </p>
      <figure>
        <img src="https://cdn.asriran.com/files/fa/news/1398/8/17/1034695_398.jpg"/>
      </figure>
    </article>
  </body>
</html>