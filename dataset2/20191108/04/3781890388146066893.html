<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740592"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T04:00:00+00:00"/>
    <meta property="og:title" content="ปลัดกทม.สั่งฉีดน้ำ-ตรวจควันดำ 6เขต'ฝุ่นพิษPM2.5'พุ่ง"/>
    <meta property="og:description" content="เช้านี้ 'ฝุ่นพิษ' ยังเกินค่ามาตรฐานในพื้นที่ 6 เขต 'ปลัด กทม.' สั่งทุกพื้นที่แก้ไขสถานการณ์ ระดมเจ้าหน้าที่ฉีดล้างถนน พ่นละอองน้ำ ขอความร่วมมือโครงการก่อสร้าง พร้อมจ่อตรวจควันดำย่านลาดพร้าว"/>
  </head>
  <body>
    <article>
      <h1>ปลัดกทม.สั่งฉีดน้ำ-ตรวจควันดำ 6เขต'ฝุ่นพิษPM2.5'พุ่ง</h1>
      <address>
        <time datetime="2019-11-08T04:00:00+00:00">08 Nov 2019, 04:00</time>
      </address>
      <figure>
        <img src="https://www.dailynews.co.th/admin/upload/20191108/news_EncMouYsqT105631_533.jpg?v=20191110137"/>
      </figure>
      <p>
        <b>เช้านี้ "ฝุ่นพิษ" ยังเกินค่ามาตรฐานในพื้นที่ 6 เขต "ปลัด กทม." สั่งทุกพื้นที่แก้ไขสถานการณ์ ระดมเจ้าหน้าที่ฉีดล้างถนน พ่นละอองน้ำ ขอความร่วมมือโครงการก่อสร้าง พร้อมจ่อตรวจควันดำย่านลาดพร้าว</b>
      </p>
      <p>เมื่อวันที่ 8 พ.ย. สำนักสิ่งแวดล้อม กรุงเทพมหานคร (กทม.) รายงานสถานการณ์ฝุ่นละอองในพื้นที่กรุงเทพมหานคร โดยกองจัดการคุณภาพอากาศและเสียงพบว่าช่วงเวลา 05.00-07.00 น.ที่ผ่านมา ผลการตรวจวัดปริมาณฝุ่นละอองขนาดเล็ก PM 2.5 ตรวจวัดได้ 32-58 มคก./ลบ.ม. ค่าเฉลี่ย 44 มคก./ลบ.ม. มีแนวโน้มลดลง แต่ยังคงมีค่าเกินมาตรฐาน อยู่ในระดับเริ่มมีผลกระทบต่อสุขภาพ ในพื้นที่จำนวน 6 เขต ได้แก่ <i><b>เขตบางคอแหลม เขตคลองสาน เขตภาษีเจริญ เขตบางพลัด เขตบางขุนเทียน เขตหลักสี่ </b></i><br/><br/><b>นางศิลปสวย ระวีแสงสูรย์ ปลัดกรุงเทพมหานคร</b> เปิดเผยว่า สำหรับสถานการณ์ฝุ่นละออง PM2.5 ซึ่งมีแนวโน้มเพิ่มสูงขึ้นนั้น กรุงเทพมหานคร โดยสำนักสิ่งแวดล้อม ได้ติดตามสถานการณ์ฝุ่นละออง PM2.5 อย่างใกล้ชิด เพื่อประสานดำเนินการแก้ไขปัญหาได้อย่างทันท่วงที  โดยร่วมกับสำนักงานเขตพื้นที่ดำเนินการแก้ไข เพื่อลดฝุ่นละอองให้สถานการณ์กลับเข้าสู่ภาวะปกติโดยเร็ว โดยเฉพาะอย่างยิ่งในเขตพื้นที่ที่มีปริมาณฝุ่นละอองขนาดเล็กเกินมาตรฐาน ได้เร่งระดมกำลังเจ้าหน้าฉีดล้างถนน พ่นละอองน้ำ รวมทั้งขอความร่วมมือโครงการก่อสร้างในพื้นที่ทำความสะอาดพื้นที่โครงการแล้ว<br/><br/>นอกจากนี้ ในวันนี้กองจัดการคุณภาพอากาศและเสียงจะร่วมกับองค์การขนส่งมวลชนกรุงเทพ​ พร้อมเจ้าหน้าที่ฝ่ายสิ่งแวดล้อมฯเขตลาดพร้าว​ เข้าดำเนินการตรวจวัดควันดำและตรวจวัดระดับเสียง​ รถยนต์สองแถวสายที่​ 1069  หมู่บ้านเสนานิเวศน์​ 2​ พื้นที่เขตลาดพร้าว ตั้งแต่เวลา 10.00-14.00 น.เป็นต้นไป.</p>
    </article>
  </body>
</html>