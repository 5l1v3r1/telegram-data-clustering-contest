<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740593"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T04:00:00+00:00"/>
    <meta property="og:title" content="ซีพี ออลล์ ติวเข้ม &quot;ทายาท SME&quot; เสริมแกร่งทันยุค 5 จี"/>
    <meta property="og:description" content="ซีพี ออลล์ ติดปีกทายาทธุรกิจ SME ติวเข้มผู้ประกอบการไทยหลายแขนง เสริมแกร่งทักษะและไหวพริบรอบด้าน เตรียมความพร้อมให้นักธุรกิจเจเนอเรชั่นใหม่ต่อยอดและพัฒนากิจการให้เติบโต มั่นคง และยั่งยืน"/>
  </head>
  <body>
    <article>
      <h1>ซีพี ออลล์ ติวเข้ม "ทายาท SME" เสริมแกร่งทันยุค 5 จี</h1>
      <address>
        <time datetime="2019-11-08T04:00:00+00:00">08 Nov 2019, 04:00</time>
      </address>
      <p>
        <b>ซีพี ออลล์ ติดปีกทายาทธุรกิจ SME ติวเข้มผู้ประกอบการไทยหลายแขนง เสริมแกร่งทักษะและไหวพริบรอบด้าน เตรียมความพร้อมให้นักธุรกิจเจเนอเรชั่นใหม่ต่อยอดและพัฒนากิจการให้เติบโต มั่นคง และยั่งยืน</b>
      </p>
      <p><b>นายสุวิทย์ กิ่งแก้ว</b> รองกรรมการผู้จัดการอาวุโส บมจ.ซีพี ออลล์ ผู้ก่อตั้งร้านเซเว่น อีเลฟเว่น ในประเทศไทย กล่าวว่า ร้านเซเว่น อีเลฟเว่น ก่อตั้งมานานกว่า 30 ปี มีนโยบายส่งเสริมและสนับสนุนสินค้าของผู้ประกอบการไทยมาอย่างต่อเนื่อง ทั้งจำหน่ายผ่านหน้าร้าน และนิตยสารทเวนตี้โฟร์ แคตตาล็อก มีสินค้าเอสเอ็มอีรวมทั้งสิ้นกว่า 10,000 รายการ และมีการพัฒนา SME ให้เจริญก้าวหน้าเพื่อเติบโตเป็นบริษัทที่มีขนาดใหญ่ขึ้นอย่างต่อเนื่อง ตามปณิธานของบริษัท <b>“ร่วมสร้างสรรค์และแบ่งปันโอกาสให้ทุกคน”</b><br/><br/>ล่าสุด ซีพี ออลล์ ติดอาวุธทางปัญญาให้ทายาทและผู้ประกอบการ SME รุ่นใหม่ จัดโครงการอบรม <b>“ซีพี ออลล์ ปั้นทายาท </b><b>SME รุ่น 2”</b> หวังถ่ายทอดองค์ความรู้ใหม่ๆ ให้ก้าวทันต่อการเปลี่ยนแปลงของโลกยุคปัจจุบัน</p>
      <figure>
        <img src="https://www.dailynews.co.th/admin/upload/20191108/news_ELQvVTfMWB110204_533.jpg?v=20191110137?v=6265"/>
      </figure>
      <p><b>นายณัฐพัชญ์ วงษ์เหรียญทอง</b> ผู้ก่อตั้ง dots academy เจ้าของบล็อกและเพจ nuttaputch.com – บล็อกการตลาดชื่อดัง ให้ข้อมูลว่า ปัจจุบันเจ้าของธุรกิจมักสร้างช่องทางการตลาดไว้มากมาย แต่ในมุมของลูกค้าความต้องการสูงสุด คือ คุณภาพสินค้าที่ดี รวมถึงการเอาใจใส่จากพนักงาน</p>
      <figure>
        <img src="https://www.dailynews.co.th/admin/upload/20191108/news_qgDNotlgXc105955_533.jpg?v=20191110137?v=5854"/>
      </figure>
      <p>ลำดับต่อมา <b>นายณัฐพัชญ์</b> ให้ข้อมูลว่า <b>“คอนเทนต์”</b> ที่ดี ไม่จำเป็นต้องเป็นคอนเทนต์ที่ดัง แต่เน้นคอนเทนต์ที่ต้องสื่อสารชัดเจน ควรจะกำหนดกลุ่มเป้าหมายไปเลย “ในยุคดิจิทัล หรือ marketing communication คอนเทนต์ มาร์เก็ตติ้งที่ดี ต้องกระตุ้นความอยากได้ และสร้างความทรงจำให้ลูกค้า สร้างประสบการณ์ร่วมจนลูกค้าอยากบอกต่อ”   </p>
      <figure>
        <img src="https://www.dailynews.co.th/admin/upload/20191108/news_rVNdjIuNoI110321_533.jpg?v=20191110137?v=6778"/>
      </figure>
      <p>ด้าน<b>อาจารย์พีรวงศ์ จาตุรงคกุล</b> ผู้เชี่ยวชาญด้านการพัฒนาผลิตภัณฑ์และการออกแบบบรรจุภัณฑ์ จากมหาวิทยาลัยเทคโนโลยีราชมงคลรัตนโกสินทร์  กล่าวว่า 4 ปัจจัยที่ลูกค้าตัดสินใจซื้อสินค้าในครั้งแรกจะถูกกำหนดด้วย ราคา หน้าตา  คุณภาพ ยี่ห้อ หากมีการซื้อซ้ำ จะเลือกจากคุณภาพ และยี่ห้อ ก่อนเสมอ</p>
      <figure>
        <img src="https://www.dailynews.co.th/admin/upload/20191108/news_UOxiCjtDvT105954_533.jpg?v=20191110137?v=4602"/>
      </figure>
      <p>ในปี 2030 ประเทศสหรัฐอเมริกาสนับสนุนให้ใช้บรรจุภัณฑ์ที่ย่อยสลายได้  และ 5 แนวโน้มบรรจุภัณฑ์ที่จะได้รับความนิยมนับจากนี้ คือ เรียบง่าย สะอาดโทนสีขาวและสีพาสเทลกำลังเป็นเทรนด์ ใช้ตัวอักษรตัวใหญ่ๆ รูปทรงโดดเด่น ใช้ภาพถ่ายเก๋ๆ และแนววินเทจย้อนยุค<br/>      </p>
      <figure>
        <img src="https://www.dailynews.co.th/admin/upload/20191108/news_oAoHLPthit110442_533.jpg?v=20191110137?v=6733"/>
      </figure>
      <p>         <br/><b>นายนิธิกร สิงห์สัตย์</b> กรรมการผู้จัดการ บริษัท มีสตางค์มีทรัพย์ จำกัด เจ้าของเครื่องสำอางแบรนด์ “โซลูชั่น” ผู้ร่วมเข้าสัมมนา กล่าวว่า จะนำความรู้ด้านการเขียนคอนเทนต์ มาร์เก็ตติ้ง และการออกแบบโลโก้ไปปรับใช้ เพราะธุรกิจดำเนินมานานกว่า 8 ปี ต้องมีการปรับโฉมหรือเปลี่ยนแปลงให้ทันสมัย<br/>       </p>
      <figure>
        <img src="https://www.dailynews.co.th/admin/upload/20191108/news_xNftpfLdOf110444_533.jpg?v=20191110137?v=6788"/>
      </figure>
      <p>       <br/><b>น.ส.สุพิชชา กอเจริญพาณิชย์</b> ผู้ผลิตและจำหน่ายเครื่องหอมโดยนำยักษ์มาเป็นเอกลักษณ์เพิ่มมูลค่าให้กับผลิตภัณฑ์ภายใต้แบรนด์ “ANONA” กล่าวว่า ขอบคุณทางซีพีออลล์ ที่ให้คำแนะนำมาโดยตลอดตั้งแต่เริ่มเป็นคู่ค้า กระทั่งปัจจุบันสินค้าวางจำหน่ายในร้านเซเว่น อีเลฟเว่น นานกว่า 3 ปีแล้ว ซึ่งสิ่งที่ได้รับจากการอบรมครั้งนี้จะนำความรู้เรื่องการตั้งชื่อแบรนด์ การออกแบบเครื่องหมายการค้า และการเขียนคอนเทนต์ไปปรับใช้ เพราะยุคนี้เป็นยุคดิจิตอล การตลาดแบบเดิมอาจจะใช้ไม่ได้ผลแล้ว<br/> </p>
    </article>
  </body>
</html>