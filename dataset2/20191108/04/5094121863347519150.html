<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/chodci-ve-tme-hazarduji-nejsou-videt-a-reflexni-prvky-nenosi-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T04:55:00+00:00"/>
    <meta property="og:title" content="Chodci ve tmě hazardují. Nejsou vidět a reflexní prvky nenosí"/>
    <meta property="og:description" content="Každé ráno jezdí za prací autem do Blanska. Lenka Buchvaldková z Jedovnic se přitom na křižovatce pod sídlištěm Písečná na neosvětleném přechodu denně setkává s chodci, kteří nemají reflexní prvky a nejsou vidět. Podle odborníků je jejich chování zvláště v současném počasí, kdy je ráno častá mlha, velmi nebezpečné."/>
  </head>
  <body>
    <article>
      <h1>Chodci ve tmě hazardují. Nejsou vidět a reflexní prvky nenosí</h1>
      <address><time datetime="2019-11-08T04:55:00+00:00">08 Nov 2019, 04:55</time> by <a rel="author">Jan Charvát</a></address>
      <p>Pod blanenským sídlištěm je situace o to horší, že po pravé straně je živý plot, přes který není vidět. „Lidé spěchají do práce, na vlak nebo autobus a na přechod vběhnou těsně před autem. Spousta z nich je v tmavém oblečení bez reflexních prvků. Kolikrát je to o fous. I když místo znám a jezdím tudy pomalu. Vím, že tam už bylo s chodci několik nehod,“ uvedla Buchvaldková.</p>
      <figure>
        <img src="https://g.denik.cz/63/06/nova-lennonova-zed-06_denik-150-3x2.jpg"/>
      </figure>
      <aside>
        <a href="https://www.denik.cz/regiony/lennonova-zed-novy-portret-sprejovani-zakazano-obcanske-forum-svoboda-20191107.html">Už jen tužkou! Lennonovu zeď zdobí nový portrét, sprejování je zakázáno Přečíst článek ›</a>
      </aside>
      <p>Podobné zkušenosti má i Petr Liška z Brna. „Pod používání reflexních prvků u chodců se podepisuji. Měli by na to myslet. Už se mi stalo v okrajových částech města, že jsem potkal skupinky několika lidí v tmavém oblečení vedle sebe. Dost mě to vyděsilo. V jedenáct v noci po celodenní šichtě je to jako bafnutí v hororu. Sem tam alespoň někoho napadne mít alespoň baterku nebo rozsvíceným mobil,“ uvedl na sociální síti muž.</p>
      <p><b>Reflexní prvky</b><br/>Používání reflexních prvků u chodců při špatné viditelnosti nařizuje zákon už několik let. Ale jen mimo obec.<br/><br/>Za nedodržení lidem hrozí pokuta na místě do dvou tisíc korun nebo pokuta patnáct set až dva a půl tisíce korun ve správním řízení.</p>
      <p>Podle mluvčí jihomoravské záchranky Michaely Bothové je přelom října a listopadu jedním z nejrizikovějších období a k podobným nehodám vyjíždějí více. „Je důležité, aby se zhoršenou viditelností, která je pro toto období typická, počítali jak řidiči, tak chodci. Je to o vzájemné toleranci. U chodců je velmi důležité používání reflexních prvků. Řidiči by zase měli při horší viditelnosti ubrat na rychlosti,“ poznamenala Bothová.<br/><br/>Nedávno záchranka vyjížděla například ke dvěma sraženým ženám v centru Brna. Ve Znojmě pak večer srazil řidič muže na přechodu a ujel. Před měsícem došlo k tragické nehodě na brněnském Poříčí. Tam na přechodu bez signalizace srazilo auto ženu středního věku, která na místě zemřela. Podle policistů však tehdy řidič nadýchal 0,17 promile alkoholu.</p>
      <h3>Bez šance </h3>
      <p>Podle krajského koordinátora BESIP Pavla Čížka je reflexní prvek pro řidiče viditelný ve tmě na vzdálenost dvě stě metrů. Chodce například v tmavě modrém oblečení naopak může řidič spatřit přibližně jen na dvacetimetrovou vzdálenost. Při rychlosti devadesát kilometrů v hodině je brzdná dráha auta asi čtyřicet metrů. „V takovém případě řidič prakticky nemá šanci se chodci bez reflexních prvků vyhnout,“ řekl.</p>
      <figure>
        <img src="https://g.denik.cz/20/0e/v-malych-kysicich-napadli-zenu-volne-pobihajici-psi_denik-150-3x2.jpg"/>
      </figure>
      <aside>
        <a href="https://www.denik.cz/regiony/smecka-psu-ohrozuje-obyvatele-malych-kysic-pripadem-uz-se-zabyva-policie-20191107.html">Smečka psů ohrožuje obyvatele Malých Kyšic. Případem už se zabývá policie Přečíst článek ›</a>
      </aside>
      <p>Policisté na téma reflexních prvků v Jihomoravském kraji pravidelně pořádají řadu preventivních akcí. „Při akci Kdo je vidět, vyhrává se snažíme přiblížit význam reflexních prvků. U chodců i cyklistů. Cílíme hlavně na děti, jejich rodiče a také na starší lidi,“ upřesnila policejní mluvčí Lenka Koryťáková.<br/><br/>Do konce září evidovali policisté na jihu Moravy 110 nehod, které zavinili chodci. Loni to bylo za stejné období jednadevadesát případů. Nejvíce jich bylo v Brně.</p>
    </article>
  </body>
</html>