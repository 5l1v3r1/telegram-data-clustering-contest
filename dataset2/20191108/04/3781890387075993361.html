<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740603"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T04:50:00+00:00"/>
    <meta property="og:title" content="ชี้ตระกูล'หลำโซ๊ะ'นำฆ่า15ศพ ยันใต้ไม่ประกาศ'เคอร์ฟิว'"/>
    <meta property="og:description" content="กองทัพภาค 4 ยันไม่ได้ประกาศเคอร์ฟิวในพื้นที่ชายแดนภาคใต้ เผยหลักฐานที่เกิดเหตุเชื่อมโยงเหตุรุนแรงในพื้นที่ เชื่อตระกูล “หลำโซ๊ะ” นำทีมร่วมปฎิบัติการ ขณะเดียวกันควบคุมตัวผู้ต้องสงสัยร่วมก่อเหตุไว้ได้แล้ว 1 ราย"/>
  </head>
  <body>
    <article>
      <h1>ชี้ตระกูล'หลำโซ๊ะ'นำฆ่า15ศพ ยันใต้ไม่ประกาศ'เคอร์ฟิว'</h1>
      <address>
        <time datetime="2019-11-08T04:50:00+00:00">08 Nov 2019, 04:50</time>
      </address>
      <p>
        <b>กองทัพภาค 4 ยันไม่ได้ประกาศเคอร์ฟิวในพื้นที่ชายแดนภาคใต้ เผยหลักฐานที่เกิดเหตุเชื่อมโยงเหตุรุนแรงในพื้นที่ เชื่อตระกูล “หลำโซ๊ะ” นำทีมร่วมปฎิบัติการ ขณะเดียวกันควบคุมตัวผู้ต้องสงสัยร่วมก่อเหตุไว้ได้แล้ว 1 ราย</b>
      </p>
      <p>เมื่อวันที่ 8 พ.ย. ที่ศูนย์ประชาสัมพันธ์ กองอำนวยการรักษาความมั่นคงภายในภาค 4 ส่วนหน้า ค่ายสิรินธร ต.เขาตูม อ.ยะรัง จ.ปัตตานี พ.อ.ปราโมทย์ พรหมอินทร์ โฆษกกองทัพภาค 4 เปิดเผยว่า ตามที่มีการนำเสนอข่าวผ่านสื่อต่างๆ ว่า กองทัพภาคที่ 4 ได้ประกาศเคอร์ฟิวทั่วพื้นที่เพื่อตามล่ากลุ่มโจร BRN ที่ก่อเหตุสะเทือนขวัญสังหารหมู่ประชาชน 15 ศพ เมื่อวันที่ 5 พ.ย.ที่ผ่านมานั้น ทั้งนี้การนำเสนอข่าวดังกล่าวอาจสร้างความสับสนและความตื่นตระหนกแก่พี่น้องประชาชน โดยภายหลังเกิดเหตุ พล.ท.พรศักดิ์ พูลสวัสดิ์ แม่ทัพภาคที่ 4 ได้สั่งการให้บูรณาการกำลังเข้าบังคับใช้กฏหมายขั้นเด็ดขาดกับกลุ่มผู้ก่อเหตุรุนแรง โดยปัจจุบันหลักฐานทางนิติวิทยาศาสตร์สามารถระบุกลุ่มและตัวบุคคลที่ร่วมก่อเหตุได้แล้วจำนวนหนึ่ง ขณะนี้อยู่ระหว่างเข้ากดดันและติดตามจับกุมในพื้นที่ต้องสงสัยในหมู่บ้านให้การสนับสนุน พื้นที่ป่าภูเขานางจันทร์ ช่วงรอยต่อจ.สงขลา และบ้านเครือญาติ โดยล่าสุดเมื่อวันที่ 6 พ.ย. เจ้าหน้าที่สามารถควบคุมตัวบุคคลต้องสงสัยได้ 1 รายเป็นราษฎรพื้นที่ ต.ปากล่อ อ.โคกโพธิ์ จ.ปัตตานี ซึ่งอยู่ใกล้เคียงกับจุดที่คนร้ายก่อเหตุวางระเบิด โปรยตะปูเรือใบและเผายางรถยนต์เพื่อสกัดกั้นการเข้าช่วยเหลือพร้อมยึดของกลางได้หลายรายการขณะที่หลบหนีไปซ่อนตัวที่ อ.ธารโต จ.ยะลา อยู่ระหว่างการซักถามเพื่อขยายเครือข่ายก่อเหตุที่หน่วยซักถาม หน่วยเฉพาะกิจกรมทหารพรานที่ 43 ค่ายอิงคยุทธบริหาร จ.ปัตตานี</p>
      <figure>
        <img src="https://www.dailynews.co.th/admin/upload/20191108/news_qqUDMwzjGc114421_533.jpg?v=20191108126?v=7848"/>
      </figure>
      <p>“กอ.รมน.ภาค 4 ส่วนหน้า ยืนยันว่าจะใช้มาตรการทางกฏหมายภายใต้อำนาจที่มีอยู่ด้วยความระมัดระวัง เพื่อไม่ให้กระทบกระเทือนต่อสิทธิและเสรีภาพขั้นพื้นฐานของพี่น้องประชาชน ทั้งนี้ปัจจุบันการปฏิบัติงานของเจ้าหน้าที่ภายใต้อำนาจทางกฏหมายที่มีอยู่ไม่ได้ถูกจำกัดโดยบุคคล หรือกลุ่มบุคคลจึงไม่มีเหตุผลและความจำเป็นอันใดที่จะต้องประกาศใช้เคอร์ฟิวในพื้นที่ตามที่เป็นข่าว อย่างไรก็ตามก็ต้องขอความร่วมมือกับพี่น้องประชาชนให้ช่วยกันตรวจสอบ และแจ้งเบาะแสกลุ่มคนร้ายให้เจ้าหน้าที่ทราบเพื่อเข้าดำเนินการตามกฏหมายต่อไป สำหรับบุคคลที่คอยให้ความช่วยเหลือสนับสนุนหรือให้ที่พักพิงมีความผิดตามกฏหมายในอัตราเดียวกับฐานความผิดของผู้ก่อเหตุรุนแรง” พ.อ.ปราโมทย์ กล่าว </p>
      <figure>
        <img src="https://www.dailynews.co.th/admin/upload/20191108/news_aFFejKSREF114420_533.jpg?v=20191108126?v=8903"/>
      </figure>
      <p>โฆษกกองทัพภาค 4 กล่าวอีกว่า สำหรับมาตรการในการรักษาความปลอดภัย กอ.รมน.ภาค 4 ส่วนหน้า ได้ปรับแผนให้รัดกุมมากยิ่งขึ้นด้วยการจัดเจ้าหน้าที่ทหารเข้าเสริมเพื่อเพิ่มประสิทธิภาพในการรักษาความปลอดภัยหมู่บ้านและชุมชนให้รัดกุมมากขึ้น ทั้งนี้เพราะชุดรักษาความปลอดภัยหมู่บ้าน (ชรบ.) เป็นเพียงประชาชนจิตอาสาที่เสียสละและอุทิศตนเข้ามาช่วยกันดูแลความปลอดภัยชุมชนของตนเอง ไม่ใช่เป็นกองกำลังติดอาวุธฝ่ายพลเรือนดังที่องค์กรแนวร่วมและกลุ่มเปอร์มาสนำมาบิดเบือนเพื่อสร้างความชอบธรรมในการก่อเหตุของกลุ่มขบวนการ BRN ดังที่ปรากฏให้เห็นในช่วงที่ผ่านมา </p>
      <figure>
        <img src="https://www.dailynews.co.th/admin/upload/20191108/news_DWpKWsTCWf114421_533.jpg?v=20191108126?v=4505"/>
      </figure>
      <p>“สำหรับหลักฐานที่พบในที่เกิดเหตุในส่วนของปลอกกระสุนปืน เบื้องต้นเป็นกระสุนของปืนเอ็ม 16 และอาก้า มีมากกว่า 100 ปลอก ซึ่งจากการตรวจสอบผลปืนเบื้องต้นพบว่าสามารถเชื่อมโยงกับเหตุการณ์ความไม่สงบในพื้นที่หลายเหตุการณ์ เช่น ปล้นร้านทอง ที่ อ.นาทวี จ.สงขลา ปล้นเต็นท์รถยนต์ ที่ อ.เทพา จ.สงขลา เหตุยิงสภ.นาปะดู่ จ.ปัตตานี เหตุปล้นตู้เอทีเอ็มที่หน้ามหาวิทยาลัยฟาตอนี อ.ยะรัง จ.ปัตตานี ซึ่งเหตุการณ์ที่ผ่านมาดังกล่าวเจ้าหน้าที่สามารถออกหมายจับได้ 21 คน เป็นทีมของตระกูลหลำโซ๊ะ ที่เป็นแกนนำปฎิบัติการ ร่วมกับแกนนำก่อเหตุรุนแรงในพื้นที่ซึ่งฝ่ายเจ้าหน้าที่มีข้อมูลทั้งหมดแล้ว ส่วนผู้ต้องสงสัยที่สามารถควบคุมตัวไว้ได้ 1 ราย ขณะนี้อยู่ในกระบวนการซักถามของเจ้าหน้าที่ ซึ่งยังไม่สามารถเปิดเผยได้” โฆษกกองทัพภาค 4 กล่าว <br/><br/><br/><b><a href="https://www.dailynews.co.th/crime/740576">"ทหาร-ตำรวจ"ลุยไล่ล่า"20โจรใต้"ยิงจุดตรวจชรบ.ดับ15</a></b>            </p>
    </article>
  </body>
</html>