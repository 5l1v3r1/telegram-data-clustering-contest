<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/donald-trump-rozwaza-udzial-w-rosyjskich-obchodach-9-maja-w-moskwie,984065.html"/>
    <meta property="og:site_name" content="TVN24"/>
    <meta property="article:published_time" content="2019-11-08T21:35:40+00:00"/>
    <meta property="og:title" content="Trump rozważa wizytę w Moskwie"/>
    <meta property="og:description" content="Prezydent Stanów Zjednoczonych Donald Trump poinformował w piątek, że zastanawia się nad udziałem w moskiewskich obchodach rocznicy Dnia Zwycięstwa, po tym jak otrzymał zaproszenie od prezydenta Ro..."/>
  </head>
  <body>
    <article>
      <h1>Trump rozważa wizytę w Moskwie</h1>
      <address><time datetime="2019-11-08T21:35:40+00:00">08 Nov 2019, 21:35</time> by <a rel="author">tmw/tr</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/b280129b-848e-4887-8600-d3424b6c85c1-480p.mp4"/>
        <figcaption>Trump rozważa udział w moskiewiskiej paradzie z okazji Dnia Zwycięstwa (wideo archiwalne)<cite>Foto: Maxim Shipenkov PAP/ EPA | Video: Reuters Archive</cite></figcaption>
      </figure>
      <h3>Prezydent Stanów Zjednoczonych Donald Trump poinformował w piątek, że zastanawia się nad udziałem w moskiewskich obchodach rocznicy Dnia Zwycięstwa, po tym jak otrzymał zaproszenie od prezydenta Rosji Władimira Putina.</h3>
      <p>- Doceniam to zaproszenie. To będzie w samym środku politycznego sezonu, zatem zobaczę, czy będę mógł, ale bardzo chciałbym polecieć, jeśli mógłbym - powiedział Trump dziennikarzom przed wylotem na wydarzenia związane z kampanią wyborczą.</p>
      <related>
        <a href="https://www.tvn24.pl/wiadomosci-ze-swiata,2/trump-spotka-sie-z-erdoganem-w-bialym-domu,983567.html"/>
      </related>
      <p>Na 9 maja 2020 roku przygotowywane są huczne obchody 75. rocznicy zwycięstwa w II wojnie światowej w Moskwie.</p>
      <p>- To bardzo wielka sprawa, celebrowanie końca wojny - oznajmił amerykański przywódca. <br/><br/>Rzecznik Putina Dmitrij Pieskow powiedział w piątek, że Kreml nie otrzymał jeszcze oficjalnej odpowiedzi na zaproszenie.</p>
      <p>Kreml już w czerwcu poinformował, że prezydent Putin zaprosił Trumpa na te obchody. Wiceszef MSZ Rosji Siergiej Riabkow zapewnił wtedy, że zaproszenie na obchody przyjęto w Waszyngtonie "z zainteresowaniem".</p>
      <h3>Trudne stosunki amerykańsko-rosyjskie</h3>
      <related>
        <a href="https://fakty.tvn24.pl/r/trump-zapowiada-walke-z-kartelami-narkotykowymi-po-masakrze-mormonow-w-meksyku,983347.html"/>
      </related>
      <p>"The Hill" przypomina, że defilada w Moskwie z okazji rocznicy zwycięstwa w II wojnie światowej jest pokazem militarnego potencjału Rosji, a Trump "od dawna miał pozytywną opinię na temat Putina i zabiegał o poprawę relacji między Waszyngtonem a Moskwą. Tym niemniej napięcia między obydwoma państwami nasiliły się ze względu na takie kwestie jak (...) ingerencja Rosji w wybory w 2016 roku".</p>
      <p>W sierpniu, podczas szczytu G7 w Biarritz Trump domagał się powrotu do formatu G8, czyli z udziałem Rosji. Oświadczył też, że na pewno zaprosi Putina na następny szczyt grupy G7, który odbędzie się w Stanach Zjednoczonych. Rosja została z grupy usunięta po aneksji Krymu.</p>
      <p>Podczas szczytu G20 w Osace Trump podczas spotkania z Putinem w kuluarach szczytu zasugerował rozszerzenie dwustronnego dialogu.</p>
      <p>Obaj przywódcy spotkali się na dłużej w Helsinkach 16 lipca 2018 roku, gdzie przez dwie godziny rozmawiali w cztery oczy. Po tamtym spotkaniu i po wspólnej konferencji prasowej Trump był krytykowany przez polityków w USA, w tym przez republikanów, za to, że nie wykorzystał tej okazji do poruszenia sprawy domniemanego ingerowania przez Rosję w wybory prezydenckie w USA, a jego wypowiedzi sugerowały, że podważa ustalenia amerykańskiego wywiadu w tej sprawie.</p>
    </article>
  </body>
</html>