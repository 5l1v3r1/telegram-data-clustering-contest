<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/08/primarie-di-centrodestra-perche-no-se-non-si-dovesse-trovare-la-sintesi/1322813/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-08T21:19:16+00:00"/>
    <meta property="og:title" content="Primarie di centrodestra? «Perché no Se non si dovesse trovare la sintesi…»"/>
    <meta property="og:description" content="MACERATA 2020 - Riccardo Sacchi disegna il 'piano b' e assicura: «Il candidato sindaco non sarà imposto dall'alto, dovranno essere i 14 maceratesi seduti al tavolo a scegliere»"/>
  </head>
  <body>
    <article>
      <h1>Primarie di centrodestra? «Perché no Se non si dovesse trovare la sintesi…»</h1>
      <h2>MACERATA 2020 - Riccardo Sacchi disegna il 'piano b' e assicura: «Il candidato sindaco non sarà imposto dall'alto, dovranno essere i 14 maceratesi seduti al tavolo a scegliere»</h2>
      <address><time datetime="2019-11-08T21:19:16+00:00">08 Nov 2019, 21:19</time> by <a rel="author">Matteo Zallocco</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F08%2Fprimarie-di-centrodestra-perche-no-se-non-si-dovesse-trovare-la-sintesi%2F1322813%2F">Condividi15</a><a href="https://twitter.com/intent/tweet?text=Primarie+di+centrodestra%3F+%C2%ABPerch%C3%A9+no++Se+non+si+dovesse+trovare+la+sintesi...%C2%BB&amp;url=https%3A%2F%2Fwww.cronachemaceratesi.it%2F2019%2F11%2F08%2Fprimarie-di-centrodestra-perche-no-se-non-si-dovesse-trovare-la-sintesi%2F1322813%2F">Tweet</a>Email15 Condivisioni</p>
      <p> </p>
      <p><b>Candidato sindaco cercasi. Ma in che modo? Nel centrodestra c’è chi pensa anche al ‘piano b’: le primarie. A pensarlo è Riccardo Sacchi, capogruppo in Consiglio e coordinatore provinciale di Forza Italia. </b>«Io credo che le forze politiche potranno trovare una sintesi – dice Sacchi –  ma se entro fine gennaio non dovessimo riuscirci, ritengo le primarie uno strumento valido anche per noi. Non sarebbe la prima volta per una coalizione di centrodestra, ci sono state per esempio a Foggia e Pescara».</p>
      <p>
        <b>La coalizione, a cinque mesi dalle elezioni, per la prima volta è unita e si riunisce ogni settimana. «Ci stiamo dividendo i punti programmatici, non si è mai parlato delle primarie e non abbiamo ancora affrontato il tema candidato sindaco». Ma chi lo sceglierà? La Lega di Arrigoni? «No il candidato non sarà imposto, dovrà uscire da questo tavolo, – risponde Riccardo Sacchi – Dalle 13-14 persone che vi sono sedute intorno, compresa la Lega <i>(rappresentata dal consigliere Andrea Marchiori, ndr). </i>Potrebbe essere uno dei ‘commensali’, se invece verrà proposto qualcuno da fuori dovrà essere un valore aggiunto per credibilità, preparazione e gradimento e dovrà essere digerito da tutti e gradito a tutti».</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/10/macerata-2020-centrodestra-unito-325x244.jpeg"/>
        <figcaption>Il tavolo del centrodestra</figcaption>
      </figure>
      <p>Assieme a Maurizio Mosca nelle vesti di regista <a href="https://www.cronachemaceratesi.it/2019/10/16/mosca-2020-non-mi-candido-sindaco-gioco-da-regista-contro-il-sistema-carancini-per-colpa-di-renzi-dovro-cambiare-lista/1313594/">(leggi l’articolo)</a>, fanno parte del tavolo l’altro consiglierE di Città Viva Gabriele Mincio. Riccardo Sacchi e Gianluigi Bianchini (Forza Italia), Andrea Marchiori (Lega), Mattia Orioli (Cdu), Deborah Pantana (Idea Macerata), l’ex sindaco Anna Menghi, Francesca D’Alessandro e Simone Livi recentemente entrati in Fratelli d’Italia con il consigliere Paolo Renna e Fabio Pistarelli.</p>
      <p>Di sicuro le primarie si faranno nel centrosinistra ed è stata già fissata la data: il 2 febbraio. Il Pd lunedì sera sottoporrà il regolamento alle altre forze politiche durante la riunione di maggioranza. Con l’assessore ai lavori pubblici Narciso Ricotta ormai lanciato, si attendono gli sfidanti: i nomi sono sempre quelli della vicesindaca Stefania Monteverde, del presidente del Consiglio comunale Luciano Pantanetti e di un eventuale secondo candidato nel Pd (il segretario cittadino Stefano Di Pietro o il giovane avvocato Andrea Perticarari). Si attende poi chi proporrà Massimiliano Bianchini che dialoga un po’ con tutti (compresa Italia Viva) e ha sondato diversi nomi nella società civile ma che alla fine potrebbe lanciare David Miliozzi, consigliere di Pensare Macerata. Ancora da capire cosa farà l’Udc.</p>
      <p>(m .z.)</p>
    </article>
  </body>
</html>