<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kolumne/clanek/kolumna-bojana-budje-na-zdravje-246999"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T21:25:00+00:00"/>
    <meta property="og:title" content="Kolumna Bojana Budje: Na zdravje!"/>
    <meta property="og:description" content="Smo sredi nepreklicno martinovega vikenda. Enajsti enajsti, dan, ko je svetnik po imenu Martin mošt spremenil v vino, bo namreč pojutrišnjem, v ponedeljek, ki pa ga ne bodo obeležili le vinoljubci..."/>
  </head>
  <body>
    <article>
      <h1>Kolumna Bojana Budje: Na zdravje!</h1>
      <h2>Le pamet v roke, avtomobilski ključi naj ostanejo v žepu!</h2>
      <address><time datetime="2019-11-08T21:25:00+00:00">08 Nov 2019, 21:25</time> by <a rel="author">Bojan Budja</a></address>
      <p>Smo sredi nepreklicno martinovega vikenda. Enajsti enajsti, dan, ko je svetnik po imenu Martin mošt spremenil v vino, bo namreč pojutrišnjem, v ponedeljek, ki pa ga ne bodo obeležili le vinoljubci, po svoje se mu bodo priklonili tudi policisti. Kajti prepoved pijanske vožnje je v deželici pod Alpami tako rekoč enajsta božja zapoved, po teži primerljiva vsaj z deveto, ki omenja pregreho s svojega bližnjega ženo. S to razliko, da onega, ki enajsto zapoved krši, čakajo poleg pokore še položnica in pike. Ki pa z Mercatorjevimi, Sparovimi, Tuševimi ali Petrolovimi točkami zvestobe nimajo veliko skupnega. Le to, da darilo sledi, ko je kvota izpolnjena. In tovrstnih obdarjencev bo te dni bržkone kar nekaj.<br/><br/>So pa – resnici na ljubo – ti dnevi tudi svojevrstni izziv, posebno za kulture in ne vina žejne Slovenke in Slovence. Taki lahko le molijo za srečo, da jih ustavi koncertni policijski loparček. Če jim alkofrulica ne bo zaigrala, jih bodo policisti nagradili s kuponom za žreb. Nakar bodo potrebovali še kilo ali dve neto sreče, da bodo izžrebani. A splačalo se bo! Kajti postali bodo imetniki vstopnic za mega koncert Policijskega orkestra 15. januarja 2020 v Kinu Šiška, kjer bosta na odru stala tudi Neisha in bojda vsaj enako zvezdni Tomislav Jovanović - Tokac. Ker tega Tokca ne poznam, se bom koncertu dobrohotno odrekel v prid kateremu njegovemu fenu. Naj da za špricar in sva si bot! Bolj me v teh dneh, ko vino tako rekoč šprica izza vsakega vogala, čudi in preseneča, kako zelo je med Slovenci zakoreninjen ta kult trte in žlahtne kapljice. Gre kar za neke vrste vzporedno božanstvo, bogoslužje ali vsaj božanski navdih. Razumem Brice, ki so iz tega naredili posel, biznis, da kapo dol. Težje štekam denimo Dolenjce, kjer je na cviček cepljen tudi zadnji revež. Sicer ni Dolenjec. Matematika in računovodstvo tod ne veljata, ni ga, ki bi si upal izračunati ceno litra cvička, to so vesoljske številke. Pomembno je, da je na mizi. Za žlahto, sosede, naključne ali nenaključne močvirnike, ki jih pot prinese mimo hrama. Nakar ob primerno obloženi mizi družno nazdravljajo. Užitek, po katerem se lahko ustavi svet. Komot. Razum nima nič s tem.<br/><br/>Nazdravljanja bo te dni v izobilju. Povsod, ne le na Dolenjskem. Nič zato, martinovo je ljudski praznik. Le pamet v roke, avtomobilski ključi naj ostanejo v žepu!</p>
    </article>
  </body>
</html>