<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Barca-no-esta-romancos_0_2340966022.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T21:50:17+00:00"/>
    <meta property="og:title" content="El Barça no està per romanços"/>
    <meta property="og:description" content="L’equip blaugrana desactiva el Zalgiris amb un gran partit de Higgins i Mirotic (86-93)"/>
  </head>
  <body>
    <article>
      <h1>El Barça no està per romanços</h1>
      <h2>L’equip blaugrana desactiva el Zalgiris amb un gran partit de Higgins i Mirotic (86-93)</h2>
      <address>
        <time datetime="2019-11-08T21:50:17+00:00">08 Nov 2019, 21:50</time>
      </address>
      <p>El Barça 2019-2020 no està per romanços. L’equip blaugrana va aconseguir ahir la victòria a la pista del Zalgiris (86-93) i es manté com a colíder de l’Eurolliga. El sisè triomf del conjunt català a la competició europea va tenir dos grans noms propis. Cory Higgins va sumar 24 dels seus 27 punts durant la segona meitat en una tarda en què va aconseguir 5/5 en triples. “En els moments difícils ens hem mantingut junts i això ens ha permès aconseguir la victòria. M’he sentit molt còmode en els moments decisius del partit”, va reconèixer. Nikola Mirotic, per la seva banda, va acabar amb 24 punts i un 12/12 d’efectivitat des de la línia de tirs lliures. “Hem fet un partit perfecte tant en defensa com en atac”, va dir Svetislav Pesic, que va elogiar el domini en el rebot dels seus jugadors.</p>
      <p>El Zalgiris Kaunas de Sarunas Jasikevicius és un equip que cada estiu perd alguns dels seus jugadors de referència, però que manté un joc col·lectiu que li assegura una gran lectura ofensiva sobre el parquet. La seva proposta va posar en dificultats un Barça que encara no va poder comptar amb Pau Ribas. Tot i viatjar amb l’expedició, l’escorta badaloní va ser el jugador descartat per Pesic.</p>
      <p>L’equip blaugrana va completar una primera meitat molt sòlida al Zalgirio Arena i va repartir 15 assistències en uns primers 20 minuts en què també va dominar el rebot. Nikola Mirotic va ser el protagonista del primer quart, mentre que Pierre Oriola va agafar el relleu en el segon. La diferència visitant va arribar a ser de nou punts (38-47).</p>
      <p>El Zalgiris va intentar aixecar el nivell defensiu durant la segona meitat. L’equip lituà va aconseguir capgirar el marcador (51-50) , però el Barça va llegir molt bé les seves intencions i va mantenir l’ordre en atac. El gran protagonista de la segona meitat va ser Higgins, que va exhibir una punteria inversemblant des de la línia de tres punts. Els seus triples van impulsar el conjunt visitant en un moment de dificultat. Mirotic va completar la feina del seu company en un tram final de partit en què va saber forçar moltes faltes personals des de diferents zones del camp.</p>
      <p>El bon partit de Zach LeDay es va quedar sense recompensa. El jugador interior del Zalgiris va anotar 16 punts contra un Barça que va saber contrarestar la seva aportació amb un bon treball col·lectiu.</p>
      <h3>El Baxi Manresa, a Fuenlabrada</h3>
      <p>Després de dues victòries seguides al Nou Congost, el Baxi Manresa visita la pista del Montakit Fuenlabrada (18 hores, Movistar+). David Kravish, que ultima la seva recuperació després de patir un esquinç, és dubte. A més, Frankie Ferrari ha passat per un procés gàstric i no va poder començar a entrenar-se fins ahir.</p>
    </article>
  </body>
</html>