<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/08/rusiia-sled-padaneto-na-berlinskata-stena-otnovo-izolirana-ot-zapada.428942"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T21:00:00+00:00"/>
    <meta property="og:title" content="Русия след падането на Берлинската стена: Отново изолирана от Запада"/>
    <meta property="og:description" content="Как руският печат отбеляза 30-та годишнина от края на Студената война | Dnes.bg"/>
  </head>
  <body>
    <article>
      <h1>Русия след падането на Берлинската стена: Отново изолирана от Запада</h1>
      <h2>Как руският печат отбеляза 30-та годишнина от края на Студената война</h2>
      <address><time datetime="2019-11-08T21:00:00+00:00">08 Nov 2019, 21:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Външният министър на Русия Сергей Лавров няма да посети Германия за празненствата по повод 30-ата годишнина от падането на Берлинската стена. Москва ще бъде представена от посланика си Сергей Нечаев, пише "РБК", като се позовава на Мария Захарова, говорител на дипломатическото ведомство.</p>
      <p>Лавров бе поканен от германската страна, но няма да може да присъства поради напрегната програма, цитира вестникът обяснение на посолството на федералната република в Русия.</p>
      <p>По време на годишнината от падането на Берлинската стена - събитие, превърнало се в символ на края на Студената война, разделяла света на два лагера, Русия се стреми към нов изолационизъм и противопоставяне със Запада, без да разполага нито с ресурсите на Съветския съюз, нито с позитивен дневен ред, констатира "Ведомости", цитирани от БТА.</p>
      <p>В серия от снимки "Известия" разказва за разрушаването на Стената - "укрепената граница" между Изтока и Запада, и напомня за десетките убити при опити да я преминат.</p>
      <p>Музеят на бившия КПП "Чекпойнт Чарли" е сред най-известните обекти, напомнящи за тогавашните събития, отбелязва изданието в интервю с вдовицата на основателя му - историка Райнер Хилдебранд. "Съпругът ми казваше, че най-важното е да показваме не кръвта, а как хората побеждаваха несправедливостта", казва Александра Хилдебранд.</p>
      <p>"Показваме неща, които може да не се харесат на хора със съветски манталитет", посочва тя.</p>
      <p>"Руският президент Владимир Путин отдавна не е бил в Берлин. Но бихме искали той някога да посети нашия музей. Не е задължително да е съгласен с онова, което показваме. Защото независимо от възгледите на страните винаги е много важно те да разговарят помежду си. Живеем в един свят, където от никого не можеш да се скриеш", добавя уредничката на музея.</p>
      <p>Анкета на руския център "Левада" показва, че жителите на Русия започват да забравят за рухването на Стената, пише "Ведомости".</p>
      <p>Над половината участници - 53 на сто, заявяват, че знаят за събитието само в общи линии, а 12 на сто за пръв път чуват за него. Добре са информирани 35 на сто, най-вече хората над 55 г., а 1 процент не дават отговор.<br/>Делът на положителните оценки за падането на Стената за десет години е намалял почти с една трета. През 2009 г. добра или много добра оценка за събитието са дали 63 на сто от анкетираните, а сега - едва 43 процента.</p>
      <p>Новото поколение трудно може да прецени събитията отпреди 30 години; освен това се отразява и днешната геополитическа конфронтация на Русия със Запада, коментира резултатите Сергей Обухов, секретар на руската комунистическа партия.</p>
      <p>"Една стена падна, друга се появи - и то само на хиляда километра от Москва", казва той. Новата "стена" минава според него през Украйна, покрай Смоленск, по границите на Русия с Грузия и балтийските държави.</p>
      <p>Сливането на двете Германии не формира единно германско общество. Нещо повече, разделението в него се задълбочава с всяка година, пише руското издание "Лайф". "Западните германци все повече смятат източните за неблагодарни свине, а източните се чувстват измамени от живота. Големите вестници на гигантските концерни се чувстват в правото си да обиждат в прав текст източните германци, наричайки ги десни екстремисти, фашисти и нацисти. Източните, които още помнят що е то държавна пропаганда, не вярват нито на големите вестници, нито на големите берлински политици - защото усещат демагогията от километър. Нищо чудно, че политиците от източните провинции в Бундестага се броят на пръсти", обяснява електронният вестник.</p>
      <p>Германия все още е разделена на Изток и Запад, твърди "Новая газета". Някога социалистическа, днес Източна Германия е разсадник на ксенофобия и крайнодясна идеология. Три десетилетия след обединението Изтокът и Западът сякаш се разминават отново. Източните германци гласуват за десните радикали, подкрепят неонацистите, се казва в материала.</p>
      <p>"Какво бе формирало източните германци? Суровото, авторитарно възпитание в семейството, подкрепяно първо от натиска на нацисткия Трети райх, после - без прекъсване, от властта на социалистическата държава. След краха на ГДР в източните региони се образува "идеологически вакуум". Той бе запълнен от крайната десница.<br/>Младите германци са свободни от драмите и катастрофите на 20-ото столетие. Струва им се, че бремето на историята не тегне вече върху плещите им. Но миналото не умира. То може само да бъде забравено", подчертава "Новая газета".</p>
      <p>"Кой всъщност спечели (от обединението)? Естествено Германия", пише "Росийская газета".</p>
      <p>Германия стана още по-мощен играч в ЕС, способен да диктува собствени условия на партньорите си. Навярно печелят и САЩ. Защото Вашингтон гледаше на проблема с обединението на Германия през призмата на Студената война и стремежът му бе да намали влиянието на Съветския съюз в Европа. Франция, някога пълноправен партньор на Германия в европейския тандем, успя да запази позиции в ЕС, но първа цигулка все пак свири Берлин. За Лондон няма какво да говорим - съвсем скоро той ще се отдели от Европа и ще потегли на самотно плаване, продължава московският официоз.</p>
      <p>"Ами Русия? Уви, общоевропейският дом, за който мечтаеше Михаил Горбачов, все още не е построен. Макар германците да помнят, че без добрата воля на Москва пътят им към желаната цел със сигурност би бил далеч по-дълъг и много по-трънлив", заключава "Росийская газета".</p>
    </article>
  </body>
</html>