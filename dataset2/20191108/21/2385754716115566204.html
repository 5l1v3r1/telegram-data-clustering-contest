<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596469/oie-ta-pligmata-se-iatrikes-egkatastaseis-stin-intlimp-itan-skopima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T21:15:00+00:00"/>
    <meta property="og:title" content="ΟΗΕ: Τα πλήγματα σε ιατρικές εγκαταστάσεις στην Ιντλίμπ ήταν σκόπιμα"/>
    <meta property="og:description" content="Περισσότερες από 60 ιατρικές εγκαταστάσεις έχουν πληγεί στην επαρχία Ιντλίμπ της Συρίας τους τελευταίους έξι μήνες, ανάμεσά τους τέσσερις αυτή την εβδομάδα,..."/>
  </head>
  <body>
    <article>
      <h1>ΟΗΕ: Τα πλήγματα σε ιατρικές εγκαταστάσεις στην Ιντλίμπ ήταν σκόπιμα</h1>
      <address><time datetime="2019-11-08T21:15:00+00:00">08 Nov 2019, 21:15</time> by <a rel="author">SigmaLive</a></address>
      <p>Περισσότερες από 60 ιατρικές εγκαταστάσεις έχουν πληγεί στην επαρχία Ιντλίμπ της Συρίας τους τελευταίους έξι μήνες, ανάμεσά τους τέσσερις αυτή την εβδομάδα, και φαίνεται πως έχουν τεθεί σκόπιμα στο στόχαστρο από δυνάμεις που συνδέονται με την κυβέρνηση, δήλωσε σήμερα ο εκπρόσωπος του ΟΗΕ για ζητήματα που αφορούν τα ανθρώπινα δικαιώματα.</p>
      <p>Η Ιντλίμπ, στην βορειοανατολική Συρία, που αποτελεί στόχο μιας επίθεσης με την υποστήριξη της Ρωσίας η οποία εξαπολύθηκε το καλοκαίρι με σκοπό την κατάληψή της και την κατάληψη των γύρω περιοχών, είναι τμήμα του τελευταίου μεγάλου προπυργίου των ανταρτών στον πόλεμο της Συρίας.</p>
      <p>Από τις 29 Απριλίου, 61 ιατρικές εγκαταστάσεις έχουν πληγεί εκεί, ορισμένες μάλιστα από αυτές έχουν πληγεί πολλές φορές, δήλωσε στους δημοσιογράφους ο εκπρόσωπος του ΟΗΕ για τα ανθρώπινσ δικαιώματα, Ρούπερτ Κόλβιλ.</p>
      <p>«Δεν μπορούμε να προσδιορίσουμε αν κάθε επίθεση ήταν εκ προθέσεως, αλλά η μεγάλη κλίμακα αυτών των επιθέσεων... υποδηλώνει έντονα πως δυνάμεις που συνδέονται με την κυβέρνηση, οι οποίες διενεργούν τα πλήγματα αυτά, πλήττουν εν μέρει, αν όχι πλήρως, εκ προθέσεως εγκαταστάσεις υγείας», ανέφερε σε συνέντευξη Τύπου στη Γενεύη.</p>
      <p>«Δεν είναι δυνατό να είναι όλα ατυχήματα», δήλωσε αργότερα στο πρακτορείο Ρόιτερ. Είπε πως, αν αποδειχθεί ότι ένα ή περισσότερα από αυτά ήταν εκ προθέσεως, θα πρόκειται για εγκλήματα πολέμου.</p>
      <p>Ζημιές αναφέρθηκαν στο νοσοκομείο Καφρ Νόμπολ στις 6 Νοεμβρίου --το οποίο είχε πληγεί επίσης τον Μάιο και τον Ιούλιο-- και δύο αεροπορικές επιδρομές έπληξαν επίσης απευθείας το νοσοκομείο αλ-Ίχλας στην νότια Ιντλίμ, καταστρέφοντάς το αυτή την εβδομάδα, είπε ο Κόλβιλ.</p>
      <p>Ο πόλεμος στην Συρία έχει προκαλέσει τον θάνατο εκατοντάδων χιλιάδων ανθρώπων και έχει αναγκάσει 13 εκατομμύρια άλλους να εγκαταλείψουν τα σπίτια τους -- οι μισοί από αυτούς έχουν εγκαταλείψει την ρημαγμένη χώρα.</p>
      <p>Μετά την έναρξη της τουρκικής επίθεσης στην βόρεια Συρία, για την εκδίωξη των μαχητών της κουρδικής πολιτοφυλακής Μονάδες Προστασίας του Λαού, τουλάχιστον 92 άμαχοι έχουν σκοτωθεί στην βόρεια και την βορειοανατολική Συρία, είπε ακόμη ο Κόλβιλ.</p>
      <p>Η επίθεση αυτή προκάλεσε τον εκτοπισμό 200.000 ανθρώπων, περίπου οι μισοί από τους οποίους παραμένουν εκτοπισμένοι ή διασκορπισμένοι σε καταυλισμούς και καταφύγια, δήλωσε σήμερα ο Νατζάτ Ρότσντι, σύμβουλος για ανθρωπιστικές υποθέσεις του ειδικού απεσταλμένου των Ηνωμένων Εθνών για την Συρία.</p>
      <p>
        <b>Η Ουάσιγκτον καταδικάζει τις αεροοπορικές επιδρομές των συριακών δυνάμεων εναντίον αμάχων στην βορειοδυτική Συρία</b>
      </p>
      <p>Οι ΗΠΑ καταδικάζουν με σθένος τις αεροπορικές επιδρομές που εξαπολύουν οι συριακές κυβερνητικές δυνάμεις, με την συνδρομή της Μόσχας, στοχοθετώντας νοσοκομεία και άλλες υποδομές στην βορειοδυτική Συρία, δήλωσε σήμερα η Μόργκαν Ορτάγκους, εκπρόσωπος τύπου του Στέιτ Ντιπάρτμεντ.</p>
      <p>«Αυτές οι επιθέσεις που διαπράχθηκαν τις τελευταίες 48 ώρες έπληξαν ένα σχολείο, ένα μαιευτήριο και κατοικίες, σκοτώνοντας 12 ανθρώπους και τραυματίζοντας σχεδόν 40» είπε η Ορτάγκους.</p>
      <p>«Τα τελευταία περιστατικά που έχουν αναφερθεί αντανακλούν ένα καλά τεκμηριωμένο μοτίβο επιθέσεων εναντίον αμάχων και υποδομών από τις ρωσικές και τις συριακές δυνάμεις».</p>
      <p>Πληροφορίες από ΑΠΕ-ΜΠΕ- Reuters</p>
    </article>
  </body>
</html>