<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981820?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-08T21:21:00+00:00"/>
    <meta property="og:title" content="Spojené kráľovstvo o 10 rokov nemusí existovať, myslí si polovica obyvateľov"/>
    <meta property="og:description" content="Vyplýva to z prieskumu verejnej mienky spoločnosti Ipsos MORI."/>
  </head>
  <body>
    <article>
      <h1>Spojené kráľovstvo o 10 rokov nemusí existovať, myslí si polovica obyvateľov</h1>
      <h2>Vyplýva to z prieskumu verejnej mienky spoločnosti Ipsos MORI.</h2>
      <address><time datetime="2019-11-08T21:21:00+00:00">08 Nov 2019, 21:21</time> by <a rel="author">LONDÝN/TASR</a></address>
      <p>Spojené kráľovstvo už o desať rokov nemusí existovať vo svojej súčasnej podobe, myslí si polovica jeho obyvateľov. Vyplýva to z prieskumu verejnej mienky spoločnosti Ipsos MORI, o ktorom v piatok informovala agentúra Reuters.</p>
      <p>Referendum z roku 2016, v ktorom obyvatelia Spojeného kráľovstva percentuálnym pomerom 52:48 odhlasovali odchod svojej krajiny z Európskej únie, vyvolalo napätie vo vzťahoch viažucich Anglicko, Škótsko, Wales a Severné Írsko k Spojenému kráľovstvu.</p>
      <p>Škótsko a Severné Írsko totiž hlasovali za zotrvanie v EÚ, zatiaľ čo Anglicko a Wales sa vyslovili v prospech odchodu.</p>
      <p>V čase, keď Spojené kráľovstvo smeruje k najnovšiemu brexitovému termínu - 31. januáru 2020 -, v Škótsku narastajú požiadavky na vypísanie ďalšieho referenda o nezávislosti a v Severnom Írsku silnie túžba po hlasovaní o zjednotení s Írskou republikou. Škóti v prvom referende z roku 2014 odmietli suverenitu percentuálnym pomerom 55:45.</p>
      <p>Podľa prieskumu spoločnosti Ipsos MORI si 50 percent obyvateľov Spojeného kráľovstva myslí, že ich krajina už o desať rokov nebude existovať vo svojej súčasnej podobe. V roku 2014 malo takýto názor 43 percent obyvateľov.</p>
      <p>Iba 29 percent respondentov uviedlo, že krajina bude o desaťročie vyzerať rovnako ako dnes; v roku 2014 si to myslelo 45 percent ľudí.</p>
      <p>Dejiny Spojeného kráľovstva siahajú do roku 1707, keď bola vytvorená Veľká Británia. Súčasný oficiálny názov krajiny, Spojené kráľovstvo Veľkej Británie a Severného Írska, pochádza z roku 1927.</p>
      <p>Spoločnosť Ipsos MORI uskutočnila predmetný prieskum 25.-28. októbra na vzorke 1001 respondentov starších ako 18 rokov žijúcich v rozličných častiach krajiny.</p>
    </article>
  </body>
</html>