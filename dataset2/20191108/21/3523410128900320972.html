<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638857/%D9%85%D8%AD%D8%AF%D9%88%D8%AF%DB%8C%D8%AA-%D9%87%D8%A7%DB%8C-%D8%B3%D9%81%D8%AA-%D9%88-%D8%B3%D8%AE%D8%AA-%DA%86%DB%8C%D9%86-%D8%A8%D8%B1%D8%A7%DB%8C-%DA%AF%DB%8C%D9%85%D8%B1%D9%87%D8%A7%DB%8C-%DA%A9%D9%85%D8%AA%D8%B1-%D8%A7%D8%B2-%DB%B1%DB%B8-%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T21:25:00+00:00"/>
    <meta property="og:title" content="محدودیت های سفت و سخت چین برای گیمرهای کمتر از ۱۸ سال"/>
    <meta property="og:description" content="سپری کردن ساعت های طولانی مقابل نمایشگر، توسط جوانان مسئله ای جهانی است و دل نگرانی مسئولان کشورها از جمله مقامات چینی را به دنبال داشته است."/>
  </head>
  <body>
    <article>
      <h1>
        <a href="https://www.bultannews.com/fa/news/638857/%D9%85%D8%AD%D8%AF%D9%88%D8%AF%DB%8C%D8%AA-%D9%87%D8%A7%DB%8C-%D8%B3%D9%81%D8%AA-%D9%88-%D8%B3%D8%AE%D8%AA-%DA%86%DB%8C%D9%86-%D8%A8%D8%B1%D8%A7%DB%8C-%DA%AF%DB%8C%D9%85%D8%B1%D9%87%D8%A7%DB%8C-%DA%A9%D9%85%D8%AA%D8%B1-%D8%A7%D8%B2-%DB%B1%DB%B8-%D8%B3%D8%A7%D9%84">محدودیت های سفت و سخت چین برای گیمرهای کمتر از ۱۸ سال</a>
      </h1>
      <h2>سپری کردن ساعت های طولانی مقابل نمایشگر، توسط جوانان مسئله ای جهانی است و دل نگرانی مسئولان کشورها از جمله مقامات چینی را به دنبال داشته است.</h2>
      <address><time datetime="2019-11-08T21:25:00+00:00">08 Nov 2019, 21:25</time> by <a rel="author">بولتن نیوز | bultannews.com</a></address>
      <p><b>گروه IT:</b> سپری کردن ساعت های طولانی مقابل <b>نمایشگر</b>، توسط جوانان مسئله ای جهانی است و دل نگرانی مسئولان بسیاری از کشورها از جمله <b>مقامات چینی</b> را به دنبال داشته است. به همین خاطر نیز دولت چین تاکنون قوانین متعددی را برای منطقی سازی عادات نوجوانان و جوانان خود در زمینه <b>گیمینگ</b> وضع کرده است.   <br/>به گزارش بولتن نیوز به نقل از دیجیاتو، طبق گزارشی که<b> نیویورک تایمز</b> منتشر کرده <b>دولت چین</b> ضمن ناکافی دانستن این اقدامات حالا قصد دارد پای را یک گام دیگر فراتر بگذارد و محدودیت های تازه را در مورد مدت زمان انجام <b>بازی های کامپیوتری</b> توسط کودکان و نوجوانان اعمال کند.<br/><br/><b>سازمان ملی مطبوعات و نشر چین</b> روز گذشته از اعمال قوانین تازه در این باره خبر داد که براساس آن افراد زیر ۱۸ سال اجازه انجام بازی های کامپیوتری بین ساعت های ۱۰ شب تا ۸ صبح را نخواهند داشت. طبق این قانون گروه سنی یاد شده همچنین اجازه ندارند که در روز بیشتر از ۹۰ دقیقه صرف بازی های کامپیوتری کنند که البته این زمان آخر هفته ها و تعطیلات به سه ساعت در روز افزایش می یابد. همچنین گفته می شود،<b> گیمرهای جوان</b> باید از نام واقعی خود برای انجام این بازی ها استفاده نمایند و مبلغی که میتوانند صرف محتوای قابل دانلود کنند (مثلا لباس ها یا سلاح های موجود در بازی) نباید از محدوده ۲۸ تا ۵۷ دلار در ماه فراتر برود که این رقم بسته به سن گیمر متغیر خواهد بود.<br/><br/>مقامات چینی معتقدند که این قوانین برای پایین آوردن<b> نرخ اعتیاد جوانان</b> به بازی های ویدیویی که باعث بروز ضعف در بینایی و عملکرد نامطلوب جوانان در درس و مدرسه شده ضروری هستند.</p>
      <figure>
        <img src="https://www.bultannews.com/files/fa/news/1398/8/17/1193683_197.png"/>
      </figure>
      <p>با این حال، اینکه <b>صرف ساعت های طولانی برای انجام بازی های کامپیوتری</b> باید به عنوان <b>رفتار اعتیاد آور</b> شناخته شود یا خیر همچنان محل مناقشه است. <b>سازمان بهداشت جهانی</b> سال گذشته اختلال گیمینگ را به عنوان بیماری معرفی کرد اما به خاطر نبود یک معیار شفاف و روشن برای تشخیص این بیماری، بسیاری از روانشناسان نسبت به این تصمیم اعتراض و انتقاد کردند.<br/><br/>یکی از مسائل مطروحه از سوی کارشناسان به علیت ماجرا باز می گردد: اینکه آیا زیاد بازی کردن علت رفتارهایی نظیر <b>اجتماع گریزی</b> است یا اشخاصی که دچار <b>مشکلات اجتماعی</b> هستند تمایل دارند با غرق کردن خود در بازی های کامپیوتری با این مشکلات کنار بیایند؟<br/><br/>البته تردیدی نیست که زیاده روی در انجام بازی های کامپیوتری مشکلاتی را برای <b>سلامت برخی جوانان</b> به وجود آورده، با این حال مشخص نیست که آیا میتوان همان الگوی تشخیص اعتیاد براساس <b>مصرف مواد مخدر</b> را در مورد این مشکل نیز به کار برد یا خیر. علاوه بر این در گزارش نیویورک تایمز اشاره شده که گیمرهای جوان چینی بالاخره راهی برای دور زدن این محدودیت ها را پیدا میکنند، پس این راهکار نمی تواند چندان موثر باشد.</p>
    </article>
  </body>
</html>