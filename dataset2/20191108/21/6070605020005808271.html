<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-espanyoles_0_2340366164.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T21:04:56+00:00"/>
    <meta property="og:title" content="La Junta Electoral no prohibeix les concentracions del Tsunami en la jornada de reflexió"/>
    <meta property="og:description" content="Insta el Govern a garantir la &quot;neutralitat&quot; en totes les mobilitzacions"/>
  </head>
  <body>
    <article>
      <h1>La Junta Electoral no prohibeix les concentracions del Tsunami en la jornada de reflexió</h1>
      <h2>Insta el Govern a garantir la "neutralitat" en totes les mobilitzacions</h2>
      <address>
        <time datetime="2019-11-08T21:04:56+00:00">08 Nov 2019, 21:04</time>
      </address>
      <p>La Junta Electoral Central (JEC) ha xutat la pilota endavant respecte els actes convocats pel Tsunami Democràtic en la jornada de reflexió d'aquest dissabte i no veu motius per prohibir-los preventivament, tal com li demanava el PP. En un acord fet públic aquest vespre, la JEC recorda que "no té competències per prohibir de manera prospectiva i amb caràcter general la realització de qualsevol acte o manifestació durant la jornada de reflexió i la de votació". <a href="https://www.ara.cat/politica/difusos-limits-manifestar-se-jornada-reflexio-eleccions-generals-2019-10-novembre_0_2336166515.html">És, de fet, la doctrina que defensa el Tribunal Constitucional</a>.</p>
      <figure>
        <img src="https://www.ara.cat/2019/11/01/politica/persones-manifestar-del-PP-Madrid_2336176577_67064997_117x66.jpg"/>
      </figure>
      <p>
        <a href="https://www.ara.cat/politica/difusos-limits-manifestar-se-jornada-reflexio-eleccions-generals-2019-10-novembre_0_2336166515.html">Els difusos límits per manifestar-se en la jornada de reflexió</a>
      </p>
      <p>En tot cas, la JEC insta la Generalitat a "adoptar les mesures necessàries per garantir l'absoluta neutralitat en els espais públics", en particular per evitar que "les concentracions o manifestacions que continguin lemes, símbols, proclames o actuacions en defensa d'idees o propostes exclusivament defensades per algunes candidatures". En la jornada de reflexió no es pot demanar el vot ni fer cap acte públic que pugui ser interpretat com a propaganda electoral. Aquest dissabte, les juntes electorals provincials "vetllaran per l'estricte compliment d'aquestes garanties".</p>
      <p><a href="https://www.ara.cat/politica/Tsunami-Democratic-activitat-jornada-reflexio_0_2335566627.html">Tsunami Democràtic ha convocat actes a les quatre demarcacions catalanes</a>, principalment a les places, on proposa una àmplia oferta d'actuacions i concerts. La plataforma ha fet una crida a través de les xarxes a "desobeir" la Junta Electoral, tot i que de moment no hi ha res a desobeir. <a href="https://www.ara.cat/politica/eleccions-espanyoles-10-novembre-JxCat-Laura-Borras_0_2340366039.html">Tant JxCat com ERC i la CUP han anunciat que estaran representats en els actes del Tsunami</a>.</p>
      <p>Més enllà de la jornada de reflexió, <a href="https://www.ara.cat/politica/Tsunami-Democratic-mobilitzacio-sentencia-eleccions-generals-2019_0_2340366037.html">el Tsunami ha anunciat que durant els tres dies posteriors a les eleccions plantejarà l'acció més important que ha convocat fins ara</a>, tot i que encara no n'ha donat detalls.</p>
    </article>
  </body>
</html>