<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/mateusz-morawiecki-ismertette-az-uj-lengyel-kormany-osszetetelet"/>
    <meta property="og:site_name" content="infostart"/>
    <meta property="article:published_time" content="2019-11-08T21:20:00+00:00"/>
    <meta property="og:title" content="Mateusz Morawiecki ismertette az új lengyel kormány összetételét"/>
    <meta property="og:description" content="Az októberi parlamenti választások nyomán alakuló kormányának javasolt összetételét ismertette péntek esti sajtóértekezletén Mateusz Morawiecki eddigi kormányfő Lengyelországban. A korábbi politikáját folytató kabinetnek négy új tagja lesz, és átszerveznek egyes tárcákat."/>
  </head>
  <body>
    <article>
      <h1>Mateusz Morawiecki ismertette az új lengyel kormány összetételét</h1>
      <address><time datetime="2019-11-08T21:20:00+00:00">08 Nov 2019, 21:20</time> by <a rel="author">Infostart / MTI</a></address>
      <h3>Az októberi parlamenti választások nyomán alakuló kormányának javasolt összetételét ismertette péntek esti sajtóértekezletén Mateusz Morawiecki eddigi kormányfő Lengyelországban. A korábbi politikáját folytató kabinetnek négy új tagja lesz, és átszerveznek egyes tárcákat.</h3>
      <p>A választásokat megnyerő Jog és Igazságosság párt elnöke, Jaroslaw Kaczynski a sajtótájékoztató elején elmondta: pártja a következő kormányzati ciklusban mindent meg akar tenni annak érdekében, hogy a lengyelek helyzete négy év múlva "minden tekintetben jobb legyen, mint ma". "Előrehaladást akarunk, és el szeretnénk hárítani az összes lehetséges veszélyt, például a komolyabb gazdasági lassulással összefüggésben" - jelentette ki.</p>
      <p>Morawiecki elmondta: új vezetőket jelöltek egyebek között a pénzügyi, valamint a szociális, család- és munkaügyi tárca élére. A külügyi tárcát változatlanul Jacek Czaputowicz fogja irányítani, a minisztériumból azonban kiválik az Európai Unió ügyeinek területe, amelyet a miniszterelnöki hivatal minisztereként az eddigi külügyminiszter-helyettes, Konrad Szymanski vezet majd.</p>
      <p>A környezetvédelmi minisztériumtól - melynek szintén új vezetése lesz - különválik a klímavédelmi terültet. Ezt Michal Kurtyka eddigi környezetvédelmi államtitkár fogja irányítani, aki az ENSZ tavalyi katowicei klíma-csúcstalálkozóján elnökölt.</p>
      <p>Megszűnik az energiaügyi minisztérium. Az állami tulajdonú bányászati és más társaságokat Jacek Sasin eddigi kormányfőhelyettes fogja irányítani egy új vagyonkezelő tárca minisztereként. Létrejön az egyebek között az uniós források felhasználásában illetékes alapkezelő minisztérium is.</p>
      <p>Morawiecki - aki a választások előtt is irányította a lengyel kormány munkáját - formálisan a parlament keddi alakuló ülésén lemond. Andrzej Duda államfő ezt követően megbízza őt az új, rövid időn belül beiktatandó kormány hivatalos összeállításával. Nemhivatalos értesülések szerint Morawiecki november 15-én mond programbeszédet a szejmben.</p>
    </article>
  </body>
</html>