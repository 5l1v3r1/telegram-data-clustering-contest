<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817036.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T21:03:00+00:00"/>
    <meta property="og:title" content="انتقاد کره شمالی از نخست وزیر ژاپن"/>
    <meta property="og:description" content="خبرگزاری کیودو گزارش کرد کره شمالی آبه شینزو نخست وزیر ژاپن را فردی شریر و سبک مغز توصیف کرده است که نمی توان با او وارد تعامل شد."/>
  </head>
  <body>
    <article>
      <h1>انتقاد کره شمالی از نخست وزیر ژاپن</h1>
      <address>
        <time datetime="2019-11-08T21:03:00+00:00">08 Nov 2019, 21:03</time>
      </address>
      <p>خبرگزاری کیودو گزارش کرد کره شمالی آبه شینزو نخست وزیر ژاپن را فردی شریر و سبک مغز توصیف کرده است که نمی توان با او وارد تعامل شد.</p>
      <p>کیودو روز جمعه گزارش کرده است کره شمالی به دلیل انتقادهایی که آبه از آزمایش های موشکی این کشور کرده بسیار به خشم آمده و با این موضع گیری شدید اللحن راه تعامل دو کشور را مسدود کرده است.</p>
      <p>این گزارش تاکید می کند خطاب قراردادن آبه با این صفات به این معنا است که او شانسی برای سفر به کره شمالی و دیدار با رهبر آن کشور ندارد.</p>
      <p>دولت ژاپن پس از آنکه کره شمالی در پایان ماه گذشته میلادی آزمایش های راکتی انجام داد، تاکید کرد این آزمایش ها مشابه پرتاب موشک های بالستیک است و نقض تحریم های شورای امنیت محسوب می شود.</p>
      <p>آبه این آزمایش ها را در محافل مختلف محکوم کرده اما در ماه جاری میلادی گفته است که تمایل دارد با کیم جونگ اون رهبر کره شمالی دیدار و با وی درباره اختلافات دو کشور گفت و گو کند.</p>
      <p>خبرگزاری کره شمالی در بیانیه ای آورده است آبه فردی بدذات،  کوته فکر و شریر است و آزمایش های موشکی کره شمالی را طوری جلوه می دهد که انگار یک بمب اتمی در ژاپن منفجر شده است.</p>
      <p>بیانیه می افزاید که نخست وزیر ژاپن که این همه کینه و نفرت در سخنانش نسبت به کره شمالی وجود دارد و دیده می شود، نباید در رویای عبور از مرز کره شمالی برای ملاقات با رهبر این کشور باشد.</p>
    </article>
  </body>
</html>