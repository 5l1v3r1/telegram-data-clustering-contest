<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zarplata-shahtaryam-i-metro-na-vinogradar-zelenskiy-pidpisav-zmini-do-byudzhetu-2019-638796.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T21:51:37+00:00"/>
    <meta property="og:title" content="Зарплата шахтарям і метро на Виноградар: Зеленський підписав зміни до бюджету-2019"/>
    <meta property="og:description" content="Документом передбачене зменшення дохідної частини бюджету на 18,8 млрд грн та видаткової частини — на 19,1 млрд грн"/>
  </head>
  <body>
    <article>
      <h1>Зарплата шахтарям і метро на Виноградар: Зеленський підписав зміни до бюджету-2019</h1>
      <address>
        <time datetime="2019-11-08T21:51:37+00:00">08 Nov 2019, 21:51</time>
      </address>
      <h4>Документом передбачене зменшення дохідної частини бюджету на 18,8 млрд грн та видаткової частини — на 19,1 млрд грн</h4>
      <p>Президент України Володимир Зеленський підписав Закон «Про внесення змін до Закону України «Про Державний бюджет України на 2019 рік» № 265-ІХ, ухвалений Верховною Радою 31 жовтня 2019 року.</p>
      <p>Про це повідомляє пресслужба Офісу Президента.</p>
      <p>Закон має на меті забезпечити вирішення важливих соціальних питань та ефективне використання коштів державного бюджету в процесі його виконання у поточному році.</p>
      <p>Зокрема, документом передбачене зменшення дохідної частини бюджету на 18,8 млрд грн та видаткової частини — на 19,1 млрд грн, а також збільшення обсягу надання кредитів з державного бюджету на 1,4 млрд грн та дефіциту держбюджету — на 1,1 млрд грн.</p>
      <p>Законом збільшено видатки за такими бюджетними програмами: 1 млрд грн — для виплати заробітної плати шахтарям і недопущення відключення шахт від електропостачання; 1,4 млрд грн — для підвищення рівня грошового забезпечення військовослужбовців; 500 млн грн — для фінансового забезпечення ліквідації наслідків надзвичайних ситуацій у разі їхнього настання (резервний фонд); 787 млн грн — на заходи із соціальної, трудової та професійної реабілітації осіб з інвалідністю; 354,6 млн грн — для фінансування соціального захисту громадян, які постраждали внаслідок Чорнобильської катастрофи; 300 млн грн — на надання державної підтримки для будівництва (придбання) доступного житла.</p>
      <p>Також закон дозволяє місту Києву не повертати до державного бюджету частину зобов’язань Київської міської ради в обсязі видатків міського бюджету, передбачених у 2019 році на будівництво ділянки Сирецько-Печерської лінії метрополітену від станції «Сирець» на житловий масив Виноградар.</p>
      <p>Закон набирає чинності з дня, наступного за днем його опублікування.</p>
    </article>
  </body>
</html>