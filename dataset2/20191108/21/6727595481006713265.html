<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/3-years-of-demonetisation-66-say-it-had-negative-impact-33-blame-it-for-slowdown-survey234.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T21:46:00+00:00"/>
    <meta property="og:title" content="'നോട്ടുനിരോധനം കൊണ്ട് മാന്ദ്യമുണ്ടായി'; സമ്മതിച്ച് 66 ശതമാനം പേര്‍; നിരോധനത്തെ അനുകൂലിക്കുന്നത് 28 ശതമാനം മാത്രമെന്ന് സര്‍വേഫലം"/>
    <meta property="og:description" content="Demonetisation Modi Government India ന്യൂദല്‍ഹി: നോട്ടുനിരോധനം കൊണ്ട് സമ്പദ്‌വ്യവസ്ഥയിലും തൊഴിലിലും മാന്ദ്യമുണ്ടായതായി സര്‍വേ ഫലം. 66 ശതമാനം പേരാണ് ഇത്തരത്തില്‍ അഭിപ്രായപ"/>
  </head>
  <body>
    <article>
      <h1>'നോട്ടുനിരോധനം കൊണ്ട് മാന്ദ്യമുണ്ടായി'; സമ്മതിച്ച് 66 ശതമാനം പേര്‍; നിരോധനത്തെ അനുകൂലിക്കുന്നത് 28 ശതമാനം മാത്രമെന്ന് സര്‍വേഫലം</h1>
      <address><time datetime="2019-11-08T21:46:00+00:00">08 Nov 2019, 21:46</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: നോട്ടുനിരോധനം കൊണ്ട് സമ്പദ്‌വ്യവസ്ഥയിലും തൊഴിലിലും മാന്ദ്യമുണ്ടായതായി സര്‍വേ ഫലം. 66 ശതമാനം പേരാണ് ഇത്തരത്തില്‍ അഭിപ്രായപ്പെട്ടതെന്ന് ലോക്കല്‍ സര്‍ക്കിള്‍സ് നടത്തിയ സര്‍വേ പറയുന്നു. 28 ശതമാനം പേര്‍ മാത്രമാണ് നോട്ടുനിരോധനത്തെ അനുകൂലിച്ചത്.</p>
      <p>സാമ്പത്തികപ്രതിസന്ധിക്കു കാരണം നോട്ടുനിരോധനമാണെന്നു വിശ്വസിക്കുന്നത് 33 ശതമാനം പേരാണെന്നും ലോക്കല്‍ സര്‍ക്കിള്‍സിന്റെ സര്‍വേ ഉദ്ധരിച്ച് ഇന്ത്യാ ടുഡേ റിപ്പോര്‍ട്ട് ചെയ്തു.</p>
      <p>നോട്ടുനിരോധനം പ്രഖ്യാപിക്കുന്ന സമയം വരെ സമ്പദ്‌വ്യവസ്ഥ വളര്‍ച്ചയിലായിരുന്നുവെന്നും റിപ്പോര്‍ട്ടില്‍ സൂചിപ്പിക്കുന്നു. എന്നാല്‍ നോട്ടുനിരോധനം പ്രഖ്യാപിച്ച് രണ്ടു പാദങ്ങള്‍ക്കു ശേഷം സമ്പദ്‌വ്യവസ്ഥ തകരാന്‍ തുടങ്ങി.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>2017-18 കാലത്ത് കുറച്ചൊക്കെ സമ്പദ്‌വ്യവസ്ഥ ഭേദപ്പെടാന്‍ തുടങ്ങിയെങ്കിലും വീണ്ടും തകര്‍ന്നു. ജി.ഡി.പി നിരക്കാവട്ടെ, തുടര്‍ച്ചയായ അഞ്ചു പാദങ്ങളായി തകര്‍ച്ചയിലാണെന്ന് ഇന്ത്യാ ടുഡേ റിപ്പോര്‍ട്ട് ചെയ്തു.</p>
      <related>
        <a href="https://www.doolnews.com/600d55-a456ff-b5429a.html?utm_source=doolnews&amp;utm_medium=related"/>
      </related>
      <p>അസംഘടിത മേഖലയിലാണ് ഏറ്റവും കൂടുതല്‍ നോട്ടുനിരോധനം ബാധിച്ചതെന്നും അതുവഴി തൊഴില്‍ നഷ്ടപ്പെട്ടവരുടെ എണ്ണം ഗണ്യമായി വര്‍ധിച്ചെന്നും 32 ശതമാനം പേര്‍ വിശ്വസിക്കുന്നു. ഗ്രാമങ്ങളെയാണ് ഏറ്റവുമധികം ഈ തീരുമാനം ബാധിച്ചതെന്നാണ് ഇവര്‍ വിശ്വസിക്കുന്നത്.</p>
      <p>നികുതിവെട്ടിപ്പ് കുറഞ്ഞതാണ് ഏറ്റവും വലിയ ഗുണമായി 42 ശതമാനം പേര്‍ നോക്കിക്കാണുന്നത്.</p>
      <p>നോട്ടുനിരോധനത്തിന്റെ മൂന്നാം വാര്‍ഷികമായ വെള്ളിയാഴ്ച ട്വിറ്ററില്‍ പ്രധാനമന്ത്രി നരേന്ദ്രമോദിക്കെതിരെ ഒരു ഹാഷ്ടാഗ് രൂപപ്പെട്ടിരുന്നു. ‘മോദീ വന്ന് നിയമത്തെ നേരിടൂ’ എന്ന ഹാഷ്ടാഗ് ഉപയോഗിച്ച് ഒട്ടേറെപ്പേരാണ് ട്വീറ്റ് ചെയ്യുന്നത്.</p>
      <p>2016 നവംബര്‍ എട്ടിന് നോട്ടു നിരോധിച്ചതിന് തൊട്ടുപിന്നാലെ മോദി രാജ്യത്തെ അഭിസംബോധന ചെയ്ത് സംസാരിച്ച പ്രസംഗത്തിലെ പ്രസക്തഭാഗങ്ങള്‍ ചേര്‍ത്താണ് ട്വീറ്റുകളേറെയും. സാധാരണക്കാരായ ജനങ്ങള്‍ നോട്ട് നിരോധിച്ച അന്നുമുതല്‍ മൂന്നുവര്‍ഷം കഴിഞ്ഞിട്ടും നേരിടുന്ന പ്രതിസന്ധികളെ വിവരിക്കുന്ന ട്വീറ്റുകളുമുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>നോട്ട് നിരോധിച്ച് 50 ദിവസങ്ങള്‍ക്കുള്ളില്‍ സാമ്പത്തിക രംഗം പൂര്‍വാവസ്ഥയിലായില്ലെങ്കില്‍ രാജ്യത്തിന്റെ ഏത് കോണിലുമെത്തി ജനം നല്‍കുന്ന ശിക്ഷ ഏറ്റുവാങ്ങാന്‍ താന്‍ തയ്യാറാണെന്നായിരുന്നു മോദി അന്ന് പ്രസംഗത്തില്‍ പറഞ്ഞത്.</p>
      <figure>
        <iframe src="https://www.youtube.com/embed/LPcB2BfRBZw" width="500" height="281" data-service="Youtube" scrolling="no"/>
      </figure>
    </article>
  </body>
</html>