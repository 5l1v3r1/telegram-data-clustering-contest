<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638855/%DA%A9%D9%88%DA%86%DA%A9%D8%AA%D8%B1%DB%8C%D9%86-%D8%AF%D9%88%D8%B1%D8%A8%DB%8C%D9%86-360-%D8%AF%D8%B1%D8%AC%D9%87-8k-%D8%AF%D9%86%DB%8C%D8%A7-%D8%A8%D8%A7-%D9%82%DB%8C%D9%85%D8%AA-589-%D8%AF%D9%84%D8%A7%D8%B1-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T21:15:00+00:00"/>
    <meta property="og:title" content="کوچکترین دوربین 360 درجه 8K دنیا با قیمت 589 دلار معرفی شد"/>
    <meta property="og:description" content="شرکت چینی KanDao از دومین دوربین 360 درجه جیبی خود به نام QooCam 8K رونمایی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638855/%DA%A9%D9%88%DA%86%DA%A9%D8%AA%D8%B1%DB%8C%D9%86-%D8%AF%D9%88%D8%B1%D8%A8%DB%8C%D9%86-360-%D8%AF%D8%B1%D8%AC%D9%87-8k-%D8%AF%D9%86%DB%8C%D8%A7-%D8%A8%D8%A7-%D9%82%DB%8C%D9%85%D8%AA-589-%D8%AF%D9%84%D8%A7%D8%B1-%D9%85%D8%B9%D8%B1%D9%81%DB%8C-%D8%B4%D8%AF">کوچکترین دوربین 360 درجه 8K دنیا با قیمت 589 دلار معرفی شد</a>
      </h1>
      <h2>شرکت چینی KanDao از دومین دوربین 360 درجه جیبی خود به نام QooCam 8K رونمایی کرد.</h2>
      <address><time datetime="2019-11-08T21:15:00+00:00">08 Nov 2019, 21:15</time> by <a rel="author">بولتن نیوز | bultannews.com</a></address>
      <p><b>گروه IT:</b> شرکت چینی <b>KanDao</b> از دومین<b> دوربین 360 درجه جیبی</b> خود به نام <b>QooCam 8K</b> رونمایی کرد. این دوربین از بالاترین رزولوشن در بین دیگر محصولات همرده برخوردار بوده و<b> 589 دلار</b> قیمت دارد.   <br/>به گزارش بولتن نیوز به نقل از دیجیاتو، دوربین QooCam 8K از سنسور<b> 20 مگاپیکسلی 1/1.7 اینچی</b> در دو طرف برخوردار بوده و به لطف ابعاد بزرگتر نسبت به رقبا، از نمایشگر 2.4 اینچی OLED لمسی بهره می برد. کاربر می تواند از طریق نمایشگر فیلم های گرفته شده را تماشا کرده و تنظیمات لازم را حین حرکت انجام دهد.</p>
      <figure>
        <img src="https://www.bultannews.com/files/fa/news/1398/8/17/1193677_184.jpg"/>
      </figure>
      <p>این محصول قابلیت اتصال از طریق بلوتوث و وای فای را داشته و ظرفیت حافظه داخلی آن<b> 64 گیگابایت</b> است که قابلیت ارتقاء به کمک کارت حافظه microSD را دارد. باتری 3600 میلی آمپر ساعتی آن نیز از شارژ سریع USB PD 2.0 پشتیبانی می کند.<br/><br/>دوربین QooCam 8K توانایی فیلمبرداری<b> 360 درجه</b> با رزولوشن<b> 8K</b> و نرخ <b>30 فریم بر ثانیه</b>، یا با رزولوشن <b>4K</b> و نرخ<b> 60</b> یا<b> 30 فریم بر ثانیه</b> را دارد. همچنین می توان با فعال کردن حالت فوق آهسته، با رزولوشن<b> 4K</b> و نرخ<b> 120 فریم بر ثانیه</b> فیلمبرداری کرد. در تمامی حالت ها فیلمبرداری با عمق رنگ 10 بیتی انجام شده و استریم از طریق گوشی فقط با رزولوشن 4K انجام می شود.<br/><br/>شرکت KanDao می گوید این محصول به لطف<b> ژیروسکوپ شش محوره</b> و الگوریتم های پیچیده، تصویربرداری را با کمترین لرزش انجام می دهد.<br/><br/>علاوه بر تصویربرداری 360 درجه، دوربین QooCam 8K حالت<b> SuperVlog</b> را ارائه می کند که خروجی تصویر در آن صاف بوده و به راحتی با فشردن دکمه <b>Q</b> که کنار نمایشگر لمسی تعبیه شده، فعال می شود. این دوربین از ورودی 3.5 میلیمتری میکروفون نیز بهره  می برد و قرار است شرکت سازنده در آینده یک کیت مخصوص برای کسانی که ویدیو بلاگ تهیه می کنند، عرضه کند.  </p>
      <figure>
        <img src="https://www.bultannews.com/files/fa/news/1398/8/17/1193678_968.jpg"/>
      </figure>
      <p>برای عکسبرداری 360 درجه سنسور<b> 30 مگاپیکسلی</b> با رزولوشن 7680 در 3840 پیکسل وجود داشته و عکس ها را با فرمت JPG یا RAW با عمق رنگ 12 بیتی ثبت می کند. حالتی به نام +RAW نیز در این دوربین وجود دارد که چندین عکس را با فرمت RAW گرفته و آنها را به یک عکس پر جزییات تر با عمق رنگ 16 بیتی تبدیل می کند.<br/><br/>دوربین QooCam 8K از هم اکنون به قیمت<b> 589 دلار</b> از سایت سازنده قابل پیش خرید بوده و ماه آینده میلادی به آدرس خریداران ارسال خواهد شد. قرار است لوازم جانبی آن مثل<b> مونوپاد سلفی</b> با پایه گوشی، قاب محافظ، قاب مخصوص آب و میکروفون ویدیو بلاگ در آینده به بازار عرضه شوند.</p>
    </article>
  </body>
</html>