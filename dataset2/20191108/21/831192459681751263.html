<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/metatrepetai-se-choligoynt-i-thessaloniki-ependysi-20-ekat-eyro-kinimatografika-stoyntio-se-ektasi-83-stremmaton-kai-ekatontades-theseis-ergasias/"/>
    <meta property="og:site_name" content="europost.gr"/>
    <meta property="article:published_time" content="2019-11-08T21:41:14+00:00"/>
    <meta property="og:title" content="Μετατρέπεται σε Χόλιγουντ η Θεσσαλονίκη! Επένδυση 20 εκατ. ευρώ, κινηματογραφικά στούντιο σε έκταση 83 στρεμμάτων και εκατοντάδες θέσεις εργασίας!"/>
    <meta property="og:description" content="&quot;Χολιγουντιανά&quot; στούντιο θα αποκτήσει η Θεσσαλονίκη το 2020. Επένδυση ύψους 20 εκατομμυρίων ευρώ από θυγατρική του κολοσσού Millennium Films. Θα γυριστούν άμεσα δυο κινηματογραφικές παραγωγές και μια τηλεοπτική σειρά. Ανοίγουν εκατοντάδες θέσεις εργασίας. Αέρας Hollywood"/>
  </head>
  <body>
    <article>
      <h1>Μετατρέπεται σε Χόλιγουντ η Θεσσαλονίκη! Επένδυση 20 εκατ. ευρώ, κινηματογραφικά στούντιο σε έκταση 83 στρεμμάτων και εκατοντάδες θέσεις εργασίας!</h1>
      <address>
        <time datetime="2019-11-08T21:41:14+00:00">08 Nov 2019, 21:41</time>
      </address>
      <p>“Χολιγουντιανά” στούντιο θα αποκτήσει η Θεσσαλονίκη το 2020. Επένδυση ύψους 20 εκατομμυρίων ευρώ από θυγατρική του κολοσσού Millennium Films. Θα γυριστούν άμεσα δυο κινηματογραφικές παραγωγές και μια τηλεοπτική σειρά. Ανοίγουν εκατοντάδες θέσεις εργασίας.</p>
      <p>Αέρας Hollywood στη Θεσσαλονίκη καθώς η πόλη θα αποκτήσει κινηματογραφικά στούντιο σε έκταση 83 στρεμμάτων στην περιοχή της Θέρμης με οκτώ κινηματογραφικά πλατό, εκατοντάδες εργαζόμενους και εκατομμύρια ευρώ σε ανταποδοτικά οφέλη (θέσεις εργασίας, αύξηση τζίρου από παράπλευρες επαγγελματικές δραστηριότητες κ.α).</p>
      <p>Αυτό ανακοίνωσαν επίσημα, παρουσία του υπουργού Επικρατείας και Ψηφιακής Διακυβέρνησης, Κυριάκο Πιερρακάκη οι “εμπλεκόμενοι” φορείς (Περιφέρεια Κεντρικής Μακεδονίας, Εθνικό Κέντρο Οπτικοακουστικών Μέσων- ΕΚΟΜΕ και εκπρόσωποι των επενδυτών της “Nu Boyana Studios -μέλος του ομίλου της Millennium Films).</p>
      <p>“Πρόκειται για επένδυση ύψους 20 εκατομμυρίων ευρώ από την εταιρεία Nu Boyana Hellenic, θυγατρική της Χολιγουντιανής Millennium Films που εξασφαλίζει άμεση απασχόληση στα κινηματογραφικά στούντιο 100 τουλάχιστον ατόμων, σε μόνιμες θέσεις εργασίας . Το ποσό αφορά στην αγορά των ακινήτων , τις κατασκευές σ αυτά και τον τεχνικό εξοπλισμό τους. Στόχος μας είναι να καταστήσουμε τη Μακεδονία και τη Θεσσαλονίκη το κέντρο των οπτικοακουστικών παραγωγών για ολόκληρη την Ν.Δ Ευρώπη” τόνισε, παρουσιάζοντας το σχέδιο ο Περιφερειάρχης Κεντρικής Μακεδονίας Απόστολος Τζιτζικώστας, υπογραμμίζοντας πως “πρόκειται για την πρώτη περιφέρεια στη χώρα που διαθέτει το πρώτο λειτουργικό film office της χώρας” στα νέα πλατό του οποίου σύντομα θα “γυριστούν” δυο κινηματογραφικές παραγωγές και μία τηλεοπτική σειρά.</p>
      <p>Πιερρακάκης: Μείωση της γραφειοκρατίας και άμεση επένδυση σε film offices<br/>“Ο χώρος της ψηφιακής τεχνολογίας και των κινηματογραφικών παραγωγών όφειλε να αποτελεί το φυσικό πλεονέκτημα για τη χώρα και ως τέτοιο να αντιμετωπισθεί”, τόνισε ο υπουργός Επικρατείας και Ψηφιακής Διακυβέρνησης, Κυριάκος Πιερρακάκης, χαρακτηρίζοντας την ίδρυση του ΕΚΟΜΕ από την προηγούμενη κυβέρνηση ως “απόλυτα σωστό βήμα προς αυτή την κατεύθυνση. Σύντομα θα προβούμε σε πρωτοβουλίες για τη μείωση της γραφειοκρατίας και την άμεση επένδυση σε film offices”, κατέληξε ο υπουργός.</p>
      <p>“Απόδειξη ότι το ελληνικό κράτος έχει συνέχεια” χαρακτήρισε την επίσημη σημερινή ανακοίνωση για τη δημιουργία στούντιο κινηματογραφικών και τηλεοπτικών παραγωγών στη Θεσσαλονίκη, ο Πρόεδρος του Εθνικού Κέντρου Οπτικοακουστικών Μέσων και Επικοινωνίας (ΕΚΟΜΕ) Πάνος Κουάνης.</p>
      <p>“Να χτίσουμε και στην Ελλάδα γέφυρες και όχι τοίχους”<br/>“Στη Βουλγαρία χρειάστηκε να χτίσουμε μια γέφυρα -ως σκηνικό ταινίας- προκειμένου η δράση να μεταφέρεται σε μια ορεινή σπηλιά. Η ταινία γυρίστηκε, η γέφυρα έμεινε και τώρα η περιοχή έχει βάλει εισιτήριο 5 ευρώ για τους επισκέπτες που θέλουν να επισκεφθούν το χώρο… Θα θέλαμε να χτίσουμε και στην Ελλάδα γέφυρες και όχι τοίχους” έλεγε χαρακτηριστικά ο κ.Yariv Lerner υπογραμμίζοντας παράλληλα πως ήδη στα στούντιο της NU films studios Boyane στη γειτονική Βουλγαρία -σε απόσταση μόλις 3,5 ωρών απο τη Θεσσαλονίκη, εκπαιδεύονται 15 Έλληνες τεχνικοί.</p>
      <p>Τα πλατό θα αναπτυχθούν σε έκταση 15.000 τ.μ (στο σύνολο των 83 στρεμμάτων) ενώ το σύνολο των κτισμάτων καλύπτει χώρο 25.000 τ.μ.</p>
      <p>“Βρισκόμαστε εν αναμονή της διευκρινιστικής εγκυκλίου για την φορολογική απαλλαγή και η έναρξη των δραστηριοτήτων προσδιορίζεται σε διάστημα ενός χρόνου από την έκδοση των πολεοδομικών αδειών” ανέφεραν εκπρόσωποι της εταιρείας ενώ ο Ελληνοαμερικανός επιχειρηματίας κινηματογραφικών παραγωγών στη Νέα Υόρκη Γιάννης Καλαφάτης διαβεβαίωσε ότι η έναρξη των γυρισμάτων θα γίνει ακόμα και πρίν την ολοκλήρωση της ανέγερσης όλων των στούντιο, ίσως κι απ τις αρχές του 2020. “Πρόκειται για έμμεση προβολή της χώρας στο εξωτερικό αλλά και εκατοντάδες θέσεις εργασίας και εκπαίδευσης με αμοιβαία οφέλη” τόνισε.</p>
      <p>Η συνέντευξη τύπου δόθηκε στο Μουσείο Φωτογραφίας στο Λιμάνι της Θεσσαλονίκης όπου διεξάγεται το 60ο Φεστιβάλ Κινηματογράφου της πόλης – στο χώρο όπου όχι μόνο προβάλλονται αλλά και προετοιμάζονται οι ταινίες του μέλλοντος” όπως τόνισε χαρακτηριστικά ο καλλιτεχνικός διευθυντής του 60ου Φεστιβάλ Κινηματογράφου Ορέστης Ανδρεαδάκης, υποδεχόμενος τους κυβερνητικούς και επενδυτικούς παράγοντες στο χώρο.</p>
      <p>Αντιδράσεις από Κρέτσο – Κάνει λόγο για “πολιτική τυμβωρυχία”<br/>Ανοικτή επιστολή από τον πρώην Υφυπουργό Ψηφιακής Πολιτικής, Τηλεπικοινωνιών και Ενημέρωσης, Λευτέρη Κρέτσο, αναφορικά με τις εν λόγω επενδύσεις όπου αφήνει σαφές αιχμές κατά του Περιφερειάρχη Κεντρικής Μακεδονίας Απόστολου Τζιτζικώστα, λέγοντας ότι «απέδειξε ότι η πολιτική τυμβωρυχία δεν έχει όρια»</p>
      <p>Ειδικότερα στην επιστολή αναφέρεται πως «συνεχίζεται η απροκάλυπτη και χυδαία εκμετάλλευση του κόπου και της προσπάθειας όσων πραγματικά εργάστηκαν για να μπορέσει η χώρα να γίνει πιο φιλική για τους Έλληνες δημιουργούς και πιο ελκυστική για τους ξένους επενδυτές στην βιομηχανία οπτικοακουστικού περιεχομένου».</p>
      <h3>Σχετικά</h3>
    </article>
  </body>
</html>