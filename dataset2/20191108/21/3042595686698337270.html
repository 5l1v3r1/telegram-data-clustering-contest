<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krever-svar-om-ukjent-mote/71798301"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T21:30:22+00:00"/>
    <meta property="og:title" content="Krever svar om ukjent møte"/>
    <meta property="og:description" content="«Oppsiktsvekkende» og «alvorlig», sier opposisjonen på Stortinget om det ukjente møtet i 2017. Nå blir møtet tema for kontroll- og konstitusjonskomiteen."/>
  </head>
  <body>
    <article>
      <h1>Krever svar om ukjent møte</h1>
      <h2>«Oppsiktsvekkende» og «alvorlig», sier opposisjonen på Stortinget om det ukjente møtet i 2017. Nå blir møtet tema for kontroll- og konstitusjonskomiteen.</h2>
      <address><time datetime="2019-11-08T21:30:22+00:00">08 Nov 2019, 21:30</time> by <a rel="author">Torun Støbakk</a></address>
      <p>Ansatte i Arbeids- og sosialdepartementet kan ha fått høre om at lovtolkningen var feil et helt år før arbeids- og sosialminister Anniken Hauglie (H) har opplyst til Stortinget.</p>
      <p>Det indikerer nye opplysninger fra fagforeningen Avyo, som h<a href="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670">evder NAV tok opp praksisen overfor avdelingsdirektører i departementet på et ukjent møte allerede 25.oktober 2017.</a></p>
      <p>Opplysningen uroer opposisjonen på Stortinget. Nå krever de svar.</p>
      <figure>
        <img src="https://dbstatic.no/71792453.jpg?imageId=71792453&amp;width=512&amp;height=308"/>
        <figcaption><b>KAN HA FEILINFORMERT:</b> Arbeids- og sosialminister Anniken Hauglie (H) mener hun ikke har feilinformert Stortinget, men Rødt-leder Bjørnar Moxnes mener hun kan ha gjort nettopp det. Nå krever han svar. <br/>Foto: Stian Lysberg Solum / NTB scanpix Vis mer</figcaption>
      </figure>
      <p>
        <b>- Hvis Anniken Hauglies departement fikk beskjed om dette over ett år tidligere enn hun påstår, så har statsråden feilinformert Stortinget. Det gjør NAV-skandalen enda mer alvorlig for statsråden, sier Rødt-leder Bjørnar Moxnes til Dagbladet.</b>
      </p>
      <p>Ifølge fagforeningen ønsket NAV i møtet å utfordre departementet på om regelverket og praksisen er riktig - tilsynelatende uten at det ble fulgt opp siden fra verken NAV eller departementets side i ettertid.</p>
      <h3>- Noe helt annet</h3>
      <p>- Hvis det fagforeninga sier om dette møtet stemmer, så ble departementet allerede 25. oktober 2017 informert av Nav om at det kunne være feil å kreve at folk må oppholde seg i Norge for å få trygdeytelser. Det er noe helt annet enn det Anniken Hauglie sa i redegjørelsen sin til Stortinget på tirsdag, der hun sa at departementet først ble informert om dette i november 2018, sier Moxnes.</p>
      <p>Han mener Hauglie nå må svare tydelig på om det er riktig at møtet har funnet sted, og om konflikten mellom paragraf 11-3 og forordningen ble tema i møtet, <a href="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670">slik fagforeningen hevder.</a></p>
      <p>SV mener også opplysningene om møtet - som ikke oppgis på noen av de offisielle tidslinjene til verken departementet eller Nav - er urovekkende.</p>
      <h3>- Oppsiktsvekkende</h3>
      <p>- Dette er oppsiktsvekkende opplysninger som det er viktig å komme til bunns i og som berører noe av det som er kjernen det kontroll- og konstitusjonskomiteen skal undersøke, nemlig hvorfor det ikke ble slått alarm fra NAV og departementet tidligere, og om det burde ha skjedd, sier SV-leder Audun Lysbakken til Dagbladet.</p>
      <p>Han sier SV vil sørge for at kontroll- og konstitusjonskomiteen undersøker opplysningene om møtet nærmere, for å finne ut om det er riktig at departementet faktisk fikk høre at regelverket kunne være feiltolket allerede i 2017.</p>
      <p>- Dette kommer vi nå til å ta inn i kontrollkomiteen, for å undersøke opplysningene Dagbladet skriver i dag er riktige. Derfor vil vi sende inn noen ekstraspørsmål i komiteen knyttet til saken Dagbladet omtaler, sier han.</p>
      <p>Komiteen har møte førstkommende tirsdag, og det virker overveiende sannsynlig at et nødvendig flertall i komiteen da vil støtte et slikt ønske fra SV.</p>
      <h3>- Alvorlige</h3>
      <p>SVs Freddy Andre Øvstegård, som sitter i kontrollkomiteen, betegner de opplysningene som alvorlige.</p>
      <p>- Det er veldig alvorlig. Statsråden er konstitusjonelt ansvarlig for departementet sitt, og hvis det er sånn at departementet har visst mer enn det statsråden hittil har sagt, er det av stor betydning for Stortinget, sier Øvstegård.</p>
      <p>- Dette må Stortinget få svar på så fort som mulig, for det tegner et helt annet bilde enn det Hauglie har sagt til Stortinget, sier Øvstegård.</p>
      <h3>Vil ikke svare</h3>
      <p>Dermed må statsråd Hauglie trolig svare mer utfyllende om møtet likevel.</p>
      <p>Overfor Dagbladet har departementet ikke ønsket å svare på påstanden fra fagforeningen om at NAVs praksis ble tema i møtet.</p>
      <p>I stedet viser Hauglie til at saken nå skal ganskes av et eget granskningsutvalg.</p>
      <p>- Jeg har ikke feilinformert Stortinget. Når det gjelder departementets rolle i denne saken, vil den være en del av den granskningen som det uavhengige granskningsutvalget nå skal gjøre. Det er derfor ikke naturlig for meg å kommentere dette nå, sier Hauglie til Dagbladet.</p>
      <p>Ifølge departementet skal det ikke eksistere noe referat fra møtet, som var et formøte til et såkalt pakkemøte norske myndigheter hadde med Eftas overvåkingsorgan ESA i 2017.</p>
      <p>Møtet gjaldt i utgangspunktet et annet saksforhold enn det som er berørt av NAV-feilen, men praksisen som nå har vist seg feil, ble ifølge Avyo likevel tema.</p>
    </article>
  </body>
</html>