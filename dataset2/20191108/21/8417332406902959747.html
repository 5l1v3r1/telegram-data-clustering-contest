<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/08/Brasils-ekspresident-Lula-er-l%C3%B8slatt-20354772.ece"/>
    <meta property="og:site_name" content="adressa.no"/>
    <meta property="article:published_time" content="2019-11-08T21:58:44+00:00"/>
    <meta property="og:title" content="Brasils ekspresident Lula er løslatt"/>
    <meta property="og:description" content="Brasils tidligere president Luiz Inacio Lula da Silva er ute av fengsel etter at en dommer fredag kveld besluttet at han skulle løslates."/>
  </head>
  <body>
    <article>
      <h1>Brasils ekspresident Lula er løslatt</h1>
      <address><time datetime="2019-11-08T21:58:44+00:00">08 Nov 2019, 21:58</time> by <a rel="author">(NTB) NTB-AFP-AP</a></address>
      <p>Brasils tidligere president Luiz Inacio Lula da Silva er ute av fengsel etter at en dommer fredag kveld besluttet at han skulle løslates.</p>
      <aside><a href="https://www.adressa.no/nyheter/utenriks/2019/11/08/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/08/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/08/javascript:void(0);">Del denne artikkelen på e-post</a></aside>
      <p>Den tidligere presidenten var ikledd en svart T-skjorte og dressjakke da han gikk ut av politiets hovedkvarter i byen Curitiba sør i Brasil. Han ble raskt omringet av støttespillere og journalister.</p>
      <p>I en tale til de frammøtte lovet han å «fortsette kampen» for vanlige brasilianere, og han lovet å rette søkelyset mot «politiets løgnaktige side».</p>
      <p>Lula har sittet fengslet siden april 2018 etter å ha blitt dømt for korrupsjon og hvitvasking av penger. Han har nektet for alle anklagene og sier de er politisk motivert.</p>
      <p>Fredagens kjennelse kom etter at Høyesterett dagen før konkluderte med at en dømt person bare kan holdes fengslet etter at det ikke finnes flere ankemuligheter.</p>
      <p>Lula har fortsatt en ankesak gående i rettsapparatet. Lulas advokat Cristiano Zanin sier høyesteretts beslutning har gitt presidenten «håp om at rettferdigheten kan seire».</p>
      <p>– Vår juridiske kamp fortsetter, og vårt fokus er nå å få hele saken skrinlagt, sier Zanin.</p>
      <h3>Korrupsjon eller konspirasjon</h3>
      <p>Venstreorienterte Lula var president i Brasil fra 2003 til 2011. Han ble i juli 2017 dømt til ti års fengsel. Etter flere ankerunder ble dommen redusert til åtte år og ti måneders fengsel, men i februar fikk han en dom på ytterligere tolv år og elleve måneder i en annen korrupsjonssak.</p>
      <p>I ettertid er det framsatt påstander om at dommen var en konspirasjon for å holde venstrepolitikeren ute av valgkampen i 2018. Meningsmålinger viste at hvis Lula hadde fått stille i valget, lå han godt an til å vinne.</p>
      <p>Sergio Moro var dommeren som fant den tidligere presidenten skyldig i korrupsjon. Moro ble utnevnt til justisminister etter at høyreorienterte Jair Bolsonaro vant presidentvalget.</p>
      <h3>Lang vei tilbake til politikken</h3>
      <p>Om Lula slippes fri, vil det likevel være vanskelig for ham å komme tilbake som politiker.</p>
      <p>I en annen sak er han dømt for å ha tatt imot en luksusleilighet som bestikkelse fra byggefirmaet OAS. Den dommen gjør at han ikke kan gjenoppta den politiske virksomheten.</p>
      <p>I en annen høyesterettssak skal dommerne avgjøre om Moro opptrådte partisk eller ei da han ga Lula korrupsjonsdommen. Det er varslet store demonstrasjoner i flere brasilianske storbyer denne helgen til støtte for justisminister Moro og hans korstog mot kriminalitet og korrupsjon.</p>
      <p>Beslutningen i Høyesterett innebærer at ikke bare Lula, men flere tusen andre dømte kan bli løslatt fra fengsel, såframt de har ankesaker som ennå ikke er avgjort.</p>
    </article>
  </body>
</html>