<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T21:33:00+00:00"/>
    <meta property="og:title" content="اعزام ۲ فروند بالگرد به مناطق زلزله‌زده آذربایجان‌شرقی"/>
    <meta property="og:description" content="مدیرکل مدیریت بحران آذربایجان‌شرقی از اعزام ۲ فروند بالگرد به مناطق زلزله‌زده خبرداد و گفت: این بالگردها به همراه ۳۴ تیم عملیاتی و امدادی ارزیابی منطقه را انجام می‌دهند."/>
  </head>
  <body>
    <article>
      <h1>اعزام ۲ فروند بالگرد به مناطق زلزله‌زده آذربایجان‌شرقی</h1>
      <address>
        <time datetime="2019-11-08T21:33:00+00:00">08 Nov 2019, 21:33</time>
      </address>
      <p>مدیرکل مدیریت بحران آذربایجان‌شرقی از اعزام ۲ فروند بالگرد به مناطق زلزله‌زده خبرداد و گفت: این بالگردها به همراه ۳۴ تیم عملیاتی و امدادی ارزیابی منطقه را انجام می‌دهند.</p>
      <p>محمدباقر هنر بر روز جمعه در گفت و گو با خبرنگار ایرنا اظهار کرد: ۴۰ واحد مسکونی به طور کامل در روستای ورنکش میانه آسیب دیدند و روستای ورزقان به همراه پنج روستای دیگر بیشترین خسارت را متحمل شده اند.  </p>
      <p>وی افزود: زلزله ۵.۹ ریشتری ترک میانه تاکنون ۶ فوتی و ۳۳۵ مصدوم بر جای گذاشته و ۴۰۰ واحد مسکونی در مجموع آسیب دیده است.</p>
      <p>هنربر ادامه داد: ۲۲ نفر از مصدومان بستری شدند و بقیه به صورت سرپایی مداوا و مرخص شدند.  </p>
      <p>وی گفت: از ۸۰ روستای زلزله‌زده در آذربایجان شرقی بیش از ۷۸ روستا ارزیابی شده اند و تیم های امدادی همچنان با سرعت به کمک رسانی و ارزیابی خود ادامه می دهند.  </p>
      <p>وی یادآور شد: اسکان اضطراری زلزله زده ها انجام شده و تخلیه اضطراری روستاها نیز به پایان رسیده است ضمن اینکه استان های معین نیز در آماده باش کامل هستند.  </p>
      <p>هنربر گفت: استاندار آذربایجان شرقی نیز به همراه اعضا ستاد مدیریت بحران استان در منطقه حضور دارند و از نظر بر نحوه امدادرسانی به زلزله زدگان نظارت دارند.</p>
      <p>سردار عابدین خرم فرمانده سپاه عاشورا نیز با حضور در مناطق زلزله زده میانه گفت: دستگاه های اجرایی در منطقه حضور دارند و تمام امکانات سپاه برای امدادرسانی به مردم بسیج شده است بر این اساس نگرانی خاصی وجود ندارد.</p>
      <p>زلزله ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که این زلزله در استان های آذربایجان غربی، گیلان، ‌زنجان و اردبیل نیز احساس شده است.  </p>
      <p>به گزارش مرکز لرزه نگاری دانشگاه تهران، این زلزله در عمق ۸ کیلومتری زمین به وقوع پیوست.</p>
      <p>کانون این زلزله در موقعیت ۴۷.۶۴ عرض شمالی و ۳۷.۷۶ طول شرقی ثبت شده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>