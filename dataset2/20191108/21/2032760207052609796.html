<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89072"/>
    <meta property="og:site_name" content="Denník politika"/>
    <meta property="article:published_time" content="2019-11-08T21:35:02+00:00"/>
    <meta property="og:title" content="Europoslanec Wiezik nie je vo frakcii európskych ľudovcov úplne doma, ale chce v nej zotrvať"/>
    <meta property="og:description" content="8.11.2019 (Webnoviny.sk) – Európska strana ľudovcov (EPP) nie je frakcia, ku ktorej by som sa prirodzene hlásil. Povedal to v rozhovore pre agentúru SITA europoslanec Michal Wiezik (Spolu/EPP). Poslanec priznáva, že vo frakcii ľudovcov nedostáva taký priestor, aký by mal v iných stranách, no napriek tomu plánuje zotrvať."/>
  </head>
  <body>
    <article>
      <h1>Europoslanec Wiezik nie je vo frakcii európskych ľudovcov úplne doma, ale chce v nej zotrvať</h1>
      <address><time datetime="2019-11-08T21:35:02+00:00">08 Nov 2019, 21:35</time> by <a rel="author">Webnoviny</a></address>
      <p>8.11.2019 (Webnoviny.sk) – Európska strana ľudovcov (EPP) nie je frakcia, ku ktorej by som sa prirodzene hlásil. Povedal to v rozhovore pre agentúru SITA europoslanec Michal Wiezik (Spolu/EPP). Poslanec priznáva, že vo frakcii ľudovcov nedostáva taký priestor, aký by mal v iných stranách, no napriek tomu plánuje zotrvať.</p>
      <p>Wiezik bol v minulosti vysokoškolský učiteľ a ekologický aktivista, po európskych voľbách však vstúpil do frakcie EPP, ktorej členom je aj jeho domovská strana.</p>
      <p><i>„Frakcia nie je prirodzene taká, ku ktorej by som sa ja hlásil. Je konzervatívna a radi o nej hovoria ako o agrárnej frakcii, takže to má, bohužiaľ, veľmi blízko aj k takým hodnotám,“</i> povedal europoslanec, ktorému bol nesympatický najmä postoj strany k lesníctvu. Podľa neho EPP často zastáva stanoviská, ktoré sú totožné s lesníckou lobby.</p>
      <p>Europoslanec je presvedčený, že strana sa musí prispôsobiť novej dobe a zaujímať sa o životne prostredie. <i>„Nemôžu ísť stále takou istou starou linkou, ktorá sleduje len to, aby sme mali pesticídy pre našich farmárov. Je dôležité riešiť aj zdravie, nie len množstvo potravín,“</i> povedal.</p>
      <p>Wiezik priznáva, že to v EPP nemá jednoduché. <i>„Nedostávam taký priestor reprezentovať frakciu navonok, ako by som možno dostal niekde inde,“</i> dodal.</p>
      <p>Tvrdí, že ak dosiahne zmenu vo frakcii, ktorá je najsilnejšia v Europarlamente, bude určite citeľnejšia, <i>„ako keby som niekde komfortne sedel medzi zelenými a tam by sme si točili svoje.“</i> Odísť z frakcie neplánuje. <i>„Myslím si, že som tu užitočný a kým budem mať ten pocit, tento postup nezvažujem,</i>“ uzavrel.</p>
      <p>Viac k témam: <a href="https://www.webnoviny.sk/tag/europoslanci/"><u>europoslanci</u></a>, <a href="https://www.webnoviny.sk/tag/europsky-parlament-ep/"><u>Európsky parlament (EP)</u></a><br/>Zdroj: Webnoviny.sk – <a href="https://www.webnoviny.sk/europoslanec-wiezik-nie-je-vo-frakcii-europskych-ludovcov-uplne-doma-ale-chce-v-nej-zotrvat/"><u>Europoslanec Wiezik nie je vo frakcii európskych ľudovcov úplne doma, ale chce v nej zotrvať</u></a> © SITA Všetky práva vyhradené.</p>
    </article>
  </body>
</html>