<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/08/moskvadan-fargonaga-uchayotgan-samolyot-bortida-ozbekistonlik-yolovchi-vafot-etdi/?utm_source=Telegram_Bot"/>
    <meta property="og:site_name" content="Daryo"/>
    <meta property="article:published_time" content="2019-11-08T21:10:00+00:00"/>
    <meta property="og:title" content="Moskvadan Farg‘onaga uchayotgan samolyot bortida o‘zbekistonlik yo‘lovchi vafot etdi"/>
    <meta property="og:description" content="Uning o‘limiga infarkt sabab bo‘lgan"/>
  </head>
  <body>
    <article>
      <h1>Moskvadan Farg‘onaga uchayotgan samolyot bortida o‘zbekistonlik yo‘lovchi vafot etdi</h1>
      <address>
        <time datetime="2019-11-08T21:10:00+00:00">08 Nov 2019, 21:10</time>
      </address>
      <p>Moskvaning Domodedovo aeroportidan Farg‘onaga uchayotgan samolyot yo‘lovchining o‘limi sababli Samarada favqulodda qo‘nishni amalga oshirdi. Bu haqda “RIA Novosti” <a href="https://ria.ru/20191108/1560728385.html">xabar berdi.</a></p>
      <figure>
        <img src="https://s.daryo.uz/wp-content/uploads/2019/11/z6TvHRNfTddV5mW6OH5LzM9R8MPtrwiV-680x421.jpg"/>
        <figcaption>Foto: “RIA Novosti”</figcaption>
      </figure>
      <p>Qayd etilishicha, Domodedovo—Farg‘ona yo‘nalishi bo‘yicha SVR2419 reysini bajargan samolyot yo‘lovchilardan birining sog‘ligi yomonlashgani sababli Samaradagi “Kurumoch” aeroportiga qo‘nishga majbur bo‘lgan.</p>
      <p>Shifokorlar samolyot bortiga yetib kelganda, yo‘lovchi vafot etib bo‘lgandi.</p>
      <p>Dastlabki ma’lumotlarga ko‘ra, vafot etgan yo‘lovchi O‘zbekiston fuqarosi bo‘lgan. Uning o‘limiga o‘pkadagi shish bilan kuzatilgan infarkt sabab bo‘lgan.</p>
      <p>Avvalroq, 6-noyabr kechki vaqt Pekindan Toshkentga uchayotgan Uzbekistan Airways samolyoti Xitoyning Lanchjou shahridagi aeroportga favqulodda qo‘ngani haqida <a href="https://daryo.uz/2019/11/08/pekindan-toshkentga-uchayotgan-uzbekistan-airways-samolyoti-xitoy-aeroportiga-favqulodda-qondi/">xabar berilgan edi</a>. Samolyot yo‘lovchilardan 5 nafari — O‘zbekistonning 3 fuqarosi hamda Rossiyaning 2 fuqarosi sog‘ligi yomonlashgan. Yo‘lovchilarga samolyot qo‘nganidan keyin birinchi tibbiy yordam ko‘rsatilgan va ular shahar klinik shifoxonasiga joylashtirilgan. Shundan keyin samolyot 7-noyabr ertalab Toshkentga uchib ketgan.</p>
      <blockquote><b>Mavzuga doir</b>: <a href="https://daryo.uz/2019/11/08/pekindan-toshkentga-uchayotgan-uzbekistan-airways-samolyoti-xitoy-aeroportiga-favqulodda-qondi/">Pekindan Toshkentga uchayotgan Uzbekistan Airways samolyoti Xitoy aeroportiga favqulodda qo‘ndi</a></blockquote>
    </article>
  </body>
</html>