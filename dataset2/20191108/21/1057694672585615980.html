<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/athlhtika/article/2027543/epithetikos-plouralismos-ke-niki-tou-panathinaikou-me-91-80-epi-tis-valenthia.html"/>
    <meta property="og:site_name" content="News.gr"/>
    <meta property="article:published_time" content="2019-11-08T21:26:59+00:00"/>
    <meta property="og:title" content="Επιθετικός πλουραλισμός και νίκη του Παναθηναϊκού με 91-80 επί της Βαλένθια"/>
    <meta property="og:description" content="Κορυφαίοι για το «τριφύλλι» οι Τόμας, Καλάθης και Ράις"/>
  </head>
  <body>
    <article>
      <h1>Επιθετικός πλουραλισμός και νίκη του Παναθηναϊκού με 91-80 επί της Βαλένθια</h1>
      <address>
        <time datetime="2019-11-08T21:26:59+00:00">08 Nov 2019, 21:26</time>
      </address>
      <h3>Κορυφαίοι για το «τριφύλλι» οι Τόμας, Καλάθης και Ράις</h3>
      <p>Μετά την Αναντολού Εφές και η Βαλένθια υποκλίθηκε στην ανωτερότητα του <a href="https://www.news.gr/tag/panathhnaikos"><b>Παναθηναϊκού</b></a> στο ΟΑΚΑ. Παρουσία του τέως προπονητή τους και Ομοσπονδιακού της εθνικής ανδρών από σήμερα (8/11) Ρικ Πιτίνο, ο οποίος βραβεύθηκε στο ημίχρονο από τον Δημήτρη Γιαννακόπουλο, οι «πράσινοι» επικράτησαν με της ισπανικής ομάδας και αύξησαν σε 4 τις νίκες τους σε 7 αγωνιστικές στη <a href="https://www.news.gr/tag/euroleague"><b>Euroleague</b></a>.</p>
      <figure>
        <img src="https://www.news.gr/wp-content/uploads/images/2019/11/08/27/2749563.jpg?x78811"/>
      </figure>
      <p>Ο Νικ Καλάθης άγγιξε το triple double (13 πόντοι, 12 ριμπάουντ, 9 ασίστ), ο Ντεσόν Τόμας πέτυχε 19 πόντους, ενώ τρεις ακόμη παίκτες (Ράις, Φριντέτ και Τζόνσον) ήταν διψήφιοι. Πάτησε παρκέ στη Euroleague, μετά από περίπου 10 μήνες ο Νίκος Παππάς. Ρεκόρ καριέρας έκανε από τις «νυχτερίδες» ο Τζόρνταν Λόιντ με 27 πόντους κι ενώ το προηγούμενο ήταν οι 17 πόντοι κόντρα στην Μπαρτσελόνα. Η Βαλένθια παραμένει στην τελευταία θέση του βαθμολογικού πίνακα με ρεκόρ 1-6.</p>
      <p>
        <b>Το ματς</b>
      </p>
      <p>Ο Παναθηναϊκός μπορεί να μπήκε με ενθουσιασμό στο παρκέ και να έφτασε στο 9-2 με πέντε πόντους του Φριντέτ, αλλά στη συνέχεια έμοιαζε να χάνει την συγκέντρωσή του και να δέχεται επιμέρους 11-2 της Βαλένθια με αποτέλεσμα να μείνει πίσω στο σκορ με 13-11! Η είσοδος του Παπαγιάννη ισορρόπησε την κατάσταση και οι «πράσινοι» με σερί 7-0 πήραν και πάλι την κατάσταση στα χέρια του και μπόρεσαν να διατηρήσουν διαφορά 8 πόντων (26-18) μέχρι τη λήξη του πρώτου δεκαλέπτου (7/14δίπ., 3/6τρ., 3/3β.). Εκείνος που έκανε την διαφορά στην δεύτερη περίοδο ήταν ο Νίκος Παππάς, στην επανεμφάνισή του σε ματς EuroLeague ύστερα από 295 μέρες και την αναμέτρηση με την Ζάλγκιρις στο Κάουνας τον περασμένο Ιανουάριο.</p>
      <p>Η Βαλένθια είχε μειώσει σε 30-25 ύστερα από δύο σερί καλάθια του Ντούμπλιεβιτς αλλά σε εκείνο το σημείο ο 29χρονος γκαρντ των «πρασίνων» ήταν εκείνος που οδήγησε τον Παναθηναϊκό σε σερί 8-0! Δύο τρίποντα και μια alley oop ασίστ για το κάρφωμα του Παπαγιάννη έστειλαν την διαφορά για πρώτη φορά στους 13 πόντους (38-25 στο 16') η οποία έμεινε μέχρι και λίγα δευτερόλεπτα (45-32) πριν από το τέλος του ημιχρόνου (45-35). Ουσιαστικά το «τριφύλλι» δεν είχε κάποιον παίκτη ως μεγάλο σημείο αναφοράς στο πρώτο μισό του ματς, με τους Τόμας, Φριντέτ και Παππά να είχαν ξεχωρίσει λίγο περισσότερο και την ομάδα να είχε συνολικά 13/24 δίποντα, 5/10 τρίποντα, περισσότερα ριμπάουντ (18-14) αλλά λίγες ασίστ (9 συγκεκριμένα) συγκριτικά με τα περισσότερα παιχνίδια τη φετινή σεζόν.</p>
      <p>Το ξεκίνημα του β' ημιχρόνου έπιασε τον Παναθηναϊκό στον... ύπνο! Το ένα λάθος διαδέχονταν το άλλο με αποτέλεσα η Βαλένθια να προηγηθεί με 62-61 έχοντας πραγματοποιήσει επιμέρους 27-15! Μάλιστα οι παίκτες της ισπανικής ομάδας μέτρησαν στην 3η περίιοδο (68-64) 6/7 τρίποντα, με τον Τζόρνταν Λόιντ να σημειώνει σε εκείνο το διάστημα 16 πόντους (σ.σ. είχε 2 πόντους στο πρώτο ημίχρονο). Ουσιαστικά τίποτε δεν λειτουργούσε σωστά για τους «πράσινους» σε αυτό το διάστημα και η Βαλένθια απέκτησε το δικαίωμα να ελπίζει στη νίκη.</p>
      <p>Ο Παναθηναϊκός έφτασε εκ νέου την διαφορά στους 9 πόντους δύο λεπτά μετά την έναρξη της τελευταίας περιόδου (73-64) μετά από τρίποντο του Ντεσόν Τόμας ενώ έφτασε και σε διψήφιο αριθμό στο 34' (79-69) μετά από τρίποντο του (και πάλι θετικού) Ταϊρίς Ράις. Έκτοτε ο Παναθηναϊκός διατήρησε τα ηνία στο σκορ χωρίς να αγχωθεί όσον αφορά τον τελικό νικητή.</p>
      <p>Τα δεκάλεπτα: 26-18, 45-35, 68-64, 91-80</p>
      <p>πηγή: <a href="http://www.gazzetta.gr/basketball/euroleague/article/1412872/panathinaikos-valenthia-91-80-kalathis-ekove-oloi-oi-ypoloipoi-eravan">gazzetta.gr</a></p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/athlhtika/article/2026990/ena-mina-ektos-pagkou-tou-panathinaikou-o-giorgos-donis.html"/>
        <a href="https://www.news.gr/athlhtika/article/2026939/pia-ine-ta-batzet-panathinaikou-olimpiakou-stin-evroligka.html"/>
        <a href="https://www.news.gr/athlhtika/article/2025599/sintrivi-olimpiakou-sto-sef-apo-tin-efes-me-86-67.html"/>
      </related>
    </article>
  </body>
</html>