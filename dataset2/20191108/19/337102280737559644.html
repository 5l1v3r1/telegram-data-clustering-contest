<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A2%DA%98%D8%A7%D9%86%D8%B3-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%A8%D9%87-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AE%D8%B1%D9%88%D8%AC-%D8%A8%D8%A7%D8%B2%D8%B1%D8%B3-%D8%A7%DB%8C%D9%86-%D9%86%D9%87%D8%A7%D8%AF-%D8%A7%D8%B2-%D8%A7%DB%8C%D8%B1%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF-20191108/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-08T19:37:42+00:00"/>
    <meta property="og:title" content="آژانس بین‌المللی انرژی اتمی رفتار ایران در قبال یکی از بازرسان این نهاد را «غیر قابل قبول« خواند"/>
    <meta property="og:description" content="آژانس بین‌المللی انرژی اتمی، چند روز پس از جلوگیری از ورود یکی از بازرسان این آژانس به تأسیسات هسته‌ای نطنز و نیز جلوگیری موقت از خروج او از ایران، این اقدامات را محکوم کرد و غیرقابل قبول دانست و به ایران هشدار داد از تکرار آن در آینده خودداری کند."/>
  </head>
  <body>
    <article>
      <h1>آژانس بین‌المللی انرژی اتمی رفتار ایران در قبال یکی از بازرسان این نهاد را «غیر قابل قبول« خواند</h1>
      <address>
        <time datetime="2019-11-08T19:37:42+00:00">08 Nov 2019, 19:37</time>
      </address>
      <p>
        <b>آژانس بین‌المللی انرژی اتمی، چند روز پس از جلوگیری از ورود یکی از بازرسان این آژانس به تأسیسات هسته‌ای نطنز و نیز جلوگیری موقت از خروج او از ایران، این اقدامات را محکوم کرد و غیرقابل قبول دانست و به ایران هشدار داد از تکرار آن در آینده خودداری کند.</b>
      </p>
      <p>در پی انتشار خبری مبنی بر ممانعت موقت از خروج یکی از بازرسان آژانس بین‌المللی انرژی اتمی از ایران، این نهاد شامگاه روز پنجشنبه ۷ اکتبر واکنش نشان داد و اعلام کرد که رفتار ایران با بازرس این آژانس قابل قبول نیست.</p>
      <p>آژانس بین‌المللی انرژی اتمی با تأیید این خبر اعلام کرد که جمهوری اسلامی ایران به این بازرس مشکوک بوده و به همین دلیل مانع خروج وی از ایران شده است.</p>
      <p>«کرنل فروتا»، مدیر کل موقت آژانس بین‌المللی انرژی اتمی در واکنش به این اقدام جمهوری اسلامی ایران گفت: «ایجاد ممانعت برای خروج یکی از بازرسان آژانس از ایران را نمی‌توان پذیرفت و این عمل نباید در آینده تکرار شود».</p>
      <p>رویترز، به نقل از چند دیپلمات نزدیک به آژانس بین‌المللی انرژی اتمی، نوشته است که ایران یک بازرس این آژانس را برای مدت کوتاهی بازداشت و مدارک مسافرتی او را توقیف کرده است.</p>
      <p>هفته گذشته، ایران از ورود یکی از بازرسان آژانس بین‌المللی انرژی اتمی به سایت اتمی نطنز جلوگیری کرد و دلیل این اقدام را، نگرانی از احتمال همراه داشتن مواد مشکوک اعلام کرد.</p>
      <p>سازمان انرژی اتمی ایران صبح روز پنجشنبه اعلام کرد که این نهاد، اعتبار مجوز رسمی بازرس آژانس بین‌المللی انرژی اتمی را به دلیل حادثه نطنز لغو کرده است.</p>
      <p>کاظم غریب‌آبادی، سفیر و نماینده دائم ایران در آژانس بین‌المللی انرژی اتمی، در واکنش به جلوگیری از خروج این بازرس، روز پنجشنبه در یک کنفرانس خبری گفت: «دلیل ممانعت از ورود بازرس این نهاد به سایت هسته‌ای نطنز در هفته گذشته، مثبت بودن وجود آثار "نیترات منفجره" بوده است».</p>
      <p>آژانس بین‌المللی انرژی اتمی، اقدام تهران در منع موقت خروج یکی از بازرسان این سازمان از ایران به بهانه به همراه داشتن مواد مشکوک را "غیرقابل قبول" خوانده و اعلام کرده است که روایت این کشور از شرح واقعه را نمی‌پذیرد.</p>
      <p>این آژانس تأکید کرده است که تمام تلاش خود را برای روشن ساختن این موضوع به کار خواهد گرفت.</p>
    </article>
  </body>
</html>