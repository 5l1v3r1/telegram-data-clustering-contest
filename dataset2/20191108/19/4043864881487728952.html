<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231429/"/>
    <meta property="og:site_name" content="Українська правда"/>
    <meta property="article:published_time" content="2019-11-08T19:45:17+00:00"/>
    <meta property="og:title" content="Трамп планує оприлюднити ще одну &quot;дуже важливу&quot; розмову з Зеленським"/>
    <meta property="og:description" content="Президент США Дональд Трамп каже, що на вимогу слідчих конгресу щодо імпічменту може опублікувати ще одну “дуже важливу” розмову зі своїм українським колегою Володимиром Зеленським."/>
  </head>
  <body>
    <article>
      <h1>Трамп планує оприлюднити ще одну "дуже важливу" розмову з Зеленським</h1>
      <address>
        <time datetime="2019-11-08T19:45:17+00:00">08 Nov 2019, 19:45</time>
      </address>
      <p>Президент США Дональд Трамп каже, що на вимогу слідчих конгресу щодо імпічменту може опублікувати ще одну "дуже важливу" розмову зі своїм українським колегою Володимиром Зеленським.</p>
      <p><b>Джерело:</b> американське видання <a href="https://www.politico.com/news/2019/11/08/donald-trump-release-transcript-second-call-ukraine-president-067796">Politico </a>із посиланням на спілкування американського лідера з журналістами біля Білого дому</p>
      <p><b>Пряма мова: </b>"У мене був ще один телефонний дзвінок з президентом (Зеленським - УП)… І якщо вони цього захочуть, я їм його покажу".</p>
      <p><b>Деталі:</b> Трамп каже, що йдеться про розмову, яка відбулася раніше за усім відому липневу.</p>
      <p>За його словами, він цей запис давно не бачив, але за потреби надасть слідчим.</p>
      <p>Журналісти видання припускають, що Трамп може говорити про дзвінок Зеленському 21 квітня, відразу після перемоги останнього на президентських виборах в Україні.</p>
      <p>За даними Politico, тоді американський президент порушував питання корупції в Україні.</p>
      <p>
        <b>Що було раніше:</b>
      </p>
      <ul>
        <li>25 вересня Білий дім оприлюднив текст липневої <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови зробили висновок, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск. "На мене ніхто не тиснув", - заявив він журналістам під час зустрічі з Трампом в Нью-Йорку.</li>
        <li>На виборах президента 21 квітня після оголошення результатів екзит-полу Зеленському <b><a href="https://www.eurointegration.com.ua/news/2019/04/22/7095472/">зателефонував президент США Дональд Трамп.</a></b></li>
      </ul>
      <related>
        <a href="https://www.eurointegration.com.ua/news/2019/11/8/7102798/"/>
        <a href="https://www.eurointegration.com.ua/news/2019/11/8/7102790/"/>
        <a href="https://www.pravda.com.ua/news/2019/11/8/7231330/"/>
      </related>
    </article>
  </body>
</html>