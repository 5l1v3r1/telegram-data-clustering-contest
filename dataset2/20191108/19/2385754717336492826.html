<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596458/to-patriarxeio-aleksandreias-anagnorise-tin-oukraniki-ekklisia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T19:44:00+00:00"/>
    <meta property="og:title" content="To Πατριαρχείο Αλεξανδρείας αναγνώρισε την Ουκρανική Εκκλησία"/>
    <meta property="og:description" content="«Από εδώ από το Κάιρο, την πρωτεύουσα της Αιγύπτου, να αναφερθώ σε ένα μεγάλο γεγονός για την εκκλησία μας. Το Παλαίφατο Πατριαρχείο Αλεξανδρείας, το..."/>
  </head>
  <body>
    <article>
      <h1>To Πατριαρχείο Αλεξανδρείας αναγνώρισε την Ουκρανική Εκκλησία</h1>
      <address><time datetime="2019-11-08T19:44:00+00:00">08 Nov 2019, 19:44</time> by <a rel="author">SigmaLive</a></address>
      <p>«Από εδώ από το Κάιρο, την πρωτεύουσα της Αιγύπτου, να αναφερθώ σε ένα μεγάλο γεγονός για την εκκλησία μας. Το Παλαίφατο Πατριαρχείο Αλεξανδρείας, το δεύτερο τη τάξει, κατόπιν πολλής προσευχής, κατόπιν πολλής περισκέψεως, με την παρουσία των Αγίων Αρχιερέων, με την παρουσία του Εξοχωτάτου Πρέσβεως της Ελλάδος, θα ήθελα επισήμως να αναγγείλω ότι από σήμερον το Πατριαρχείο μας κατέγραψε στα δίπτυχα την Ορθόδοξη Αυτοκέφαλη Εκκλησία της Ουκρανίας και τον Μακαριώτατο Προκαθήμενο αυτής κ. Επιφάνιο».<br/> <br/> <br/>Με τα λόγια αυτά, ο Πατριάρχης Αλεξανδρείας Θεόδωρος Β΄ ανακοίνωσε την απόφαση του Δευτερόθρονου Παλαίφατου Πατριαρχείου της Ορθοδοξίας να αναγνωρίσει την Ουκρανική Εκκλησία.<br/> <br/>«Έχω υπηρετήσει τόσα χρόνια στο χώρο της Εκκλησίας και γνωρίζω ότι από σήμερα, με το έλεος του Θεού, θα αρχίσει η λύσις αυτού του μεγάλου θέματος για την Εκκλησία μας. Η ομόνοια, η αγάπη, η ελπίδα, θα έλθει ανάμεσά μας», επεσήμανε ο Πατριάρχης Αλεξανδρείας, καταλήγοντας ότι «μέσα από τους αγώνες μας, τις προσπάθειές μας, θα δούμε τον Χριστό να μας λέγει ότι είναι εν μέσω υμών», προσέθεσε ο Αλεξανδρινός Προκαθήμενος.<br/> <br/>Αμέσως μετά, ο Έξαρχος του Πατριαρχείου Αλεξανδρείας στην Αθήνα, Μητροπολίτης Γουϊνέας κ. Γεώργιος, ανέγνωσε την επίσημη ανακοίνωση με την υπογραφή του Προκαθημένου της Ορθόδοξης Εκκλησίας της Αφρικής, κ. Θεοδώρου Β΄.<br/> <br/>Όπως δήλωσαν εκκλησιαστικοί κύκλοι στο ΚΥΠΕ, η σημερινή επίσημη ανακοίνωση ήλθε ως αποτέλεσμα των απόψεων των μελών της Αγίας και Ιεράς Συνόδου της Αλεξανδρινής Εκκλησίας, τις οποίες έλαβε υπόψη του ο Πατριάρχης Θεόδωρος για να προχωρήσει σε αυτό το ιστορικό βήμα.<br/> <br/>Τέλος, σύμφωνα με τους ίδιους κύκλους, κρίνεται ιδιαίτερα σημαντικό το γεγονός ότι η σημαντική αυτή ανακοίνωση έγινε μέσα σε μία αραβόφωνη κοινότητα, παρουσία Αρχιερέων του Αλεξανδρινού Θρόνου που προέρχονται από την Ελλάδα και την Κύπρο και οι οποίοι οι οποίοι υπηρετούν τον αφρικανικό ορθόδοξο ποίμνιο, μεταφέροντας το μήνυμα ότι η ορθοδοξία είναι υπεράνω εθνοφυλετισμού.<br/> <br/>Κατά την πανηγυρική θεία λειτουργία του ναού της μεγαλύτερης αραβόφωνης ελληνορθόδοξης κοινότητας της αιγυπτιακής πρωτεύουσας, στο πατριαρχικό συλλείτουργο συμμετείχαν ο Γέρων Μητροπολίτης Ναϊρόμπι κ. Μακάριος, ο Πατριαρχικός Επίτροπος Καΐρου Μητροπολίτης Μέμφιδος κ. Νικόδημος, ο Μητροπολίτης Ερμουπόλεως και Πατριαρχικός Επίτροπος για τους Αραβοφώνους κ. Νικόλαος, ο Έξαρχος της Αλεξανδρινής Εκκλησίας στην Αθήνα Μητροπολίτης Γουϊνέας κ. Γεώργιος, ο Μητροπολίτης Πηλουσίου κ. Νήφωνας και ο Επίσκοπος Βαβυλώνος κ. Θεόδωρος.<br/> <br/>Την όλη ακολουθία παρακολούθησαν επίσης ο Γενικός Πρόξενος της Ελλάδας στο Κάιρο, Γιώργος Δασκαλόπουλος, εκπρόσωποι της αραβόφωνης ελληνορθόδοξης κοινότητας Καΐρου καθώς επίσης και μέλη της ελληνικής παροικίας στην αιγυπτιακή πρωτεύουσα.<br/> <br/>ΚΥΠΕ</p>
    </article>
  </body>
</html>