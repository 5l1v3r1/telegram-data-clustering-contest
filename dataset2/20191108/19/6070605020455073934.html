<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Mor-home-anys-incendi-Capmany_0_2340366156.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T19:11:44+00:00"/>
    <meta property="og:title" content="Mor un home de 92 anys per un incendi a Capmany"/>
    <meta property="og:description" content="La seva dona, de 91 anys, ha quedat ferida lleu"/>
  </head>
  <body>
    <article>
      <h1>Mor un home de 92 anys per un incendi a Capmany</h1>
      <h2>La seva dona, de 91 anys, ha quedat ferida lleu</h2>
      <address>
        <time datetime="2019-11-08T19:11:44+00:00">08 Nov 2019, 19:11</time>
      </address>
      <p>Un home de 92 anys ha mort aquest divendres després de patir cremades en un incendi a casa seva a Capmany (Alt Empordà). La víctima estava amb la seva dona, de 91 anys, quan han passat els fets. A ella l'han traslladat a l'Hospital de Figueres en ambulància com a ferida lleu, mentre que a l'home l'han portar a l'Hospital Josep Trueta de Girona en helicòpter. Tot i així, la víctima ha mort hores després a urgències. L'avís s'ha rebut a les 8.10 hores del matí en un habitatge del carrer Canigó. Quan els Bombers hi han arribat, la teulada estava cremant. Segons ha explicat un fill del matrimoni a l'ACN, el pare havia baixat a la planta de baix del menjador a encendre la llar de foc.</p>
      <p>En el moment de l'incendi, el matrimoni estava sol a la casa. La filla, que viu amb ells, havia sortit una hora i mitja abans dels fets. L'home, de 92 anys, es valia per ell mateix però tenia dificultats per caminar, mentre que la dona, de 91 anys, té problemes de mobilitat i en aquell moment estava al llit. <br/><br/>Segons ha explicat un dels fills a l'ACN, el seu pare acostumava a baixar les escales amb la cadira elèctrica fins a la planta de baix, on hi ha el menjador, per encendre la llar de foc. El fill cada divendres els visita a primera hora, i avui ha rebut l'avís de l'incendi quan ja estava de camí. Segons els han dit, l'home presentava un fort cop al cap, a part de les cremades. "Pensem que podria haver-se marejat i que ha caigut a terra en el moment d'encendre el foc, que s'ha estès per tot el menjador". En aquesta planta també hi ha un lavabo, una habitació i un garatge. Els Mossos d'Esquadra han precintat tot el pis de baix per motius de seguretat. La planta de dalt ha quedat afectada pel fum.<br/><br/>Segons han informat els Bombers, han rebut l'avís a un quart de nou del matí. L'habitatge és al carrer Canigó número 4-6, a la zona de Can Coll de la Mata. S'hi han desplaçat dues ambulàncies del SEM i l'helicòpter medicalitzat, que s'ha endut l'home en estat crític per les cremades, que hores després ha mort. També hi han anat quatre patrulles dels Mossos d'Esquadra. Un dels agents ha localitzat la dona, que estava al llit, i els Mossos l'han tret a l'exterior de la casa. Després una ambulància se l'ha emportat a l'hospital de Figueres en estat lleu. Dos agents han hagut de ser atesos al lloc per inhalació de fum i alguna cremada lleu.</p>
    </article>
  </body>
</html>