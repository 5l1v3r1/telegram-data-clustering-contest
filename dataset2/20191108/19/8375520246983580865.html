<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/odin-z-najbilshih-bagatijiv-svitu-stav-profesorom-ukrajinskogo-vishu-638780.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T19:46:53+00:00"/>
    <meta property="og:title" content="Один з найбільших багатіїв світу став професором українського вишу"/>
    <meta property="og:description" content="Джек Ма посідає 21 місце в рейтингу найбагатших людей світу за версією Forbes"/>
  </head>
  <body>
    <article>
      <h1>Один з найбільших багатіїв світу став професором українського вишу</h1>
      <address>
        <time datetime="2019-11-08T19:46:53+00:00">08 Nov 2019, 19:46</time>
      </address>
      <h4>Джек Ма посідає 21 місце в рейтингу найбагатших людей світу за версією Forbes</h4>
      <p>Засновник групи компаній Alibaba Group, один з найбагатших бізнесменів світу, 55-річний Джек Ма став почесним професором Національної музичної академії України. Про рішення Вченої ради музичної академії під час урочистого прийому оголосив ректор навчального закладу Максим Тимошенко. </p>
      <p>Як повідомляє «Главком», зустріч із китайським гостем відбулася за участю студентів консерваторії, які заспівали Джеку Ма Многая Літа. Як розповів «Главкому» Максим Тимошенко, Джек Ма походить з родини музикантів і є справжнім поціновувачем музичного мистецтва. За словами ректора музакадемії, ідея організувати зустрічі належать студенти академії.</p>
      <figure>
        <img src="https://glavcom.ua/img/forall/users/49/4963/__11.jpg"/>
        <figcaption>Джек Ма напередодні виступив перед студентами Харківського національного університету. Фото: UA: Харків</figcaption>
      </figure>
      <p>Alibaba Group – одна з найбільших у світі груп компаній електронної комерції та найбільша в Китаї група компаній з торгівлі через інтернет. Була заснована у 1999 році у квартирі на той час небагатого китайського викладача з англійської мови Джека Ма разом із 17 компаньйонами у місті Ханчжоу. Назва Alibaba походить від імені одного з персонажів казок «Тисяча і одна ніч». Нині в Alibaba працює близько 60 тисяч співробітників.</p>
      <p>10 вересня 2019 року стало відомо, що Джек Ма пішов з посади Alibaba. Замість нього компанію очолив Деніел Чжан. Цікаво, що Джек Ма не зовсім відійшов від справ, адже у нього залишилося 6,22% акцій Alibaba. Він також має довічне місце в Alibaba Partnership, куди входять високопоставлені менеджери групи компаній. Зараз у цій найбільшій китайській компанії (яка крім іншого, володіє торговим майданчиком AliExpress) ринкова капіталізація складає $460 млрд. <a href="https://glavcom.ua/country/incidents/dzhek-ma-prijihav-do-yaroslavskogo-i-spraviv-furor-vistupayuchi-pered-studentami-harkivskogo-universitetu-638747.html">Статок самого Джека Ма</a> оцінюється в $41,8 млрд. У рейтингу найбагатших людей світу за версією Forbes Джек Ма посідає 21 місце.</p>
      <p>Як повідомляв «Главком», напередодні Джек Ма <a href="https://glavcom.ua/country/incidents/dzhek-ma-prijihav-do-yaroslavskogo-i-spraviv-furor-vistupayuchi-pered-studentami-harkivskogo-universitetu-638747.html">прочитав лекцію студентам Харківського національного університету</a> ім. Каразіна, а також завітав <a href="https://glavcom.ua/ru/news/milliarder-dzhek-ma-priehal-v-kiev-i-rasskazal-svoyu-formulu-uspeha-638773.html">до Києва на Міжнародний економічний форум</a>.</p>
      <p><b>Читайте також:</b> <a href="https://glavcom.ua/country/incidents/dzhek-ma-prijihav-do-yaroslavskogo-i-spraviv-furor-vistupayuchi-pered-studentami-harkivskogo-universitetu-638747.html?fbclid=IwAR0yJcjkD0_F_uflDe3ugkkQFT8821Qo9CoQ69444aeObadPcGbhTGSJHnk">Джек Ма приїхав до Ярославського і справив фурор, виступаючи перед студентами Харківського університету</a></p>
    </article>
  </body>
</html>