<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC_0_2340366151.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T19:52:55+00:00"/>
    <meta property="og:title" content="ERC s'erigeix com l'únic vot capaç de cavar &quot;la tomba política&quot; del PSOE i Cs"/>
    <meta property="og:description" content="Aragonès carrega contra la JEC per no restituir Junqueras com a candidat"/>
  </head>
  <body>
    <article>
      <h1>ERC s'erigeix com l'únic vot capaç de cavar "la tomba política" del PSOE i Cs</h1>
      <h2>Aragonès carrega contra la JEC per no restituir Junqueras com a candidat</h2>
      <address>
        <time datetime="2019-11-08T19:52:55+00:00">08 Nov 2019, 19:52</time>
      </address>
      <p>ERC ha acabat la campanya com la va començar: carregant contra el PSOE. Segons els republicans, Pedro Sánchez s'ha erigit en un dels principals problemes pels catalans i, només amb una derrota a les urnes de les generals a Catalunya, se'l podrà fer canviar d'opinió per abandonar la repressió i fer-lo dialogar. ERC també veu en aquestes eleccions com l'oportunitat per treure més escons a Catalunya que Ciutadans a tot l'Estat. Per tot això, ERC ha tancat la campanya a Terrassa demanant el vot perquè Catalunya sigui "la tomba política" de socialistes i taronges. </p>
      <p>El coordinador nacional d'ERC, Pere Aragonès, ha demanat que el seu partit repeteixi el triomf del 28-A per derrotar el "neonacionalisme espanyol" que encarnen, segons ell, el PSOE i Cs, però també el PP i Vox. El candidat a les generals d'ERC, Gabriel Rufián, ha demanat per la seva llista els vots no només de tots els republicans, sinó també de tots els "demòcrates". Ha fet una apel·lació precisa al votant "socialista i catalanista" desencantat amb el PSC. També ha incidit en la idea el president del Parlament, Roger Torrent, que ha considerat que no hi ha diferències entre Sánchez i la dreta espanyola. No només això, ha afirmat que el president espanyol en funcions n'és "el portaveu". No és casualitat que ERC hagi tornat a criticar els socialistes. Totes les enquestes apunten que la victòria de les generals a Catalunya se la jugaran el partit de Junqueras i el de Miquel Iceta.</p>
      <h3>Contra la JEC </h3>
      <p>Junqueras no serà el candidat d'ERC en aquestes eleccions generals, malgrat que el partit ha intentat 'in extremis' que se'l restituís com a cap de llista. Aquest divendres la Junta Electoral Central (JEC) <a href="https://www.ara.cat/politica/eleccions-generals-2019-10-novembre-JEC-rebutja-Junqueras-candidat_0_2340366105.html">ha rebutjat el recurs que els republicans</a> havien presentat ahir. Malgrat tot, ERC ha tancat la campanya intentant girar aquest nou revés al seu favor. Per ERC, la decisió de la JEC és el símbol que Junqueras és el rival a qui més tem l'Estat i, per tant, ha demanat que el diumenge es concentri el vot independentista en la llista republicana.</p>
      <figure>
        <img src="https://www.ara.cat/2019/06/12/politica/ERC-Oriol-Junqueras-autoritzat-Congres_2250984972_63442573_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-JEC-rebutja-Junqueras-candidat_0_2340366105.html">La JEC rebutja l'intent 'in extremis' d'ERC d'aconseguir que Junqueras sigui candidat el 10-N</a>
      </p>
      <h3>Batalla ara al Suprem</h3>
      <p>Malgrat que la JEC ha decidit no restituir Junqueras com a candidat, ERC manté oberta la batalla judicial perquè surti en llibertat. Dijous va presentar també un recurs al Suprem sol·licitant el seu alliberament immediat basat en una escletxa que els seus advocats han vist en la sentència del Procés i el tribunal encara ha de resoldre. Podria fer-ho la setmana que ve.</p>
      <figure>
        <a href="https://www.ara.cat/2019/11/08/politica/ERC-tancat-campanya-miting-Terrassa_2340376245_67242841_1200x800.jpg">
          <img src="https://www.ara.cat/2019/11/08/politica/ERC-tancat-campanya-miting-Terrassa_2340376245_67242841_1200x800.jpg"/>
        </a>
        <figcaption>ERC ha tancat la seva campanya amb un míting a Terrassa / MARC PUIG / ERC</figcaption>
      </figure>
      <h3>No al grup independentista únic</h3>
      <p>Per altra banda, ERC ha evitat al màxim en aquesta campanya entrar en una dinàmica de retrets creuats amb JxCat i ha intentat no haver de parlar dels seus rivals independentistes a les urnes. Avui, però, va hagut de fer una excepció per pronunciar-se sobre la proposta de Laura Borràs de fer un grup independentista únic al Congrés. En una entrevista amb Catalunya Ràdio, <a href="https://www.ara.cat/politica/eleccions-generals-2019-10-novembre-erc-descarta-formar-gran-grup-parlamentari-congres-jxcat-cup-contraproduent_0_2340366043.html">Rufián ho ha rebutjat al·legant que seria "contraproduent"</a> a nivell parlamentari perquè es perdria "temps i diversitat". "La diversitat de l'independentisme és tanta que no hi cap en un sol grup", ha argumentat.</p>
      <figure>
        <img src="https://www.ara.cat/2019/10/31/politica/candidat-ERC-eleccions-Gabriel-Rufian_2335576757_67046492_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-erc-descarta-formar-gran-grup-parlamentari-congres-jxcat-cup-contraproduent_0_2340366043.html">ERC descarta formar un "gran grup parlamentari" al Congrés amb JxCat i la CUP: "Seria contraproduent"</a>
      </p>
      <p>ERC compareix a les urnes del 10-N amb el vent de la demoscòpia a favor però, a la vegada, amb la pressió de que va guanyar les generals del 28 d'abril i qualsevol resultat que no sigui tornar a vèncer seria una decepció. El creixement del partit des que el 2011 Junqueras va agafar el timó és innegable. Dels 244.000 vots que va aconseguir a les eleccions espanyoles d'aquell mateix any, al milió de sufragis de fa sis mesos. Ara, l'objectiu és no fer passos enrere. Les últimes nits electorals d'Esquerra no han admès matisos. De la decepció profunda per perdre les catalanes de 2017 a l'eufòria pel triomf de les generals i les municipals d'aquest any. Diumenge, de nou, els vots serviran per mesurar l'estat d'ànim del partit per les properes batalles.</p>
    </article>
  </body>
</html>