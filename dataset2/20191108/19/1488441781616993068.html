<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/08/facebook-volta-la-faccia-al-candido-material-design-nuova-sgargiante-interfaccia-gradiente-foto-679889/"/>
    <meta property="og:site_name" content="AndroidWorld"/>
    <meta property="article:published_time" content="2019-11-08T19:25:50+00:00"/>
    <meta property="og:title" content="Facebook volta la faccia al candido Material Design per una nuova sgargiante interfaccia a gradiente (foto)"/>
    <meta property="og:description" content="Non sono passati molti mesi da quando Facebook ha aggiornato l’interfaccia della sua app per Android passando dal tradizionale blu..."/>
  </head>
  <body>
    <article>
      <h1>Facebook volta la faccia al candido Material Design per una nuova sgargiante interfaccia a gradiente (foto)</h1>
      <address><time datetime="2019-11-08T19:25:50+00:00">08 Nov 2019, 19:25</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Non sono passati molti mesi da quando <a href="https://www.androidworld.it/tag/facebook/">Facebook</a> ha aggiornato l’interfaccia della sua <a href="https://www.androidworld.it/tag/facebook-per-android/">app per Android</a> passando dal tradizionale blu a un <a href="https://www.androidworld.it/2019/03/08/facebook-nuova-grafica-material-design-615424/">bianco candido</a> (in contrasto con la sua immagine nell’opinione generale, nota qualcuno). Mentre da desktop è <a href="https://www.smartworld.it/internet/facebook-web-alle-porte-modalita-scura-chicche-foto.html">in test un nuovo design</a>, abbiamo visto in questi giorni il <a href="https://www.smartworld.it/internet/facebook-cambia-logo.html">nuovo logo della società</a> discostarsi nettamente dal passato. Allo stesso modo ora <b>sta sperimentando una sgargiante UI caratterizzata da una nuova navigation bar</b> e una nuova grafica per la sezione delle impostazioni.</p>
      <p>Le novità sembrano <b>disponibili solo per pochi utenti</b>, probabilmente selezionati a caso e abilitati via server, ma potete vedere come appaiono nelle immagini a fine articolo. La cosa che non si può fare a meno di notare al primo sguardo è la presenza di un <b>gradiente celeste-lilla</b> e la <b>nuova grafica del logo posizionato in grande al centro della nav bar</b>, ora spostata in basso. Sulla destra troviamo il pulsante per le notifiche, mentre a sinistra si accede al feed (queste sezioni non mostrano cambiamenti).</p>
      <p>Tappando sul logo centrale invece si apre il <b>menu delle impostazioni, anch’esso colorato con la sfumatura</b>, che mostra le stesse voci e le stesse icone di quello attualmente visibile a tutti, ma contenute in box bianchi. I cambiamenti come dicevamo non sembrano legati ad eventuali aggiornamenti, ma appaiono a chi ha la <b>versione 246.0.0.49.121</b>. Se siete tra i fortunati che hanno accesso alla novità <a href="https://www.androidworld.it/info/">segnalatecelo</a>!</p>
      <p>
        <a href="https://play.google.com/store/apps/details?id=com.facebook.katana">Disponibile su Google Play</a>
      </p>
      <p>Via: <a href="https://www.androidpolice.com/2019/11/08/facebook-app-ui-f-button-bottom-nav-bar/">Android Police</a></p>
    </article>
  </body>
</html>