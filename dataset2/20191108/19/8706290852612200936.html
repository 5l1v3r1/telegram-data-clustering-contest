<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683158/kyvernitikes-piges-kindynologies-apo-ton-syriza-ta-pragmata-pigai"/>
    <meta property="og:site_name" content="enikos.gr"/>
    <meta property="article:published_time" content="2019-11-08T19:22:00+00:00"/>
    <meta property="og:title" content="Κυβερνητικές πηγές: Κινδυνολογίες από τον ΣΥΡΙΖΑ - Tα πράγματα πηγαίνουν συνεχώς προς το καλύτερο"/>
    <meta property="og:description" content="Κριτική στον ΣΥΡΙΖΑ, τον οποίο κατηγορούν για «παραμύθια» προκειμένου «να καλύψει τα προεκλογικά..."/>
  </head>
  <body>
    <article>
      <h1>Κυβερνητικές πηγές: Κινδυνολογίες από τον ΣΥΡΙΖΑ - Tα πράγματα πηγαίνουν συνεχώς προς το καλύτερο</h1>
      <address>
        <time datetime="2019-11-08T19:22:00+00:00">08 Nov 2019, 19:22</time>
      </address>
      <p>Κριτική στον ΣΥΡΙΖΑ, τον οποίο κατηγορούν για «παραμύθια» προκειμένου «να καλύψει τα προεκλογικά του ψέματα και την μετεκλογική του αμηχανία», ασκούν κυβερνητικές πηγές, <a href="http://www.enikos.gr/politics/683099/syriza-gia-forologiko-nomoschedio-oi-elpides-ton-mesaion-stromato">σχολιάζοντας ανακοίνωση</a>, που εξέδωσε νωρίτερα σήμερα το κόμμα της αξιωματικής αντιπολίτευσης.</p>
      <p>«Ο κ. Τσίπρας καλλιεργούσε προεκλογικά τον φόβο ότι αν κερδίσει η ΝΔ θα έρθει η καταστροφή: θα κόψει συντάξεις, επιδόματα και αφορολόγητο. Οι πολίτες είδαν να συμβαίνει το ακριβώς αντίθετο. Τα πράγματα αντί να πηγαίνουν προς το χειρότερο όπως κινδυνολογούσε ο ΣΥΡΙΖΑ, πηγαίνουν συνεχώς προς το καλύτερο» αναφέρουν κυβερνητικές πηγές και συνεχίζουν: «Σήμερα ο ΣΥΡΙΖΑ επιστρέφει στον "τόπο του εγκλήματος". Μιλάει στο όνομα της μεσαίας τάξης, την οποία ο ίδιος εξαθλίωσε με την πολιτική της υπερφορολόγησης και των υπερπλεονασμάτων. Κυβερνώντας με "ταξική μεροληψία", όπως παραδέχθηκε ο υπουργός του κ. Τσακαλώτος, ο οποίος θεωρούσε ως μεσαία τάξη μια τετραμελή οικογένεια με εισόδημα από 12.000 έως 18.000 ευρώ».</p>
      <p>Από την <a href="http://www.enikos.gr/politics/683081/petsas-gia-epithesi-rouvikona-sto-grafeio-tis-kerameos-ofeiloun-o">κυβέρνηση </a>σημειώνουν ότι «με το νέο φορολογικό νομοσχέδιο της κυβέρνησης, για πρώτη φορά τα τελευταία χρόνια, αντί να αυξάνονται οι φόροι μειώνονται. Πολίτες, νοικοκυριά και επιχειρήσεις, θα πληρώσουν λιγότερα. Οι μισθωτοί και συνταξιούχοι της μεσαίας κατηγορίας εισοδήματος θα έχουν μείωση φόρου από 80 έως 200 ευρώ, ενώ οι ελεύθεροι επαγγελματίες θα έχουν μείωση φόρου 1.300 ευρώ. Έχει ήδη προηγηθεί η μείωση του ΕΝΦΙΑ, μεσοσταθμικά κατά 22% για το 2019. Και έπεται συνέχεια».</p>
      <p>Και καταλήγουν επισημαίνοντας ότι: «Η κυβέρνηση του Κυριάκου Μητσοτάκη, με σταθερότητα και συνέπεια υλοποιεί το πρόγραμμά της. Κι αφήνει στον ΣΥΡΙΖΑ τα παραμύθια για δήθεν εγγυοδοτικούς λογαριασμούς που ανακάλυψε μετεκλογικά για να καλύψει τα προεκλογικά του ψέματα και την μετεκλογική του αμηχανία».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683110/syriza-soou-mitsotaki-me-tis-trapezes-gia-na-kalypsei-to-doro-sto%0A%20%20%20%20%0A"/>
        <a href="http://www.enikos.gr/politics/683117/stylianidis-echoun-idi-syzitithei-osa-thigontai-apo-ton-tsipra-ol%0A%20%20%20%20%0A"/>
        <a href="http://www.enikos.gr/politics/683081/petsas-gia-epithesi-rouvikona-sto-grafeio-tis-kerameos-ofeiloun-o%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
        <a href="http://www.enikos.gr/politics/683053/charitsis-ston-realfm-978-na-psifistei-i-ermineftiki-diataxi-pou-%0A%20%20%20%20%0A"/>
        <a href="http://www.enikos.gr/politics/683051/epistoli-tou-alexi-tsipra-ston-evripidi-stylianidi-gia-ton-nomo-p%0A%20%20%20%20%0A"/>
        <a href="http://www.enikos.gr/politics/683028/simera-sta-kommata-to-schedio-nomou-gia-ti-psifo-ton-apodimon-se-%0A%20%20%20%20%0A"/>
        <a href="http://www.enikos.gr/politics/682901/psifistike-epi-tis-archis-to-nomoschedio-pou-kyronei-praxeis-nomo%0A%20%20%20%20%0A"/>
        <a href="http://www.enikos.gr/politics/682926/liakouli-o-syriza-pyrpolise-ti-diadikasia-tis-epitropis-paranoma-%0A%20%20%20%20%0A"/>
      </related>
    </article>
  </body>
</html>