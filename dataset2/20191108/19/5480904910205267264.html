<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nhl-zacne-v-praze-i-pristi-rok-dorazi-pastrnakuv-boston/1818911?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T19:28:00+00:00"/>
    <meta property="og:title" content="NHL začne v Praze i příští rok, dorazí Pastrňákův Boston"/>
    <meta property="og:description" content="Stockholm - Příští sezona nejslavnější hokejové soutěže NHL odstartuje znovu v Praze. V O2 areně se utkají Boston, v jehož dresu září v současnosti nejproduktivnější hráč ligy David Pastrňák, a Nashville. Na tiskové konferenci ve Stockholmu před dvěma zápasy mezi Tampou Bay a Buffalem to oznámil komisionář NHL Gary Bettman. Vedle Pastrňáka nastupuje za Bruins i David Krejčí, v týmu Predators žádný český hokejista nehraje. Termín utkání zatím není známý."/>
  </head>
  <body>
    <article>
      <h1>NHL začne v Praze i příští rok, dorazí Pastrňákův Boston</h1>
      <address><time datetime="2019-11-08T19:28:00+00:00">08 Nov 2019, 19:28</time> by <a rel="author" href="http://www.ctk.cz/" target="_blank">ČTK</a></address>
      <p>Stockholm - Příští sezona nejslavnější hokejové soutěže NHL odstartuje znovu v Praze. V O2 areně se utkají Boston, v jehož dresu září v současnosti nejproduktivnější hráč ligy David Pastrňák, a Nashville. Na tiskové konferenci ve Stockholmu před dvěma zápasy mezi Tampou Bay a Buffalem to oznámil komisionář NHL Gary Bettman. Vedle Pastrňáka nastupuje za Bruins i David Krejčí, v týmu Predators žádný český hokejista nehraje. Termín utkání zatím není známý.</p>
      <p>NHL začne v Praze podruhé za sebou. Letos v říjnu se v O2 areně představily Philadelphia a Chicago. Boston i Nashville sehrají před vstupem do dalšího ročníku v Evropě také přípravné zápasy. Bruins se v německém Mannheimu střetnou s místním týmem Adler, Predators čeká duel ve Švýcarsku proti SC Bern.</p>
      <p>"Byl jsem nadšený, když jsem se dozvěděl, že si s Bostonem zahraju příští rok v Praze," řekl pro klubový web Pastrňák, který v dosavadních 15 utkáních této sezony nasbíral 30 bodů za 15 branek a stejný počet asistencí.</p>
      <p>Boston se do Prahy vrátí po devíti letech. Tehdy se v O2 areně dvakrát utkal s Phoenixem (dnešní Arizonou) Coyotes. Ve 14 letech byl u toho Pastrňák jako divák. "Pamatuju si, jak jsem jako dítě jel do O2 areny, abych ten zápas viděl. Nikdy nezapomenu na vášnivé fanoušky a atmosféru. Nemůžu se dočkat, až ucítím podobnou energii v Praze a Mannheimu," uvedl třiadvacetiletý havířovský rodák.</p>
      <p>Už tehdy sledoval na ledě v bostonském dresu Krejčího. "V roce 2010 jsme načali ročník přípravným utkáním v Severním Irsku a poté jsme hráli v Praze. Byla to velmi výjimečná zkušenost, o kterou jsem se podělil se svou rodinou, přáteli a spoluhráči. Byl to začátek sezony, kterou si navždy budu pamatovat," prohlásil Krejčí, který tím narážel na fakt, že Boston v onom ročníku dokráčel po 39 letech ke Stanley Cupu.</p>
      <p>"Když jsem vyrůstal, byl můj sen hrát NHL, takže další návrat domů pro mě osobně znamená hodně. Je skvělé, že se liga neustále rozrůstá a přináší hokej do zemí po celém světě," konstatoval třiatřicetiletý rodák ze Šternberku.</p>
      <p>V Praze by se mohli představit také brankář Daniel Vladař, obránce Jakub Zbořil a útočník Jakub Lauko, kteří hrají na farmě Bostonu v AHL. Zatímco Zbořil si NHL premiérově vyzkoušel v minulé sezoně ve dvou duelech základní části, Vladař s Laukem na svůj debut v soutěži čekají.</p>
      <p>Boston s Nashvillem obstarají v následujícím ročníku už šestý soutěžní zápas NHL v Praze. První dva se uskutečnily v říjnu 2008 mezi New York Rangers a Tampou Bay Lightning.</p>
      <p>Vůbec poprvé zavítal do Prahy některý z týmů NHL v září 1989, kdy čerství vítězové Stanleyova poháru Calgary Flames v sestavě s Jiřím Hrdinou dvakrát vyzvali v přípravě československou reprezentaci. Exhibiční utkání sehráli v České republice i hokejisté Bostonu v roce 2010 proti Liberci a New York Rangers o rok později proti Spartě.</p>
      <p>Kromě české metropole se NHL vrátí na podzim i do Helsinek, kde se dvakrát utkají Colorado Avalanche a Columbus Blue Jackets. Do Finska soutěž zamíří po dvou letech.</p>
    </article>
  </body>
</html>