<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817100.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T19:46:00+00:00"/>
    <meta property="og:title" content="حزب الله: تغییر معادله سیاسی در لبنان را نمی‌پذیریم"/>
    <meta property="og:description" content="معاون رئیس شورای اجرایی حزب الله ضمن تاکید بر مخالفت با تغییر معادله سیاسی و نیز تغییر چهره سیاسی لبنان گفت: تشکیل دولت سالم و مستقل که بتواند اعتماد مردم را جلب کند، خواستاریم."/>
  </head>
  <body>
    <article>
      <h1>حزب الله: تغییر معادله سیاسی در لبنان را نمی‌پذیریم</h1>
      <address>
        <time datetime="2019-11-08T19:46:00+00:00">08 Nov 2019, 19:46</time>
      </address>
      <p>معاون رئیس شورای اجرایی حزب الله ضمن تاکید بر مخالفت با تغییر معادله سیاسی و نیز تغییر چهره سیاسی لبنان گفت: تشکیل دولت سالم و مستقل که بتواند اعتماد مردم را جلب کند، خواستاریم.</p>
      <p>شیخ "علی دعموش" در خطبه های نماز جمعه امروز در مجمع سیده زینب در بیروت اظهار داشت: تکاپوی خودجوش مردمی به منظور طرح مطالبات و مشکلات اجتماعی، اقتصادی و معیشتی از سوی برخی نیروها و طرف های داخلی، منطقه ای و بین المللی ربوده شده و در راستای اهداف سیاسی و تحمیل دستور کار مشخص مورد بهره برداری قرار گرفته است.<br/>وی گفت: آمریکا و متحدانش به دنبال زیرورو کردن توازن سیاسی در کشور و تغییر معادله داخلی و نیز تشکیل دولت در لبنان در راستای منافع خود هستند از همین رو روند امور را به سمت استعفای دولت سوق دادند و با سوء استفاده از تکاپوی مردمی به مسدود کردن راه‌ها و فلج کردن فعالیت کشور در روزهای گذشته اقدام کردند تا از این طریق شروط سیاسی خود را در تشکل دولت تحمیل کنند و دولت تکنوکرات (فن سالار) را از طریق حضور مردم در خیابان ها به کرسی بنشانند.</p>
      <p>شیخ دعموش تصریح کرد:  آمریکا به دنبال روی کار آوردن دولتی است که بتواند اولویت های آن را تحت سلطه خود داشته باشد و دستور کار سیاسی خود را در مسائل مختلف به اجرا در آورد، ترسیم مرزها طبق دیدگاه اسرائیل، آغاز عملیات استخراج نفت و گاز به نفع شرکت های آمریکایی، تبدیل لبنان به وطن جایگزین (برای پناهجویان) و هدف قرار دادن مقاومت و متحدانش و موضوع موشک ها و توانمندی های مقاومت از جمله این موارد است.</p>
      <p>وی در ادامه ضمن تاکید بر مخالفت حزب الله با تغییر معادله سیاسی در لبنان گفت: دولتی باید تشکیل شود که سالم و مستقل بوده و بتواند اعتماد همه لبنانی ها را جلب کند و پاسخگوی خواسته های برحق آنان باشد و علاوه بر آن اصلاحات اقتصادی ریشه ای را به اجرا در آورد و راه حل های عمیق و ریشه ای و متناسب با بحران های معیشتی مردم را ارائه کند.</p>
    </article>
  </body>
</html>