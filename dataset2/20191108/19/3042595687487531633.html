<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-funnet-mulig-arsak-til-damping-dodsfallene/71799874"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:16:41+00:00"/>
    <meta property="og:title" content="Har funnet mulig årsak til damping-dødsfallene"/>
    <meta property="og:description" content="- Vi er i ferd med å finne årsaken."/>
  </head>
  <body>
    <article>
      <h1>Har funnet mulig årsak til damping-dødsfallene</h1>
      <h2>- Vi er i ferd med å finne årsaken.</h2>
      <address><time datetime="2019-11-08T19:16:41+00:00">08 Nov 2019, 19:16</time> by <a rel="author">Marthe Ihle</a></address>
      <p>Flere amerikanske stater har gjort bruk av e-sigaretter med smak ulovlig, etter at landet opplevde <a href="https://www.dagbladet.no/nyheter/lege---frykter-en-epidemi/71565694">flere dødsfall knyttet til damping</a>. Til nå er minst 39 personer døde etter et utbrudd av lungesykdom.</p>
      <p>
        <b>CDC, senteret for sykdomskontroll og -forebygging, som ligger under det amerikanske Helse- og omsorgsdepartementet, har nå etterforsket dødsfallene. Det viser seg at brukerne kan ha blitt syke av et vitamin E-acetat.</b>
      </p>
      <p>- Vi er langt på vei i ferd med å finne årsaken, sier dr. Anne Schuchat, leder i CDC, til flere amerikanske medier.</p>
      <p>Hun legger likevel til at flere stoffer skal undersøkes nærmere.</p>
      <p>Dødsfallene har kommet etter meldinger om utbrudd av lungesykdommer som kan knyttes til bruk av e-sigaretter på tvers av USA.</p>
      <p>Pasienter har vist symptomer som hosting, pustevansker og utmattethet. I tillegg har noen kastet opp og hatt diare.</p>
      <p>Salg av e-sigaretter med nikotin er ulovlig i Norge, men i 2016 vedtok Stortinget å oppheve forbudet. Endringene vil trolig tre i kraft i 2019/20, <a href="https://www.helsedirektoratet.no/tema/tobakk-royk-og-snus/e-sigaretter-elektroniske-sigaretter-og-regelverk">opplyser Helsedirektoratet.</a></p>
    </article>
  </body>
</html>