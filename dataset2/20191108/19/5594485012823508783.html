<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/tsenata-na-zlatoto-se-srina-takava-ne-e-bila-ot-godini_news708213.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T19:30:00+00:00"/>
    <meta property="og:title" content="Цената на златото се срина, такава не е била от години"/>
    <meta property="og:description" content="Ценният металът поевтинява с 3,7% през тази седмица, което бележи най-големия спад от ноември 2016 г. насам"/>
  </head>
  <body>
    <article>
      <h1>Цената на златото се срина, такава не е била от години</h1>
      <h2>Ценният металът поевтинява с 3,7% през тази седмица, което бележи най-големия спад от ноември 2016 г. насам</h2>
      <address>
        <time datetime="2019-11-08T19:30:00+00:00">08 Nov 2019, 19:30</time>
      </address>
      <p>https://blitz.bg/ikonomika/tsenata-na-zlatoto-se-srina-takava-ne-e-bila-ot-godini_news708213.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573232837-1.jpg"/>
      </figure>
      <p>
        <b>Цената на златото е на път да отбележи най-голямото си седмично понижение от три години насам. То е причинено от напредъкът в търговските преговори между САЩ и Китай, който намали търсенето на т.нар. активи „убежища“, като златото, пише economic.bg</b>
      </p>
      <p>Ценният металът поевтинява с 3,7% през тази седмица, което бележи най-големия спад от ноември 2016 г. насам. Освен от благоприятното развитие на отношенията между Пекин и Вашингтон, тази седмица вниманието на инвеститорите беше привлечено и от някои признаци на стабилизация в световната икономика. </p>
      <p>Други благородни метали също отбелязаха понижения в цените си. Среброто например загуби 7,6% от стойността си.</p>
      <p>През тази година цените на златото се повишаваха не само от търговските спорове, но и от намаляване на лихвените проценти от страна на Федералния резерв и увеличеното търсене от страна на инвеститорите и централните банки.</p>
      <p>Сега изглежда, че тези три фактора започват да изчезват. Двете най-големи икономики в света са все по-близко до отмяна на митата като част от очакваната търговска сделка между тях. В същото време централната банка на САЩ наскоро посочи, че намаляването на лихвите за трети път тази година засега е достатъчно за икономиката.</p>
      <p>Златото остава под напрежение и в петък. Към 15:25 ч. българско време цената на ценния метал бележи спад 0,66% до ниво от 1461,54 долара за тройунция, след отчетено понижение от 1,5% в четвъртък.</p>
      <p>„Основният двигател за слабостта на златото е увеличаването на оптимизма по отношение на търговските перспективи“, казва Джон Шарма, икономист от National Australia Bank Ltd. „Все пак трябва да се помни, че търговската сделка все още не е сключена“, допълва той.</p>
    </article>
  </body>
</html>