<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zeme-eu-schvalily-novou-bezpecnostni-vybavu-vozidel/1818910?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T19:21:00+00:00"/>
    <meta property="og:title" content="Země EU schválily novou bezpečnostní výbavu vozidel"/>
    <meta property="og:description" content="Brusel - Členské země Evropské unie dnes formálně schválily seznam povinných bezpečnostních technologií, kterými budou vybaveny nové automobily od roku 2022. Ministři financí potvrdili dohodu unijních států s europarlamentem na konečné podobě novinek, které by podle některých odhadů mohly snížit počet smrtelných dopravních nehod až o pětinu."/>
  </head>
  <body>
    <article>
      <h1>Země EU schválily novou bezpečnostní výbavu vozidel</h1>
      <address><time datetime="2019-11-08T19:21:00+00:00">08 Nov 2019, 19:21</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Členské země Evropské unie dnes formálně schválily seznam povinných bezpečnostních technologií, kterými budou vybaveny nové automobily od roku 2022. Ministři financí potvrdili dohodu unijních států s europarlamentem na konečné podobě novinek, které by podle některých odhadů mohly snížit počet smrtelných dopravních nehod až o pětinu.</p>
      <p>Nová pravidla se budou vztahovat na osobní vozidla, dodávky, autobusy i nákladní automobily. Od května 2022 by tak všechna nová auta prodávaná na evropském trhu měla mít například systém inteligentní regulace rychlosti (ISA), který řidiče na základě sledování map a rozpoznání dopravních značek upozorní na překročení povolené rychlosti. Samotný systém neomezí rychlost vozidla a řidiči budou mít možnost jej vypnout, při každém nastartování se však zapne automaticky.</p>
      <p>K dalším povinným systémům bude patřit pokročilý systém nouzového brzdění a rozpoznávání únavy řidiče či technologie nouzového udržování vozidla v jízdním pruhu. Auta mají být vybavena také detekcí zpětného chodu či zařízením monitorujícím přesný tlak v pneumatikách. Snadněji do nich půjde instalovat alkoholový imobilizér.</p>
      <p>Nákladní vozy a autobusy budou nově muset mít podobu, která výrazně omezí mrtvé úhly kolem vozidla, do nichž řidič nevidí. Budou také povinně vybaveny technologiemi schopnými rozpoznat chodce a cyklisty v bezprostřední blízkosti.</p>
      <p>"Tato nová pravidla nám pomohou výrazně snížit počet úmrtí a vážných zranění na silnicích EU. Posilují též konkurenceschopnost evropských výrobců aut na celosvětovém trhu," konstatoval dnes finský ministr Timo Harakka, jehož země Radě EU předsedá. Evropský parlament schválil po nařízení už letos v dubnu.</p>
      <p>Od začátku století do roku 2017 se podle unijních statistik snížil počet úmrtí při dopravních nehodách v Evropě o více než polovinu. Dosud poslední povinné bezpečnostní úpravy automobilů však EU schválila před deseti lety.</p>
    </article>
  </body>
</html>