<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/deputat-dubnevich-viyshov-iz-sizo-329005_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T19:15:00+00:00"/>
    <meta property="og:title" content="Депутат Дубневич вийшов із СІЗО"/>
    <meta property="og:description" content="Підозрюваного в корупції депутата звільнили з-під варти після внесення застави."/>
  </head>
  <body>
    <article>
      <h1>Депутат Дубневич вийшов із СІЗО</h1>
      <h2>Підозрюваного в корупції депутата звільнили з-під варти після внесення застави.</h2>
      <address>
        <time datetime="2019-11-08T19:15:00+00:00">08 Nov 2019, 19:15</time>
      </address>
      <p>Член депутатської групи "За майбутнє" <b><a href="https://dt.ua/UKRAINE/sud-vidmovivsya-zaareshtovuvati-dubnevicha-328291_.html">Ярослав Дубневич</a></b>, підозрюваний у корупції, близько 18:00 п'ятниці, 8 листопада, вийшов з СІЗО. Народного депутата звільнили з-під варти у зв'язку з внесенням всієї суми застави.</p>
      <p>"протягом вчорашнього дня за нього було внесено заставу в повному обсязі. І буквально 40 хвилин тому він вийшов на волю" , - повідомив адвокат депутата Олександ Танакин у коментарі інформагентству "Інтерфакс-Україна".</p>
      <p>З вечора четверга Дубневич перебував у Київському слідчому ізоляторі.</p>
      <p>31 жовтня Верховна Рада підтримала зняття недоторканності, <b><a href="https://dt.ua/POLITICS/verhovna-rada-znyala-nedotorkannist-i-dozvolila-aresht-dubnevicha-327972_.html">притягнення до кримінальної відповідальності і арешт депутата Ярослава Дубневича</a></b>. Того ж дня йому <b><a href="https://dt.ua/POLITICS/dubnevichu-uzhe-vruchili-pidozru-327986_.htmll">вручили повідомлення про підозру</a></b>.</p>
      <p>САП наполягала на арешті Дубневича-молодшого з правом внесення 93 млн гривень застави, захист просив суд не обирати депутату запобіжного заходу взагалі. ВАКС відхилив обидва клопотання, призначивши підозрюваному <a href="https://dt.ua/UKRAINE/sud-vidmovivsya-zaareshtovuvati-dubnevicha-328291_.html"><b>заставу в розмірі 100 млн гривень</b></a>, а також зобов'язавши його здати закордонні паспорти і носити електронний браслет.</p>
      <p>7 листопада Апеляційна палата ВАКС <a href="https://dt.ua/UKRAINE/dubnevich-mozhe-zavtra-opinitisya-v-sizo-rishennya-sudu-328864_.html"><b>заарештувала Дубневича, знизивши при цьому суму застави до 90 млн</b></a>. Депутата взяли під варту в залі суду.</p>
      <p>Депутату інкримінують ч. 5 ст. 191 КК (привласнення, розтрата майна або заволодіння ним шляхом зловживання службовим становищем). За даними слідства, будучи депутатом восьмого скликання і головою транспортного комітету, Дубневич-молодший разом зі спільниками розробив схему про узгоджене завищення ціни при реалізації стрілочної продукції ПАТ "Укрзалізниця", яка завдала держкомпанії 93 млн гривень збитків.</p>
      <p>Кінцевими бенефіціарами ТОВ "Корпорація КРТ", яке продавало обладнання УЗ, є брати Богдан і Ярослав Дубневичи.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>