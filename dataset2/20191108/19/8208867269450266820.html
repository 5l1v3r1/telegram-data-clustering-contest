<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/08/news/rai_cda_nomine-240625982/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T19:47:00+00:00"/>
    <meta property="og:title" content="Rai, slittano le nomine previste per il cda di lunedì. Nel pacchetto entrano anche le direzioni dei tg"/>
    <meta property="og:description" content="L'accordo politico ancora non c'è. Tutto rinviato a dopo l'audizione dell'ad Salini in commissione di Vigilanza, a metà novembre"/>
  </head>
  <body>
    <article>
      <h1>Rai, slittano le nomine previste per il cda di lunedì. Nel pacchetto entrano anche le direzioni dei tg</h1>
      <h2>L'accordo politico ancora non c'è. Tutto rinviato a dopo l'audizione dell'ad Salini in commissione di Vigilanza, a metà novembre</h2>
      <address><time datetime="2019-11-08T19:47:00+00:00">08 Nov 2019, 19:47</time> by <a rel="author">SILVIO BUZZANCA</a></address>
      <p>L'accordo politico non c'è e dunque slittano le nomine Rai attese per lunedì. In ballo c'erano le nove poltrone delle super direzioni previste dal piano industriale dell'amministratore delegato Fabrizio Salini. Ma a Viale Mazzini si vuole allargare il discorso anche alle direzioni delle reti e dei tg: serve più tempo per far quadrare il puzzle. Di sicuro serve al Movimento Cinque Stelle, che ha fatto sapere a Salini di preferire un rinvio delle decisioni.<br/><br/>Tutto era pronto per varare le nomine nel cda di lunedì. Tutti gli amministrativi erano stati precettati per il week-end affinché si occupassero di istruire le pratiche: documenti, curricula e scartoffie. Poi, improvviso, il contrordine: tutti liberi. Si rimanda a nuova data. La motivazione ufficiosa è che l'azienda vuole allargare il pacchetto di nomine alle testate giornalistiche, anche se in realtà questa intenzione era già in campo da giorni.<br/><br/>Un'altra valutazione alla base della decisione di far slittare tutto sarebbe legata alle criticità espresse dalla Commissione di Vigilanza Rai nell'atto di indirizzo sul piano industriale. Criticità che avrebbero fatto ritenere opportuno attendere anche l'audizione dell'ad Rai Salini in Vigilanza, che dovrebbe essere fissata dopo la metà del mese di novembre.<br/><br/>In realtà, molto pesa il parere degli azionisti di riferimento di viale Mazzini: i partiti. Dal Movimento filtra insoddisfazione per la scarsa presenza di figure gradite al Movimento nel lotto dei nuovi super direttori di divisione, destinati a contare più dei direttori di rete. Per le tre caselle principali - Distribuzione, Marketing e Contenuti - sono in pole rispettivamente Marcello Ciannamea (quota centrodestra), Roberto Nepote (quota Lega) e Angelo Teodoli (quota Pd).<br/><br/><br/><br/>C'è poi il nodo Tg1, la vera grande casella al centro della trattativa. Il direttore Giuseppe Carboni è stato nominato in quota M5S, sulla sua eventuale sostituzione è scontro sia in azienda che in Parlamento. Massimiliano Capitanio, membro della Vigilanza, ha accusato il Tg1 di avere censurato l'incontro fra fra Sergio Mattarella e Giuseppe Conte sull'Ilva. Circolano da giorni i nomi dei possibili successori: in testa Franco Di Mare e Franco Di Bella. Nel frattempo, il 28 novembre Carlo Freccero lascerà la carica di direttore di Rai 2. E su questa poltrona si litiga a destra: Fratelli d'Italia la vuole per Ludovico Di Meo, i leghisti chiedono il ritorno di Antonio Marano.<br/><br/>Comunque il grande calderone di Viale Mazzini è in ebollizione. Ieri, per esempio, Primo Di Nicola, senatore grillino, ha chiamato a raccolta molti addetti ai lavori per parlare di un futuro assetto dell'azienda che tenga alla larga i partiti.<br/><br/>Al convegno grillino, Marcello Barachini, presidente della Vigilanza ha resso noto un sondaggio: il 57,3% degli intervistati assegna all'informazione Rai, un punteggio tra il 6 e il 7, il 17,6% tra l'8 e il 10, mentre solo il 23,1% le attribuisce un punteggio insufficiente. Barachini non si accontenta della semplice sufficienza e vorrebbe di più. Anche Michele Anzaldi, Italia Viva, considera scadenti i programmi Rai e lancia una petizione online per un taglio del canone.<br/><br/><br/><br/> </p>
    </article>
  </body>
</html>