<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-zrobiv-biznes-propoziciyu-glavi-alibaba-638784.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T19:59:32+00:00"/>
    <meta property="og:title" content="Зеленський зробив бізнес-пропозицію засновнику Alibaba"/>
    <meta property="og:description" content="Зеленський запропонував Джеку Ма розглянути можливість відкриття R&amp;D-центру в Україні"/>
  </head>
  <body>
    <article>
      <h1>Зеленський зробив бізнес-пропозицію засновнику Alibaba</h1>
      <address>
        <time datetime="2019-11-08T19:59:32+00:00">08 Nov 2019, 19:59</time>
      </address>
      <h4>Зеленський запропонував Джеку Ма розглянути можливість відкриття R&amp;D-центру в Україні</h4>
      <p>Президент України Володимир Зеленський в п'ятницю, 8 листопада, провів зустріч із засновником компанії Alibaba Group Джеком Ма, під час якої запропонував відкрити в Україні R&amp;D-центр (дослідний центр) компанії.</p>
      <p>Про це повідомила <a href="https://www.president.gov.ua/news/volodimir-zelenskij-zaproponuvav-dzheku-ma-rozglyanuti-mozhl-58285">пресслужба президента.</a></p>
      <p>«У нас дуже амбітні цілі. Ми хочемо повністю перезавантажити Україну, щоб у країні з’являлися такі люди, як ви», – зазначив Глава держави під час зустрічі.</p>
      <p>Зеленський додав, що до влади в Україні прийшли молоді люди, які прагнуть змін і хочуть зробити країну привабливою для інвестування.</p>
      <p>Зокрема, він розповів про проект «Держава у смартфоні» та наголосив, що трансформація України в успішну країну неможлива без цифрових технологій.</p>
      <p>Глава держави також висловив зацікавленість у спільних освітніх проектах, зокрема у сфері інформаційних технологій, адже Україна прагне створювати конкурентний ІТ-продукт.</p>
      <p>Також, на думку Зеленського, Українська держава може запропонувати багато цікавих бізнес-можливостей для інвесторів, зокрема для компанії Alibaba.</p>
      <p>Так, упродовж останніх років в Україні було відкрито понад 100 R&amp;D-центрів відомих глобальних компаній, таких як Samsung, Boeing, Ericsson, Huawei, Oracle, Siemens.</p>
      <p>Зеленський запропонував Джеку Ма розглянути можливість відкриття такого центру в Україні для посилення роботи Alibaba у європейському регіоні.</p>
      <p>Крім того, президент відзначив, що Україна має одних із найкращих у світі фахівців з data analytics і може запропонувати справді сильну експертизу для створення центру аналізу даних і штучного інтелекту (data analytics and artificial intelligence).</p>
      <related>
        <a href="https://glavcom.ua/news/zelenskiy-zaklikav-ukrajinciv-proyti-opituvannya-dlya-derzhavi-v-smartfoni-611309.html"/>
        <a href="https://glavcom.ua/photo/shvidshe-b-vzhe-na-lihu-smihu-yak-v-merezhi-zhartuyut-z-pojizdki-zelenskogo-na-peredovu-597411.html"/>
        <a href="https://glavcom.ua/news/zelenskiy-sogodni-zvilniv-22-ochilnika-rda--608511.html"/>
      </related>
    </article>
  </body>
</html>