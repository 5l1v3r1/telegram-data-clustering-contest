<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/sterke-pastander-i-anonym-bok/71797090"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:12:18+00:00"/>
    <meta property="og:title" content="Sterke påstander i anonym bok"/>
    <meta property="og:description" content="President Donald Trump beskrives «som en 12-åring i et flytårn» av en anonym forfatter på innsida av Trump-administrasjonen."/>
  </head>
  <body>
    <article>
      <h1>Sterke påstander i anonym bok</h1>
      <h2>President Donald Trump beskrives «som en 12-åring i et flytårn» av en anonym forfatter på innsida av Trump-administrasjonen.</h2>
      <address><time datetime="2019-11-08T19:12:18+00:00">08 Nov 2019, 19:12</time> by <a rel="author">Caroline Drefvelin</a></address>
      <p>Ei ny bok av en varsler som hevder at han eller hun er på innsida av Det hvite hus, skaper bølger i USA.</p>
      <p>I den forestående boka «A warning» tegnes et drepende bilde av den amerikanske presidenten, ifølge <a href="https://www.washingtonpost.com/politics/book-by-anonymous-describes-trump-as-cruel-inept-and-a-danger-to-the-nation/2019/11/07/b6b6c6f2-0150-11ea-8bab-0fc209e065a8_story.html">Washington Post</a>, som trykker et utdrag fra boka.</p>
      <p>
        <b>Forfatteren er den samme personen som for et drøyt år siden publiserte et anonymt leserinnlegg i New York Times - og som avisa karakteriserte som en høytstående ansatt i Det hvite hus.</b>
      </p>
      <p>«Jeg er en del av motstanden», skrev <a href="https://www.dagbladet.no/nyheter/anonym-stemme-fra-det-hvite-hus-sjokkerer-usa-hevder-det-finnes-intern-motstandsbevegelse-mot-trump/70177903">forfatteren i innlegget</a>, og hevdet at han eller hun var en av mange av tjenestemenn i administrasjonen som jobber mot Trump.</p>
      <p>I boka, som utgis 19. november, beskrives varsleren bare som en høytstående person i Trump-administrasjonen, ifølge Washington Post.</p>
      <h3>- Planla masseoppsigelse</h3>
      <p>Vedkommende kommer med oppsiktsvekkende påstander både om Trump selv, og om apparatet rundt presidenten.</p>
      <p>
        <b>Ifølge varsleren skal ei gruppe høytstående embedsmenn i Det hvite hus i ha vurdert å si opp jobbene sine i en masseoppsigelse i fjor, for å protestere mot president Donald Trumps oppførsel.</b>
      </p>
      <p>Planen omtales som en «midnight self-massacre», skriver Washington Post.</p>
      <p>Grunnen til at de ansatte likevel ikke skal ha gjennomført det, skal ha vært at det ville destabilisere en allerede vaklende regjering.</p>
      <h3>«Som en tolvåring»</h3>
      <p>I boka males det et skremmende portrett av presidenten, som slem, udugelig og en fare for nasjonen som han skal lede, ifølge avisa.</p>
      <p>Forfatteren hevder at hun eller han baserer innholdet på egne observasjoner og erfaringer.</p>
      <p>Trump beskrives som en person som skjener fra en krise til en annen:</p>
      <p>«Som en 12-åring i et flytårn, mens han dytter tilfeldig på de regjeringens knapper, likegyldig til om flyene skjener rundt på rullebanen og flyene frenetisk unngår flyplassen», ifølge forfatteren</p>
      <p>Forfatteren skriver at han eller hun ikke er kvalifisert til å vurdere presidentens mentale tilstand, men sier at «alt jeg kan si er at normale folk som tilbringer noe som helst tid med Donald Trump er utilpass med det de opplever, skriver forfatteren.</p>
      <p>
        <b>- Han stotrer, snøvler, blir forvirret, er lett irritert og har problemer med å prosessere informasjon, ikke av og til, men stadig vekk.</b>
      </p>
      <p>Videre forteller forfatteren om hvordan toppbyråkrater opplever presidentens nattlige twitter-tirader, og at de våkner om morgenen «i full panikk».</p>
      <h3>Panikk over Twitter</h3>
      <p>- Det er som å komme på eldrehjemmet ved daggry og oppdage at din gamle onkel løper rundt uten bukser over gårdsplassen og banner høyt over maten, mens bekymrede pleiere forsøker å få tak i ham, skriver forfatteren.</p>
      <p>- Du er sjokkert, moret og flau på samme tid. Bare at onkelen din ville trolig ikke gjøre det hver eneste dag, ordene hans blir ikke offentliggjort, og han trenger ikke å lede USA med en gang han har fått på seg buksene.</p>
      <h3>Benekter alt</h3>
      <p>En av de <a href="https://www.dagbladet.no/nyheter/kilde-trodde-pence-ville-fjerne-trump/71791687">oppsiktsvekkende påstandene i boka</a>, handler om det 25. grunnlovstillegget – «The 25th amendment» - som åpner for muligheten til å erstatte en sittende president med visepresidenten om han eller hun ikke skulle kunne fortsette i jobben.</p>
      <p>
        <b>Hvis et flertall i kabinettet ønsket å fjerne Trump som president, mente embedsmenn at visepresident Mike Pence ville ha støttet det, hevder forfatteren.</b>
      </p>
      <p>Påstanden er ikke dokumentert, ifølge Washington Post. Og Mike Pence har selv tatt sterk avstand fra påstanden, skriver <a href="https://edition.cnn.com/2019/11/07/politics/anonymous-book-mike-pence-25th-amendment/index.html">CNN.</a></p>
      <p>Pence sier han aldri har hørt snakk om å bruke grunnlovstillegget mot Trump, og kaller den anonyme forfatteren av boka «hårreisende».</p>
      <h3>- En feiging</h3>
      <p>- Hvis det er noen i vår administrasjon, eller som har jobbet i vår administrasjon, som ikke støtter presidenten eller hans agenda, burde han eller hun gjøre det eneste riktige og trekke seg, sier Pence.</p>
      <p>Boka kommer midt oppe i <a href="https://www.dagbladet.no/nyheter/presset-oker/71791662">et økende press mot presidenten</a> i forbindelse med Ukraina-skandalen.</p>
      <p>Ikke overraskende har også president Donald Trumps og hans talsmenn gått sterkt ut mot boka.</p>
      <p>
        <b>Pressetalsmann Stephanie Grisham har kalt boka «fiksjon» og den anonyme varsleren «en feiging», skriver Washington Post.</b>
      </p>
      <p>- Feigingen som skrev denne boka satte ikke navnet sitt på den fordi det bare er løgn, sier Grisham, og fortsetter:</p>
      <p>- Ekte forfattere kontakter menneskene de skriver om og sjekker fakta, men denne personen gjemmer seg, og gjør denne veldig elementære delen av å være forfatter umulig.</p>
      <p>Den anonyme forfatteren på sin side forsvarer avgjørelsen om å være anonym, og sier at det nødvendig for å få fram kritikken til offentligheten. Målet er å stoppe Trump fra å vinne presidentvalget neste år.</p>
      <p>Varsleren sier også at han eller hun kan komme til å stå fram når tida er inne.</p>
    </article>
  </body>
</html>