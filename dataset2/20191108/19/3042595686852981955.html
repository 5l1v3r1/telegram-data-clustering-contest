<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/6-0-til-norge-naermer-seg-em/71799916"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:00:00+00:00"/>
    <meta property="og:title" content="6-0 til Norge! Nærmer seg EM"/>
    <meta property="og:description" content="Lisa-Marie Utland slo an tonen med to mål i det første kvarteret da Norge tok et nytt steg mot EM-sluttspillet i England med 6-0 over Nord-Irland fredag."/>
  </head>
  <body>
    <article>
      <h1>6-0 til Norge! Nærmer seg EM</h1>
      <h2>Lisa-Marie Utland slo an tonen med to mål i det første kvarteret da Norge tok et nytt steg mot EM-sluttspillet i England med 6-0 over Nord-Irland fredag.</h2>
      <address><time datetime="2019-11-08T19:00:00+00:00">08 Nov 2019, 19:00</time> by <a rel="author">NTB I</a></address>
      <p>Reading-spissen spiller med ansiktsmaske etter at hun nylig brakk nesa i seriekamp mot Manchester United, men hun ofret seg i duellene fra start og ga Norge en pangstart. Etter to og et halvt minutt satte hun Karina Sæviks innlegg i tomt mål, i det 12. minutt vant hun en hodeduell og nikket inn Ingrid Moe Wolds innlegg.</p>
      <p>
        <b>Utland misset noen sjanser til å fullføre sitt hattrick, men i stedet scoret Guro Reiten, Ingrid Syrstad Engen og Caroline Graham Hansen to ganger i 2. omgang.</b>
      </p>
      <p>Sistnevnte er oppe i ti mål i kvalifiseringen og leverte også sin sjette assist. Med det topper hun listene blant alle spillere på de 47 lagene som deltar i kvalifiseringen.</p>
      <p>Graham Hansen var nest sist på ballen da Reiten skjøt 3-0 i krysset i det 51. minutt. Reiten la deretter et hjørnespark på hodet til Engen, som i Maria Thorisdottirs skadefravær vikarierte som midtstopper, før Graham Hansen skjøt inn 5-0 på pasning fra Wold.</p>
      <p>På overtid satte Barcelona-stjernen også 6-0 på pasning fra Reiten, og dermed fikk Norge samme resultat som i bortekampen mot nordirene.</p>
      <h3>Overlegent</h3>
      <p>Norge innledet kvalifiseringen med tre bortekamper og vant dem til sammen 26-1. Etter den første hjemmekampen har Norge 32 mål, ett flere enn Tyskland som inntil fredag var mestscorende lag i EM-kvalifiseringen.</p>
      <p>
        <b>Kvinnelandslagets publikumsrekord på 10.830, som ble satt da Norge slo England i Bergen i august, overlevde fredagens kamp, men med 6709 satte kvinnelandslaget ny rekord for kvalifiseringskamper på hjemmebane.</b>
      </p>
      <p>Nord-Irland er nummer 56 på FIFA-rankingen, 44 plasser bak Norge, og var ikke i nærheten av å stikke kjepper i hjulene for Martin Sjögrens lag på veien mot et nytt sluttspill.</p>
      <h3>På vei</h3>
      <p>Norge har fortsatt ikke møtt Wales, som er høyest rangerte grupperival (33.-plass), men waliserne avga poeng hjemme mot Nord-Irland (2-2). Intet tyder på at Norge vil ha problemer med å sikre gruppeseieren og kvalifisere seg til EM-sluttspill for 12. gang på rad.</p>
      <p>
        <b>Sluttspillet i 2021 foregår i England, der kvinnefotball surfer på en popularitetsbølge. Det er solgt over 90.000 billetter til landskampen mot Tyskland på Wembley lørdag.</b>
      </p>
      <p>Norge spilte sin siste landskamp i år og tok den 12. seieren på 17 kamper. Det ble fire tap, deriblant for England i VM-kvartfinalen, og en uavgjort kamp.</p>
    </article>
  </body>
</html>