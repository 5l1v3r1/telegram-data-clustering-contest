<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/683144/afti-einai-i-poini-pou-epivlithike-ston-doni"/>
    <meta property="og:site_name" content="enikos.gr"/>
    <meta property="article:published_time" content="2019-11-08T19:14:00+00:00"/>
    <meta property="og:title" content="Αυτή είναι η ποινή που επιβλήθηκε στον Δώνη"/>
    <meta property="og:description" content="Από την εξέδρα θα παρακολουθήσει ο προπονητής του Παναθηναϊκού, Γιώργος Δώνης..."/>
  </head>
  <body>
    <article>
      <h1>Αυτή είναι η ποινή που επιβλήθηκε στον Δώνη</h1>
      <address>
        <time datetime="2019-11-08T19:14:00+00:00">08 Nov 2019, 19:14</time>
      </address>
      <p>Από την εξέδρα θα παρακολουθήσει ο προπονητής του Παναθηναϊκού, Γιώργος Δώνης το ντέρμπι της ερχόμενης Κυριακής κόντρα στην ΑΕΚ. Ο τεχνικός του “τριφυλλιού” απολογήθηκε σήμερα στην πειθαρχική επιτροπή και τιμωρήθηκε με αποκλεισμό ενός μήνα από τον πάγκο της ομάδας του και πρόστιμο 5.000 ευρώ σ’ αυτή.</p>
      <p>Σύμφωνα με τα όσα έγραψε στο Φ.Α ο Σλοβένος ρέφερι, από τον οποίο οι «πράσινοι» είχαν πολλά παράπονα στο φινάλε του αγώνα με τον ΠΑΟΚ, ο Γιώργος Δώνης απώθησε τον 4ο διαιτητή της αναμέτρησης Μένιο Κουτσιαύτη στις καθυστερήσεις του παιχνιδιού, όταν και υποδείχθηκε το πέναλτι με το οποίο οι γηπεδούχοι ισοφάρισαν.</p>
      <p>Αναλυτικά η απόφαση σύμφωνα με την οποία ο τεχνικός του Παναθηναϊκού για ένα μήνα δεν μπορεί να έχει πρόσβαση σε αγωνιστικό χώρο κι αποδυτήρια αναφέρει:</p>
      <p>Γ/ ΠΑΕ Παναθηναϊκός, Γ. Δώνης (προπονητής): «Βάσει των αναφερομένων στο από 3/11/2019 Φύλλο Αγώνα, το οποίο σας γνωστοποιήθηκε, κατ’ άρθρο 15 του Κανονισμού Αγώνων Ποδοσφαίρου (Κ.Α.Π.) και στην από 3/11/2019 Έκθεση Παρατηρητή Αγώνα»: Για τη συμπεριφορά του κ. Δώνη: Επιβάλλει στην ΠΑΕ ΠΑΝΑΘΗΝΑΪΚΟΣ τη χρηματική ποινή των πέντε χιλιάδων (5.000,00) ευρώ για τη συμπεριφορά του β’ εγκαλούμενου. Επίσης, επιβάλλει στον κ. Δώνη τις ακόλουθες πειθαρχικές ποινές, ήτοι : α) τη χρηματική ποινή των πέντε χιλιάδων (5.000,00) ευρώ και β) την ποινή της απαγόρευσης της εισόδου του στον αγωνιστικό χώρο και στα αποδυτήρια για ένα (1) μήνα».</p>
      <p>Έτσι ο Δώνης δε θα βρίσκεται στον πράσινο πάγκο την ερχόμενη Κυριακή στην αναμέτρηση του Παναθηναϊκού, στο ΟΑΚΑ κόντρα στην ΑΕΚ, ενώ επίσης η τιμωρία, αν δεν αλλάξει κάτι σε πιθανή έφεση, ισχύει για τα ματς με τον Παναιτωλικό (Αγρίνιο), Αστέρα Τρίπολης (ΟΑΚΑ) και γυρίζει στις 8/12 στην εκτός έδρας αναμέτρηση στον Βόλο.</p>
      <p>Πηγή: filathlos.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/682541/ta-triponta-skotosan-ton-paok%0A%20%20%20%20%0A"/>
        <a href="http://www.enikos.gr/sports/682307/nikitis-o-olympiakos-sto-ntermpi-me-ton-paok%0A%20%20%20%20%0A"/>
        <a href="http://www.enikos.gr/sports/682274/kindynos-varias-kampanas-gia-ton-doni%0A%20%20%20%20%0A"/>
        <a href="http://www.enikos.gr/sports/682116/donis-mas-klevoun-yparchei-symmoria-pou-kyniga-ton-panathinaiko%0A%20%20%20%20%0A"/>
        <a href="http://www.enikos.gr/sports/682093/paok-panathinaikos-2-2-teliko%0A%20%20%20%20%0A"/>
        <a href="http://www.enikos.gr/sports/682092/paok-panathinaikos-1-2-87%0A%20%20%20%20%0A"/>
        <a href="http://www.enikos.gr/sports/682084/paok-panathinaikos-1-1-66%0A%20%20%20%20%0A"/>
        <a href="http://www.enikos.gr/sports/682066/paok-panathinaikos-0-1-im%0A%20%20%20%20%0A"/>
        <a href="http://www.enikos.gr/sports/682065/paok-panathinaikos-0-1-44%0A%20%20%20%20%0A"/>
      </related>
    </article>
  </body>
</html>