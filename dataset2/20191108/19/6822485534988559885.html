<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817072.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T19:17:00+00:00"/>
    <meta property="og:title" content="غیبت جان بولتون در جلسه استیضاح ترامپ"/>
    <meta property="og:description" content="جان بولتون که برای ایراد شهادت در یک جلسه در پشت درهای بسته خطاب به کمیته‌های پیش برنده تحقیقات برای استیضاح دونالد ترامپ دعوت شده بود، از حضور در این جلسه امتناع کرد."/>
  </head>
  <body>
    <article>
      <h1>غیبت جان بولتون در جلسه استیضاح ترامپ</h1>
      <address>
        <time datetime="2019-11-08T19:17:00+00:00">08 Nov 2019, 19:17</time>
      </address>
      <p>جان بولتون که برای ایراد شهادت در یک جلسه در پشت درهای بسته خطاب به کمیته‌های پیش برنده تحقیقات برای استیضاح دونالد ترامپ دعوت شده بود، از حضور در این جلسه امتناع کرد.</p>
      <p>به گزارش ایسنا، به نوشته پایگاه ان‌بی‌سی نیوز، به این ترتیب جان بولتون به جمع دیگر مقام‌های فعلی و سابق دولت دونالد ترامپ، رئیس جمهور آمریکا که از ایراد شهادت در مجلس نمایندگان آمریکا در ارتباط با تحقیقات مربوط به استیضاح وی امتناع کرده‌اند، پیوست.</p>
      <p>چند روز پیش جان بولتون که در ماه سپتامبر از سوی ترامپ اخراج شد، رسما برای ایراد شهادت خطاب به سه کمیته کنگره که تحقیقات برای استیضاح ترامپ را به پیش می‌برند دعوت شد اما چارلز کوپر، وکیل او سریعا اعلام کرد، موکلش تمایلی برای حضور یافتن در این جلسه ندارد.</p>
      <p>بولتون قرار بود ساعت ۹ صبح روز پنجشنبه به وقت محلی برای ایراد شهادت در مجلس نمایندگان آمریکا حاضر شود اما نهایتا در این جلسه حضور پیدا نکرد.</p>
      <p>این در حالی است که جنیفر ویلیامز، مشاور ویژه مایکل پنس، معاون رئیس جمهور آمریکا، در امور اروپا و روسیه که همچون بولتون برای ایراد شهادت در ارتباط با تحقیقات برای استیضاح ترامپ احضار شده بود، روز پنجشنبه در جلسه مربوطه حاضر شد.</p>
      <p>جاستین شور، وکیل وی در بیانیه‌ای اعلام کرد: جنیفر یک کارمند پرسابقه متعهد وزارت امور خارجه آمریکا است. او در صورت الزام برای حضور یافتن، به آنجا رفته و به پرسش‌های کمیته‌های تحقیق کننده پاسخ خواهد داد. ما انتظار داریم شهادت‌های وی عمدتا بازتاب‌دهنده آنچه که در اسناد و سوابق دولتی وجود دارد، باشد.</p>
      <p>یک مقام دست‌اندرکار در فرآیند استیضاح دونالد ترامپ به ان‌بی‌سی نیوز تایید کرد، ویلیامز برای ایراد شهادت در صبح روز پنجشنبه احضاریه دریافت کرده اما بولتون ، به گفته کوپر، وکیلش، برای حضور در جلسه ایراد شهادتش احضاریه دریافت نکرده بود.</p>
      <p>چارلز کوپرمن، معاون سابق بولتون نیز پیش از این به رغم دریافت احضاریه برای ایراد شهادت درارتباط با استیضاح ترامپ، از حضور در جلسه مربوطه امتناع کرده بود در حالی که کاخ سفید نیز تلاش کرده بود تا جلوی حضور او را در این جلسه بگیرد. کوپرمن که او هم موکل کوپر هست، سپس با ثبت شکایتی از یک قاضی فدرال خواست در خصوص این که آیا می‌ّبایست بر مبنای یک احضاریه‌ کنگره به ایراد شهادت بپردازد، حکم دهد.</p>
      <p>با این حال بنا به گفته یک مقام کمیته اطلاعاتی مجلس نمایندگان آمریکابه ان‌بی‌سی نیوز، این مجلس که به دنبال جلوگیری از تاخیر در فرآیند استیضاح ترامپ بوده، احضاریه مربوطه را پس گرفته است.</p>
      <p>اعضای دموکرات کنگره آمریکا می‌گویند، اولین جلسات علنی در ارتباط با تحقیقات استیضاح دونالد ترامپ از روزهای آتی آغاز خواهد شد.</p>
      <p>از سوی دیگر منابع آگاه به روزنامه واشنگتن پست گفتند که جان بولتون قلبا مخالف ایراد شهادت علیه ترامپ نبوده اما خواستار آن است که دادگاه فدرال راه را برای ایراد شهادت او هموار کند.</p>
    </article>
  </body>
</html>