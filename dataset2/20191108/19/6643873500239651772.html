<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/xPdpvQ/nygard-fikk-landslagsdebuten-utrolig-stort"/>
    <meta property="og:site_name" content="Bergens Tidende"/>
    <meta property="article:published_time" content="2019-11-08T19:52:32+00:00"/>
    <meta property="og:title" content="Nygard fikk landslagsdebuten: – Utrolig stort"/>
    <meta property="og:description" content="Rikke Nygard (19) debuterte da Norge slo Nord-Irland 6–0 for andre gang på tre måneder."/>
  </head>
  <body>
    <article>
      <h1>Nygard fikk landslagsdebuten: – Utrolig stort</h1>
      <h2>Rikke Nygard (19) debuterte da Norge slo Nord-Irland 6–0 for andre gang på tre måneder.</h2>
      <address><time datetime="2019-11-08T19:52:32+00:00">08 Nov 2019, 19:52</time> by <a rel="author">Åsmund Gullachsen</a></address>
      <p>
        <b>Norge – Nord-Irland 6–0</b>
      </p>
      <p><b>SR-Bank Arena: </b>For andre gang på tre måneder scoret Norge seks mål mot Nord-Irland, uten å selv slippe inn noen.</p>
      <p>
        <a href="https://www.bt.no/sport/i/e8RwBK/norge-herjet-med-nord-irland-graham-hansen-ble-tomaalsscorer">Les også<br/>Norge herjet med Nord-Irland, Graham Hansen ble tomålsscorer</a>
      </p>
      <p>19 år gamle Rikke Nygard fra Åsane fikk sin A-landslagsdebut i det som ble en festkveld for de drøyt 6000 tilskuerne på SR-Bank Arena i Stavanger.</p>
      <p>– Å få høre navnet sitt bli ropt opp foran så mange tilskuere er skikkelig stort! Det å få debuten er noe jeg har drømt om hele livet, sier Nygard.</p>
      <p>
        <a href="https://www.bt.no/sport/i/dOzgvz/fjoraaret-var-blytungt-naa-herjer-arna-bjoernars-supertalent">Les også<br/>Fjoråret var blytungt. Nå herjer Arna-Bjørnars supertalent.</a>
      </p>
      <h3>Byttet med forbildet</h3>
      <p>Etter 77 minutter på innbytterbenken, ble hun byttet inn for Vilde Bøe Risa. De to spilte sammen i Arna-Bjørnar før Bøe Risa ble utenlandsproff.</p>
      <p>– Jeg har spilt med Vilde siden jeg var liten, og sett opp til hun. Det er stort å komme inn for hun på A-landslaget, sier Nygard.</p>
      <figure>
        <img src="https://images.sacdn.no/v2/images/2de8b3ed-f944-4adf-98d9-6d2fe5ca6142?fit=crop&amp;h=2533&amp;w=1900&amp;s=2f84a46540d114755eaeb9233f526ea77efb8a33"/>
        <figcaption>BAMSEKLEM: Rikke Nygard fikk en stor klem fra Vilde Bøe Risa før hun løp ut til sin landslagsdebut.<cite>Åsmund Gullachsen</cite></figcaption>
      </figure>
      <p>Bøe Risa spilte sin 28. landskamp mot Nord-Irland. Hun gleder seg over Nygards inntreden på landslaget.</p>
      <p>– Jeg hadde et håp om at Rikke skulle få debuten sin i dag. Da jeg så at hun skulle inn for meg, ble jeg veldig glad på hennes vegne, sier Risa.</p>
      <p>Hun mener Nygards utvikling har skutt fart de siste årene.</p>
      <p>– Hun er to år yngre enn det jeg var da jeg debuterte. Hun tar nivået, og det er absolutt fortjent at hun får spille her i dag, sier hun.</p>
      <figure>
        <img src="https://images.sacdn.no/v2/images/5972a8c3-beb7-4149-8838-749f26f4771f?fit=crop&amp;h=1267&amp;w=1900&amp;s=c3529acfcf3f690f6a893e41a5715659fce78197"/>
        <figcaption>DOMINERTE: Vilde Bøe Risa er en av åtte spillere med fortid i Arna-Bjørnar i landslagstroppen.<cite>Vegard Wivestad Grøtt / Bildbyrån</cite></figcaption>
      </figure>
      <p>
        <a href="https://www.bt.no/sport/i/xPdz8V/maren-mjelde-haaper-ikke-det-er-lenge-foer-man-kan-leve-som-fotballsp">Les også<br/>Maren Mjelde: – Håper ikke det er lenge før man kan leve som fotballspiller i Norge</a>
      </p>
      <h3>Utklassing</h3>
      <p>Nygards debut kom ikke i en spennende fotballkamp.</p>
      <p>Norge, som er på 12. plass på FIFA-rankingen, tok kontroll fra start mot 54.-plasserte Nord-Irland.</p>
      <p>Stavanger-publikumet hadde knapt rukket å fullføre nasjonalsangen, før Karina Sævik fant en ensom Lisa-Marie Utland foran mål. Der var nordlendingen trygg, og scoret kampens første mål.</p>
      <p>Ti minutter senere, scoret Utland igjen, denne gangen med pannebrasken: 2–0 etter 12 minutter.</p>
      <figure>
        <img src="https://images.sacdn.no/v2/images/99073a4a-73fe-4bbb-ab96-a893532c990e?fit=crop&amp;h=1267&amp;w=1900&amp;s=b747b09a7035e44b3d172d0637639aed60b454d0"/>
        <figcaption>MÅLSCORER: Lisa-Marie Utland scoret to mål i løpet av kampens 12 første minutter.<cite>Vegard Wivestad Grøtt / Bildbyrån</cite></figcaption>
      </figure>
      <p>Norge dominerte hele omgangen gjennom, og de gangene nordirene fikk ballen, klarte de ikke holde på den lenge.</p>
      <p>Hjemmepublikumet måtte likevel vente til etter pause, før de fikk se flere scoringer. Da kom det imidlertid to på rappen, fra henholdsvis Guro Reiten og Ingrid Syrstad Engen.</p>
      <figure>
        <img src="https://images.sacdn.no/v2/images/575d24ca-8c48-4889-b8fe-6929d31bf834?fit=crop&amp;h=1267&amp;w=1900&amp;s=9c674a8f7dc92dd88edbde7c22dce7db32594526"/>
        <figcaption>JUBEL: Ingrid Syrstad Engen scoret sitt 5. landslagsmål fredag kveld.<cite>Vegard Wivestad Grøtt / Bildbyrån</cite></figcaption>
      </figure>
      <p>69 minutter ut i kampen scoret også Caroline Graham Hansen, da hun vendte på femøringen, og dunket ballen i mål fra sekstenmetersstreken.</p>
      <p>På overtid, scoret Graham Hansen igjen, og sørget for at Norge slo Nord-Irland 6–0 for andre gang på tre måneder.</p>
      <details>
        <summary>Fakta<br/>Norge – Nord-Irland 6–0 (2–0)</summary>
        <p>
          <i>SR-Bank Arena, Stavanger</i>
        </p>
        <p>
          <i>EM-kvalifisering gruppe C</i>
        </p>
        <p><b>Tilskuere: </b>6709</p>
        <p><b>Dommer</b><i><b>:</b></i><i> </i>Meliz Özçiğdem (Tyrkia)</p>
        <p><b>Mål</b><i><b>:</b></i><i> </i>1–0: Lisa-Marie Utland (3.), 2–0: Utland (12.), 3–0: Guro Reiten (51.), 4–0: Ingrid Syrstad Engen (53.), 5–0: Caroline Graham Hansen (69.), 6–0: Caroline Graham Hansen (90.)</p>
        <p><b>Norge</b><i><b> </b></i><b>(4–2–3–1)</b><i><b>:</b></i><i> </i>Cecilie Fiskerstrand – Ingrid Wold, Synne Hansen, Maren Mjelde (K) – Vilde Bøe Risa (Rikke Nygard fra 77. min) Caroline Graham Hansen, Guro Reiten, Karina Sævik (Amalie Vevle Eikeland fra 66. min)– Lisa-Marie Utland (Elise Thorsnes fra 66. min)</p>
      </details>
      <h3>Imponerte sjefen</h3>
      <p>– Vi gjennomfører kampen på en bra måte. Vi dominerer i 80 av 90 minutter, oppsummerte landslagssjef Martin Sjögren etter kampen.</p>
      <p>Han var imponert over kveldens debutant.</p>
      <p>– Rikke har imponert oss på de samlingene hun har vært med. Hun gjennomfører sin debut på en fin måte.</p>
      <p>Sjögren mener Nygard vil bli en viktig spiller for det norske landslaget i fremtiden.</p>
      <p>– Rikke har et internasjonalt snitt. Hun er veldig hurtig i forflytningen, og har en veldig god spilleforståelse, sier han.</p>
      <figure>
        <img src="https://images.sacdn.no/v2/images/0b454c3a-e7bc-4837-b3c6-09dcbe874f72?fit=crop&amp;h=1267&amp;w=1900&amp;s=d29b00f02ecb496bc11aa0780e3f79adf561bfa9"/>
        <figcaption>IMPONERT: - Vi ser frem mot EM om to år. Rikke Nygard er en av de vi har tro på for fremtiden, sier Martin Sjögren.<cite>VEGARD WIVESTAD GRØTT / BILDBYRÅN NORWAY</cite></figcaption>
      </figure>
      <p>
        <a href="https://www.bt.no/sport/i/e80kyy/bergenseren-er-fersk-i-england-hun-merker-en-stor-forskjell-fra-norsk">Les også<br/>Bergenseren er fersk i England. Hun merker én stor forskjell fra norsk fotball.</a>
      </p>
      <h3>Klarte ikke slå Bergen</h3>
      <p>Det er ikke lenge siden sist kvinnelandslaget spilte på Vestlandet. I september var det folkefest på Brann Stadion, da 10.830 tilskuere så Norge slå England.</p>
      <p>Det er den nest best besøke kvinnelandskampen på norsk jord noensinne. Rekorden ble satt i år 2000, da 15.762 så Norge spille mot USA på Ullevaal.</p>
      <p>
        <a href="https://www.aftenposten.no/sport/fotball/i/4qlRdV/stavanger-vil-knuse-bergen-kan-sette-ny-rekord">Det var på forhånd knyttet spenning til om Stavanger klarte å slå publikumsoppmøtet i Bergen.</a>
      </p>
      <p>Det klarte de ikke, med 6709 fremmøtte tilskuere.</p>
      <related>
        <h4>Les også</h4>
        <a href="https://www.bt.no/sport/i/qLxx4w/stor-kaaring-her-er-de-10-stoerste-haandballtalentene-i-norge"/>
        <a href="https://www.bt.no/sport/i/e8Rvpl/grepene-som-redder-brann-fra-stjernesmell-i-regnskapet"/>
        <a href="https://www.bt.no/sprek/i/3Jee3M/slankepulver-moetes-med-sterke-reaksjoner-grovt-misvisende"/>
        <a href="https://www.bt.no/sport/i/b56wzg/den-store-forskjellen-landslaget-faar-nesten-ikke-motstand-i-em-kvalif"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/okonomi/i/AdBBdA/kong-oscars-gate-ble-beskrevet-som-folketom-naa-har-barndomskompisene"/>
        <a href="https://www.bt.no/btmeninger/debatt/i/P9Xev0/nei-til-sykkelveier"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/btmagasinet/i/EWE3R5/mona-56-er-cannabisflyktning-hun-oensker-at-tiden-hun-har-igjen-ska"/>
        <a href="https://www.bt.no/sport/i/LAXg5V/en-overbevisende-seier-paa-en-slik-dag-er-ekstremt-sterkt-av-brann"/>
      </related>
      <ol>
        <li>
          <a href="https://www.bt.no/tag/Kvinnelandslaget_fotball">Kvinnelandslaget fotball</a>
        </li>
        <li>
          <a href="https://www.bt.no/tag/Norge">Norge</a>
        </li>
        <li>
          <a href="https://www.bt.no/tag/Maren_Mjelde">Maren Mjelde</a>
        </li>
      </ol>
    </article>
  </body>
</html>