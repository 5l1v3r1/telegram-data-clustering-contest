<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/to-je-o-ocetu-melanie-trump-povedala-soseda-246118"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T19:54:00+00:00"/>
    <meta property="og:title" content="To je o očetu Melanie Trump povedala soseda"/>
    <meta property="og:description" content="LJUBLJANA – Na ljubljanskem okrožnem sodišču se je nadaljevalo sojenje novinarju in uredniku Bojanu Požarju, ki ga zasebno preganja oče prve dame ZDA Melanie Viktor Knavs zaradi članka iz let..."/>
  </head>
  <body>
    <article>
      <h1>To je o očetu Melanie Trump povedala soseda</h1>
      <h2>Na sojenju Bojanu Požarju, ki ga zasebno toži Viktor Knavs, tri priče in sodni izvedenec.</h2>
      <address><time datetime="2019-11-08T19:54:00+00:00">08 Nov 2019, 19:54</time> by <a rel="author">Gordana Stojiljković</a></address>
      <p>LJUBLJANA – Na ljubljanskem okrožnem sodišču se je nadaljevalo sojenje novinarju in uredniku <b>Bojanu Požarju</b>, ki ga zasebno preganja oče prve dame ZDA <b>Melanie Viktor Knavs</b> zaradi članka iz leta 2016. Sodišče je zaslišalo tri priče in izvedenca računalniške stroke.<br/><br/>Sodnik <b>Zvjezdan Radonjić</b> presoja, ali je Požar s člankom Dokumenti, utaja davkov: Viktor Knavs, oče Melanie Trump, je bil v zaporu, ki ga je objavil na portalu pozareport.si 19. oktobra 2016, o očetu prve dame ZDA raznašal neresnice oziroma ga žaljivo obdolžil. Knavsova pooblaščenka <b>Nataša Pirc Musar</b> je na eni od prejšnjih obravnav v spis kot dokaz vložila »spremenjen« članek, v katerem naj bi Požar trdilno obliko povedi v nekaterih delih spremenil v pogojno, predvsem pa naj bi se na koncu naslova pojavila vprašaj in klicaj. Da bi razjasnili, kdaj je do sprememb prišlo, je sodišče postavilo izvedenca računalniške stroke in je včeraj stopil na oder za priče.</p>
      <blockquote>2 naslova sta bila različna, je povedal izvedenec.</blockquote>
      <p>Kot je povedal <b>Aleksander Boh</b>, se je ukvarjal le z naslovi, v vsebino se ni spuščal. Sam je ugotovil, da je program shranil dva članka, kolega, ki ga je zaprosil za pomoč, pa jih je naštel pet: »Obstaja najmanj pet prispevkov, različna pa sta dva naslova. Datuma spremembe ni bilo mogoče ugotoviti, sprememba pa se je zgodila med 20. in 25. oktobrom 2016.«<br/><br/>Izvedenec <b>Janko Šavnik</b> je prvi članek našel z datumom 19. oktober 2016 ob 6.29. Na vprašanje Pirc Musarjeve, ali lahko zatrdi, da članek ni bil spremenjen že 19. oktobra, je razložil, da »sem prvo pojavno obliko tega članka našel 20. oktobra 2016«.<br/><br/>Kot je pojasnil tudi na vprašanja Požarjevega pooblaščenca <b>Francija Matoza</b>, se je naslov spremenil enkrat po 20. oktobru. »Čisto mogoče je, da sem naslov oziroma članek spremenila jaz, ko sem opravljala lektorsko oziroma redaktorsko delo. Ker pa so od takrat minila že tri leta, se res ne spomnim,« je kot priča navajala novinarka, pri Požarju pa lektorica in redaktorica <b>Tina Bernik</b>. Kot je še povedala, Požar vedno objavi nelektorirane članke, ona pa jih običajno v roku ene ure pregleda.</p>
      <blockquote>Da bi razjasnili, kdaj je do sprememb v članku prišlo, je sodišče postavilo izvedenca računalniške stroke.</blockquote>
      <p>Potem je na oder za priče stopila <b>Anica Dernač</b>, soseda družine Knavs v Sevnici, ki je dala intervju ameriškemu novinarju, v katerem naj bi mu potrdila, da je bil Knavs v zaporu.<br/><br/>Požar je to pri novinarju<b> Gerardu Reyesu </b>tudi preveril. A Dernačeva je to na odru za priče zanikala. »Ameriški novinar je bil pri meni, a ga nisem nič razumela, bila je še neka prevajalka. Povedala sem, da smo bili osem let sosedje, nisem pa izjavila, da je bil Viktor v zaporu, tega ne bi vedela,« je dejala Dernačeva.</p>
    </article>
  </body>
</html>