<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/8/653516/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T19:45:00+00:00"/>
    <meta property="og:title" content="Депутат заплакала під час голосування за відокремлення &quot;труби&quot;: про що були її правки"/>
    <meta property="og:description" content="Під час розгляду законопроєкту в сесійній залі членкиня парламентського комітету з питань енергетики та житлово-комунальних послуг, депутатка “Слуги народу” Анна Скороход не змогла стримати емоцій і заплакала через ігнорування поправок, які вона подавала"/>
  </head>
  <body>
    <article>
      <h1>Депутат заплакала під час голосування за відокремлення "труби": про що були її правки</h1>
      <address>
        <time datetime="2019-11-08T19:45:00+00:00">08 Nov 2019, 19:45</time>
      </address>
      <p><b>Що сталось?</b> </p>
      <p>Минулого тижня Рада ухвалила відокремлення ГТС від "Нафтогазу". Тепер буде створена окрема компанія, на плечі якої ляже транзит російського газу територією України та постачання блакитного палива споживачам. Подробиці <a href="https://www.epravda.com.ua/publications/2019/11/5/653341/"><b>тут</b></a>. </p>
      <p>Під час розгляду законопроєкту в сесійній залі членкиня парламентського комітету з питань енергетики та житлово-комунальних послуг, депутатка "Слуги народу" Анна Скороход не змогла стримати емоцій і заплакала через ігнорування поправок, які вона подавала. </p>
      <figure>
        <iframe src="https://www.youtube.com/embed/bxregH5lvlk" width="640" height="360" data-service="Youtube" scrolling="no"/>
      </figure>
      <p>"Ви знаєте, у мене таке відчуття, що відбувається якесь знущання. Я сказала, що хочу пройти по своїх правках. Це означає, що я хочу пройти по своїх правках. А не те що до мене хтось підходить і каже – перестань їх подавати", – заявила вона.</p>
      <p>Колега, який знаходився поруч, спробував її заспокоїти: "Заспокойтеся, вам ще народжувати. Заспокойтеся, це не варте того".</p>
      <p>
        <b>Що важливо знати? </b>
      </p>
      <p>Проголосований законопроєкт передбачав винесення змін до 10 законів. При підготовці до другого читання до документу надійшло 169 поправок від 41 депутата.  </p>
      <p>Найбільше пропозицій та правок надійшло від групи народних депутатів: Юлія Тимошенко, Олексій Кучеренко, Сергій Власенко ("БЮТ") та Анна Скороход ("Слуга народу") у співавторстві з 27 народними депутатами, які багато в чому є тотожними. </p>
      <p>Зокрема, під час голосування в другому читанні, коли стався згаданий емоційний сплеск, Скороход наполягала на 10 поправках. Майже всі вони за змістом співпадали з поправками, які подавала Юлія Тимошенко. </p>
      <p>"Більшість з них були направлені на те, щоб "зламати" анбандлінг. Тимошенко під час голосування вийшла і підтримала закон, не сказавши про це Скороход. Та залишилася сама із своїми правками", — пояснив ЕП дивну поведінку депутатки один з членів енергетичного комітету парламент. </p>
      <p>
        <b>Про що були поправки Скороход? </b>
      </p>
      <p>Поправки нардепа "Слуги", як пояснили ЕП члени профільного комітету, створювали перешкоди для реалізації анбандлінгу та суперечать нормам Третього енергетичного пакета ЄС. Усі пропозиції Скороход можна звести до чотирьох основних пунктів. </p>
      <p><b>1.</b> Депутат пропонувала скасувати окремі норми Закону "Про ринок природного газу", якими встановлюються вимоги про відокремлення і незалежність оператора ГТС. Також вона пропонувала скасувати вимоги щодо обов’язковості проходження процедури сертифікації оператора ГТС перед отриманням ліцензії.</p>
      <p>Обидві пропозиції порушують міжнародні зобов'язання України за угодою Асоціації між Україною та ЄС, суперечать нормам Третього енергетичного пакету ЄС.  </p>
      <p><b>2.</b> Скороход пропонувала, щоб оператор ГТС займався не тільки транспортуванням газу, а ще і його зберіганням, та щоб йому передали підземні сховища газу.  </p>
      <p>Хоча відповідно до моделі незалежного оператора, яка була запропонована проєктом, напрацьованим з Європейською Комісією,  оператор ГТС не повинен виконувати невластиві для нього функції, в тому числі і функції зберігання. Відповідно до кращих практик країн ЄС, оператор ГТС здійснює суто транспортування природного газу, а непрофільні функції отримуються за рахунок третіх осіб. </p>
      <p><b>3.</b> Також окремі поправки нардепа передбачали недопущення "кваліфікованого партнера" до управління ГТС. Тобто, йдеться про залучення інших компаній для управління ГТС. </p>
      <p>Хоча законопроєкт саме був направлений на те, щоб дозволити передачу ГТС від Нафтогазу до нового відокремленого оператора. Без права її відчуження, приватизації або застави. </p>
      <p>Передбачається, що держава залишає контроль над оператором ГТС, оскільки володітиме ним на 51% або більше. У свою чергу, партнер ГТС визначатиметься за результатом конкурсу, умови якого розробляє і затверджує Кабмін. </p>
      <p><b>4.</b> Нардеп пропонувала визначити Кабмін органом управління ГТС. Проте це суперечить вимогам третього Енергетичного пакету, оскільки уряд також виконує роль акціонеру Нафтогазу. Тому вийшло би, що один і той самий орган виконує контроль над виробництвом та транспортуванням природного газу. </p>
      <p>
        <i>Тобто, усі ці поправки робили узгоджену </i>
        <a href="https://www.epravda.com.ua/publications/2019/11/5/653341/">
          <i>модель анбандлінгу</i>
        </a>
        <i> неможливою, деякі з них могли призвести до невчасної реалізації відокремлення. Чому це важливо і як це може вплинути на переговори з Росією, ЕП уже </i>
        <a href="https://www.epravda.com.ua/publications/2019/11/5/653341/">
          <i>писала раніше</i>
        </a>
        <i>. </i>
      </p>
      <p>Сама Скороход в ефірі <a href="https://www.youtube.com/watch?v=-fzqxzTdwFg">однієї з телепередач</a> на каналі ZIK заявила, що сльози стали причиною тиску з боку голови енергетичного комітету Верховної Ради Андрія Геруса. За її словами, він намагається виключити її зі складу комітету. </p>
      <figure>
        <iframe src="https://www.youtube.com/embed/-fzqxzTdwFg" width="640" height="360" data-service="Youtube" scrolling="no"/>
      </figure>
      <p>
        <b>Що відомо про Анну Скороход? </b>
      </p>
      <p>Стала депутатом "Слуги народу" завдяки перемозі на 93 окрузі (Київська область, міста Переяслав-Хмельницький, Ржищев, Богуславський, Кагарлицький, Миронівський, Рокитнянський райони).</p>
      <p>Випередила на окрузі Олександра Жукотанського, якого пов'язують з власником агрохолдингу "Миронівський хлібопродукт" Юрія Косюка.</p>
      <p>Цивільним чоловіком Скороход є російський банкір <a href="https://www.epravda.com.ua/news/2018/09/28/641084/">Олексій Алякін</a>, який раніше був бізнес-партнером бізнесмена <a href="https://www.epravda.com.ua/publications/2019/02/6/645001/">Павла Фукса</a>, який переїхав з РФ в Україну. </p>
      <p>Росія оголосила Алякіна в міжнародний розшук через шахрайські дії в банку "Пушкіно", яким той володіє.</p>
      <p>В Україні російського банкіра затримали восени 2018 року. Прокуратура РФ раніше направляла в Україну запит на його видачу, проте суд відмовив російському МЗС в його екстрадиції і зобов'язав повернути скасоване раніше українське громадянство бізнесмена. </p>
      <p>В Україні Алякін володіє ТОВ "Будівельний комбінат "Прогрес", де раніше працювала сама Скороход.</p>
      <p>Економічна правда</p>
    </article>
  </body>
</html>