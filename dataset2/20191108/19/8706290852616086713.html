<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683147/kostas-karamanlis-mechri-telos-tou-etous-oi-anakoinoseis-gia-ton-"/>
    <meta property="og:site_name" content="enikos.gr"/>
    <meta property="article:published_time" content="2019-11-08T19:16:00+00:00"/>
    <meta property="og:title" content="Κώστας Καραμανλής: Μέχρι τέλος του έτους οι ανακοινώσεις για τον ΒΟΑΚ"/>
    <meta property="og:description" content="Μέχρι το τέλος του έτους η κυβέρνηση θα ανακοινώσει τον τρόπο κατασκευής και χρηματοδότησης του ΒΟΑΚ, με «πληρωμές διαθεσιμότητας», ένα χρηματοδοτικό εργαλείο..."/>
  </head>
  <body>
    <article>
      <h1>Κώστας Καραμανλής: Μέχρι τέλος του έτους οι ανακοινώσεις για τον ΒΟΑΚ</h1>
      <address>
        <time datetime="2019-11-08T19:16:00+00:00">08 Nov 2019, 19:16</time>
      </address>
      <p>Μέχρι το τέλος του έτους η κυβέρνηση θα ανακοινώσει τον τρόπο κατασκευής και χρηματοδότησης του ΒΟΑΚ, με «πληρωμές διαθεσιμότητας», ένα χρηματοδοτικό εργαλείο που είναι ένα νέο είδος συμβάσεων παραχώρησης. Σύμφωνα με τον υπουργό Υποδομών και Μεταφορών, ο αυτοκινητόδρομος Χανιά - Άγιος Νικόλαος θα γίνει άμεσα και σε δεύτερη φάση το κομμάτι Κίσσαμος-Χανιά και Άγιος Νικόλαος-Σητεία.</p>
      <p>«Μέχρι το τέλος του χρόνου, κυβερνητικό κλιμάκιο θα κατέβει στην Κρήτη και όχι απλά θα σας πει πώς θα κάνουμε τον δρόμο, το οποίο έχουμε πει και προεκλογικά, αλλά θα σας πούμε και αυτό που εσείς δεν μας είπατε ποτέ, δηλαδή από πού θα βρούμε χρηματοδότηση», τόνισε ο κ. <a href="http://www.enikos.gr/politics/678928/karamanlis-exorthologismos-dromologion-gia-na-meiothoun-oi-kathys">Κώστας Καραμανλής</a>, στη Βουλή, απαντώντας σε ερώτηση του βουλευτή Ηρακλείου του ΣΥΡΙΖΑ Χαράλαμπου Μαμουλάκη, με θέμα τον Βόρειο Οδικό Άξονα Κρήτης.</p>
      <p>«Ας τελειώνουν επιτέλους τα πολιτικά παραμύθια. Εμείς έχουμε πει ως Αντιπολίτευση τι θα κάνουμε για τον ΒΟΑΚ. Θα πείτε κάποτε την αλήθεια στον κρητικό λαό; Για ποιον λόγο δεν έχει γίνει εδώ και σαράντα χρόνια ο δρόμος; Ξέρετε για ποιον λόγο; Διότι το έργο αυτό δεν έχει εύκολη χρηματοδότηση. Γιατί στο έργο αυτό η σύμβαση παραχώρησης, που εσείς ως σύμβασης παραχώρησης προτείνετε να το κάνετε, σημαίνει διόδια, όπως σε όλον τον κόσμο», ανέφερε ο υπουργός Υποδομών και Μεταφορών και συνέχισε: «Θα κατέβω στην Κρήτη και θα αποκαλύψω τι ήταν αυτό, που πραγματικά εννοούσατε, γιατί λέγατε σύμβαση παραχώρησης και μετά λέγατε ότι δεν θα βάλουμε διόδια».</p>
      <p>Στη συνέχεια, ο υπουργός Υποδομών και Μεταφορών, υποστήριξε ότι το έργο αυτό δεν έχει γίνει επί τόσα χρόνια γιατί δεν υπήρξε χρηματοδότηση. «Επομένως πριν λέμε λόγια του αέρα η κυβέρνηση, η κάθε κυβέρνηση, οφείλει να πει πως θα χρηματοδοτηθεί το έργο», είπε χαρακτηριστικά και τόνισε ότι αυτή τη στιγμή το έργο βρίσκεται στη φάση οικονομοτεχνικών μελετών και πολύ σύντομα θα ανακοινωθεί η λύση, δηλαδή από πού θα χρηματοδοτηθεί το έργο. «Αν δεν σας πούμε από που θα χρηματοδοτηθεί το έργο, απλά θα έχουμε μια αντιπαράθεση, απλά θα λέμε λόγια του αέρα, απλά θα μιλάμε για μελέτες, θα μιλάμε για χάραξη, αλλά τελικά δεν θα μιλάμε για το μείζον και για το πιο σοβαρό, πως θα χρηματοδοτηθεί το συγκεκριμένο έργο», κατέληξε ο κ. Κώστας Καραμανλής.</p>
      <p>Σε άλλο σημείο, ο υπουργός Υποδομών και Μεταφορών, απευθυνόμενος στον βουλευτή του ΣΥΡΙΖΑ είπε ότι «με έκπληξη διαπιστώνω ότι ο ΣΥΡΙΖΑ για δεύτερη συνεχόμενη εβδομάδα συνεχίζει να υποστηρίζει, θα μου επιτρέψετε να πω, μια πλασματική εικόνα που ως Κυβέρνηση προσπάθησε να δημιουργήσει. Την προηγούμενη εβδομάδα είχαμε μια ερώτηση σχετικά με την υπογειοποίηση των εννιάμισι χιλιομέτρων για την Πάτρα. Σήμερα έχουμε τον ΒΟΑΚ. Και μάλιστα στην ερώτησή σας, που την καταθέτετε ξανά γιατί δεν ήσασταν ικανοποιημένος από την απάντησή μου, έχει αναφερθεί η Κυβέρνηση, τόσο ο Πρωθυπουργός όσο και εγώ στις προγραμματικές μου δηλώσεις, αλλά και μέσω κοινοβουλευτικού ελέγχου στις 9 Αυγούστου. Όμως, αφού επιμένετε, εδώ είναι ο ναός της Δημοκρατίας, ας βάλουμε τα πράγματα σε μία σειρά", τόνισε ο κ. Κώστας Καραμανλής.</p>
      <related>
        <h4>σχετικά άρθρα</h4>
        <a href="http://www.enikos.gr/politics/682718/karamanlis-i-tourkia-deichnei-oti-ginetai-enas-pithanos-taraxias-%0A%20%20%20%20%0A"/>
        <a href="http://www.enikos.gr/politics/680804/karamanlis-erchontai-megales-prokliseis-kai-tha-chreiastei-na-par%0A%20%20%20%20%0A"/>
        <a href="http://www.enikos.gr/politics/678928/karamanlis-exorthologismos-dromologion-gia-na-meiothoun-oi-kathys%0A%20%20%20%20%0A"/>
        <a href="http://www.enikos.gr/politics/678108/thermi-ypodochi-tou-kosta-karamanli-sto-dimarcheio-thessalonikis-%0A%20%20%20%20%0A"/>
        <a href="http://www.enikos.gr/politics/677270/karamanlis-diasfalizoume-oti-ta-megala-erga-tha-ylopoiithoun%0A%20%20%20%20%0A"/>
        <a href="http://www.enikos.gr/politics/683101/lappas-ston-realfm-978-tin-triti-tha-exetastei-kanonika-o-frouzis%0A%20%20%20%20%0A"/>
        <a href="http://www.enikos.gr/politics/683090/kerameos-tha-synechisoume-na-syzitoume-me-epicheirimata-akomi-ki-%0A%20%20%20%20%0A"/>
        <a href="http://www.enikos.gr/politics/683081/petsas-gia-epithesi-rouvikona-sto-grafeio-tis-kerameos-ofeiloun-o%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
      </related>
    </article>
  </body>
</html>