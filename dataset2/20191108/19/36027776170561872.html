<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/08/toshkentda-avtomobil-yukxonasidan-6-mln-som-ogirlaganlikda-ayblanayotgan-shaxslar-ushlandi/?utm_source=daryo_lotin"/>
    <meta property="og:site_name" content="Daryo"/>
    <meta property="article:published_time" content="2019-11-08T19:13:00+00:00"/>
    <meta property="og:title" content="Toshkentda avtomobil yukxonasidan 6 mln so‘m o‘g‘irlaganlikda ayblanayotgan shaxslar ushlandi"/>
    <meta property="og:description" content="Hozirda ularning boshqa jinoyatlarga aloqasi bor yoki yo‘qligi tekshirilmoqda"/>
  </head>
  <body>
    <article>
      <h1>Toshkentda avtomobil yukxonasidan 6 mln so‘m o‘g‘irlaganlikda ayblanayotgan shaxslar ushlandi</h1>
      <address>
        <time datetime="2019-11-08T19:13:00+00:00">08 Nov 2019, 19:13</time>
      </address>
      <p>19-oktabr kuni Chilonzor tumani IIO FMB navbatchilik qismiga 42 yoshli Sherzod S. qo‘ng‘iroq qilib, avtomobilining yukxonasidan 6 million so‘m mablag‘ o‘g‘irlanganini ma’lum qildi, deb <a href="https://iibb.uz/ru/news/sotrudniki-guvd-g-tashkenta-zaderzhali-lits-podozrevaemyh-v-krazhe-deneg-iz-avtomobilja">xabar beradi</a> Toshkent shahar IIBB matbuot xizmati.</p>
      <p>Fuqaro mashinasini Bunyodkor ko‘chasida joylashgan kafe ro‘parasida qoldirgan.  U mashina yoniga tezda qaytgan, biroq shu vaqt ichida noma’lum shaxslar mashina yukxonasini ochib, pullarni o‘g‘irlashga ulgurgan.</p>
      <p>Ushbu holat bo‘yicha O‘zbekiston Respublikasi Jinoyat kodeksining 169-moddasi (O‘g‘rilik) bo‘yicha jinoyat ishi qo‘zg‘atildi.</p>
      <p>Olib borilgan tezkor qidiruv ishlari natijasida ushbu jinoyatni sodir etganlikda gumonlanib, andijonlik 31 yoshli Farhod.Sh. hamda 27 yoshli Jamshid.B qo‘lga olingan.</p>
      <p>Hozirda ularning boshqa jinoyatlarga aloqasi bor yoki yo‘qligi tekshirilmoqda.</p>
    </article>
  </body>
</html>