<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D9%86%DB%8C%D8%A7%D9%85%DB%8C%D9%86-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A7%D8%B2-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%AE%D9%88%D8%A7%D8%B3%D8%AA-%DA%A9%D9%87-%D8%A8%DB%8C%D8%AF%D8%A7%D8%B1-%D8%B4%D9%88%D8%AF-%D9%88-%D8%B1%D9%88%DB%8C-%D8%A7%DB%8C%D8%B1%D8%A7%D9%86-%D8%A8%DB%8C%D8%B4%D8%AA%D8%B1-%D9%81%D8%B4%D8%A7%D8%B1-%D8%A8%DB%8C%D8%A7%D9%88%D8%B1%D8%AF-20191108/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-08T19:13:36+00:00"/>
    <meta property="og:title" content="بنیامین نتانیاهو از اتحادیه اروپا خواست که بیدار شود و ایران را تحت فشار قرار دهد"/>
    <meta property="og:description" content="جمهوری اسلامی ایران چند روز پیش اعلام کرد که گام چهارم خود را در راستای کاهش تعهدات هسته‌ای خود در چهارچوب برجام برداشته است. بنیامین نتانیاهو، نخست وزیر اسرائیل، با اشاره به این اقدام که افزایش سطح و میزان غنی سازی اورانیوم توسط این کشور را در بر..."/>
  </head>
  <body>
    <article>
      <h1>بنیامین نتانیاهو از اتحادیه اروپا خواست که بیدار شود و ایران را تحت فشار قرار دهد</h1>
      <address>
        <time datetime="2019-11-08T19:13:36+00:00">08 Nov 2019, 19:13</time>
      </address>
      <p>
        <b>جمهوری اسلامی ایران چند روز پیش اعلام کرد که گام چهارم خود را در راستای کاهش تعهدات هسته‌ای خود در چهارچوب برجام برداشته است. بنیامین نتانیاهو، نخست وزیر اسرائیل، با اشاره به این اقدام که افزایش سطح و میزان غنی سازی اورانیوم توسط این کشور را در بر دارد، خواستار تحت  فشار‌ قرار دادن ایران شد.</b>
      </p>
      <p>"بنیامین نتانیاهو"، نخست وزیر اسرائیل، روز پنجشنبه ۷ اکتبر از رهبران کشورهای اتحادیه اروپا خواست که بیدار شوند و فشار بیشتری را بر جمهوری اسلامی ایران اعمال کنند تا این کشور رویکرد خود را تغییر دهد.</p>
      <p>در پی اعلام گام چهارم از سوی مقامات ایرانی، روسیه، آمریکا و اتحادیه اروپا از افزایش میزان و سطح غنی سازی در ایران ابراز نگرانی کردند و نخست‌وزیر اسرائیل نیز خواستار بازگشت فوری تحریم‌ها علیه تهران شد.</p>
      <p>نخست وزیر اسرائیل گفته است که ایران همچنان به پنهان کردن برنامه تسلیحات هسته‌ای مخفی خود ادامه داده و در یک پایگاه هسته‌ای در این کشور اورانیوم غنی‌شده تولید می‌کند.</p>
      <p>سازمان انرژی اتمی ایران روز چهار ‌شنبه ۶ اکتبر اعلام کرد که این کشور فرایند غنی‌سازی اورانیوم در "فردو" را آغاز کرده است.</p>
      <p>این اقدام دولت تهران، به‌ رغم هشدار روسیه و کشورهای اروپایی ذیربط در برجام صورت گرفت و واکنش‌های زیادی را در پی داشت.</p>
      <p>بگفتۀ بنیامین نتانیاهو، این اقدام ایران نه تنها برای اسرائیل و خاورمیانه بلکه برای همه کشور‌های جهان خطر دارد.</p>
      <p>نخست وزیر اسرائیل در سال ۲۰۱۸ ادعا کرده بود که «شواهد قطعی» در دست دارد که نشان می‌دهد جمهوری اسلامی ایران در یک انبار در منطقه‌ای «تورقوزآباد» در حومه تهران فعالیت‌های هسته‌ای اعلام‌نشده انجام می‌دهد.</p>
      <p>در نشست روز پنجشنبه ۷ اکتبر، کشورهای عضو آژانس بین‌المللی انرژی اتمی، گزارش مربوط به فعالیت‌های «تورقوزآباد» را مورد مطالعه و بررسی قرار دادند.</p>
    </article>
  </body>
</html>