<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/brann-hjalp-rosenborg/71799989"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:54:43+00:00"/>
    <meta property="og:title" content="Brann hjalp Rosenborg"/>
    <meta property="og:description" content="Nok en gang ble det målfattig i Bergen i en meget spesiell sesong for Brann, med 13 mål på 14 hjemmekamper. I kveld slo de likevel Odd - til Rosenborg-leirens store glede."/>
  </head>
  <body>
    <article>
      <h1>Brann hjalp Rosenborg</h1>
      <h2>Nok en gang ble det målfattig i Bergen i en meget spesiell sesong for Brann, med 13 mål på 14 hjemmekamper. I kveld slo de likevel Odd - til Rosenborg-leirens store glede.</h2>
      <address><time datetime="2019-11-08T19:54:43+00:00">08 Nov 2019, 19:54</time> by <a rel="author">Øyvind Godø</a></address>
      <ul>
        <li>
          <b>Brann - Odd 1-0 (0-0)</b>
        </li>
      </ul>
      <p>Brann er fremdeles laget som har sluppet inn færrest mål i Eliteserien 2019 - men samtidig fortsatt laget som har scoret færrest mål på hjemmebane - etter kveldens solide 1-0-seier over Odd i Bergen.</p>
      <p>
        <b>Lars Arne Nilsens mannskap dro i land en fortjent hjemmeseier over medaljejaktende Odd denne kalde fredagskvelden. Omstridte Daouda Bamba plasserte inn kampens eneste mål etter 74 minutter etter å ha fått ballen servert fra Kristoffer Barmens mage.</b>
      </p>
      <p>Selv om ikke målene rant inn på Brann Stadion denne gang heller, kunne Nilsen juble for en viktig seier i en periode <a href="https://www.dagbladet.no/sport/alarmerende-farlig-og-veldig-trist/71782432">hvor misnøyen blant supporterne har eskalert.</a></p>
      <figure>
        <img src="https://dbstatic.no/71800075.jpg?imageId=71800075&amp;width=512&amp;height=308"/>
        <figcaption><b>VIKTIG SEIER:</b> Lars Arne Nilsen kunne juble for tre poeng over Odd. Foto: Marit Hommedal / NTB scanpix Vis mer</figcaption>
      </figure>
      <p>
        <b>Samtidig hjalp Brann rivalen Rosenborg med kveldens seier over Skiens stolthet.</b>
      </p>
      <p>Odd og Rosenborg kjemper nemlig en innbitt kampen om 3.-plassen i Eliteserien som gir spill i Europa League-kvalifiseringen neste år.</p>
      <h3>RBK-jubel etter Branns seier</h3>
      <p>Den betyr særdeles mye for Rosenborg.</p>
      <p>
        <b>Om Odd klarer å bevare forspranget som de har til trønderne, vil det betyr flere titalls millioner i tapt inntekt for trønderne.</b>
      </p>
      <p>Det er i så fall svært kritisk for forrige sesongs seriemester, som budsjetterer med og lever etter å måle krefter i Europa.</p>
      <p>
        <b>Med Odds tap i Bergen kan Rosenborg klatre helt opp i ryggen om de slår serietoer Bodø/Glimt på Lerkendal søndag.</b>
      </p>
      <p>I så fall vil RBK da bare være ett poeng bak Odd i kampen om bronse og europacupspill.</p>
      <p>Rosenborg møter Bodø/Glimt hjemme, Viking borte og Ranheim hjemme i de siste tre kampene. Tromsø hjemme og Haugesund borte venter Dag-Eilev Fagermos menn i serieavslutningen.</p>
      <h3>Misnøye i Bergen</h3>
      <p>For Branns del har misnøyen økt gjennom høsten, grunnet fraværet av offensiv og underholdende angrepsfotball.</p>
      <p>
        <b>På 14 hjemmekamper har Brann bare scoret 13 mål. Det er desidert færrest i Eliteserien. Lillestrøms 15 hjemmemål er nest svakest.</b>
      </p>
      <p>- Det er hjemme det har sviktet i år, der Brann Stadion tidligere har vært en fryktet arena. Alle motstanderne som legger seg lavt, skaper trøbbel for Brann. Jeg så det allerede i vinter. Måten de scoret på, var ofte gjennom godt gjenvinningsspill. De har slitt voldsomt i etablert angrepsspill i lang tid, sier Erik Huseklepp til Dagbladet.</p>
      <p>
        <b>Bergensklubben har slupper inn færrest baklengs i Eliteserien denne sesongen, men framover fungerer lite for forrige sesongs bronsevinner.</b>
      </p>
      <p>Branns resultater i de siste åttekampene er:</p>
      <p>0-1<br/>0-0<br/>0-0<br/>0-0<br/>1-1<br/>1-1<br/>0-1<br/>1-0</p>
      <p>Branns største tap denne sesongen er for øvrig 0-1. Ikke én eneste gang har Lars Arne Nilsens gutter gått på et tomålstap i Eliteserien 2019, uten at det får Brann-fansen til å juble.</p>
      <h3>Sterke reaksjoner</h3>
      <p>Begeret rant over for mange da Nilsen valgte å kjøre hele sju forsvarsspillere fra start borte mot Vålerenga i helga.</p>
      <p>I tillegg til backfireren Teniste, Wormgoor, Rismark og Kristansen, var midtstopper Acosta midtbaneanker, mens backene Grøgård og Rolantsson ble brukt som vinger.</p>
      <p>
        <b>- Signalet med sju forsvarsspillere mot Vålerenga får folk til å reagere ekstra. Brann var så opptatt av å angripe mot Glimt at det gikk utover tryggheten. Derfor tror jeg Lars Arne gikk tilbake til det defensive og trygge mot VIF. Han var ikke komfortabel med Hawaii-fotballen mot Glimt. Jeg tror ikke det er så lurt. Brann må bevise nå at de kan spille underholdende fotball, sier Huseklepp til Dagbladet.</b>
      </p>
      <p>- De har sagt at de skal spille offensiv fotball. Da er det veldig rart at de bruker fire backer og tre midtstopper mot Vålerenga. Det var ikke akkurat lagt opp til offensiv fotball.</p>
      <h3>Nilsens forvandling</h3>
      <p>Da Lars Arne Nilsen startet trenerkarrieren sin i Hødd, var ambisiøs offensiv angrepsfotball hans varemerke.</p>
      <p>
        <b>Det ga strålende resultater da klubben rykket opp til 1. divisjon og som nyopprykket i OBOS-ligaen i 2011. Etter en tung vårsesong i 2012 med svært mange baklengs, tok Nilsen grep og endret det han kalte« en for naiv og romantisk fotballfilosofi».</b>
      </p>
      <p>Det ga umiddelbare resultater. Hødd reddet plassen i OBOS-ligaen, samtidig som de slo ut Sarpsborg 08, Haugesund, Brann og Tromsø på veien mot et sensasjonelt cupgull. Sesongen etter var Nilsens unge gutter bare en feilaktig dommeravgjørelse unna å rykke direkte opp til Eliteserien.</p>
      <p>
        <b>Da ga Nilsen seg på topp i Ulsteinvik-klubben - før han i 2015 tok over Brann og sørget for stor suksess der med sin nye mer balanserte fotballfilosofi.</b>
      </p>
      <p>- Lars Arne har beholdt den filosofien som du beskriver fra siste del av Hødd-tiden og kommet langt med den i Brann. Den var veldig riktig da han tok over Brann i OBOS-ligaen. Da var jeg selv der. Det handlet om å finne den defensive tryggheten, forteller Huseklepp til Dagbladet.</p>
      <p>
        <b>- Lars Arne har bygget fundamentet på defensiv trygghet. Den er der fortsatt. De har sluppet inn lite også i år, men har dessverre ikke skapt og scoret nok offensivt. Det er der skoen trykker.</b>
      </p>
      <p>Mot Odd i kveld lykkes imidlertid Brann og dro i land en sterk 1-0-triumf foran egne fans.</p>
      <p>
        <i>Erik Huseklepp slår likevel alarm:</i>
      </p>
    </article>
  </body>
</html>