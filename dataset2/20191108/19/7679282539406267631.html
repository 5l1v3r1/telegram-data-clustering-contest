<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-live-updates-know-all-key-facts-of-ayodhya-ram-janmbhoomi-babri-masjid-verdict-five-judges-security-increased-2839459.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T19:30:30+00:00"/>
    <meta property="og:title" content="Ayodhya Case: विवाद पर ऐतिहासिक फैसला आज, बढ़ाई गई जजों की सुरक्षा"/>
    <meta property="og:description" content="उच्चतम न्यायालय शनिवार को अयोध्या विवाद पर फैसला सुनाएगा। संवेदनशील राम जन्मभूमि-बाबरी मस्जिद भूमि विवाद पर पांच जजों की संविधान पीठ ने 40 दिनों तक लगातार सुनवाई के बाद 16 अक्तूबर को फैसला सुरक्षित..."/>
  </head>
  <body>
    <article>
      <h1>Ayodhya Case: विवाद पर ऐतिहासिक फैसला आज, बढ़ाई गई जजों की सुरक्षा</h1>
      <address><time datetime="2019-11-08T19:30:30+00:00">08 Nov 2019, 19:30</time> by <a rel="author">विशेष संवाददाता,नई दिल्ली</a></address>
      <p>उच्चतम न्यायालय शनिवार को अयोध्या विवाद पर फैसला सुनाएगा। संवेदनशील राम जन्मभूमि-बाबरी मस्जिद भूमि विवाद पर पांच जजों की संविधान पीठ ने 40 दिनों तक लगातार सुनवाई के बाद 16 अक्तूबर को फैसला सुरक्षित रख लिया था।</p>
      <p>न्यायालय की वेबसाइट पर एक नोटिस के माध्यम से शुक्रवार देर शाम दी गई जानकारी के अनुसार मुख्य न्यायाधीश रंजन गोगोई, न्यायमूर्ति एस ए बोबडे, न्यायमूर्ति धनन्जय वाई चन्द्रचूड़ , न्यायमूर्ति अशोक भूषण और न्यायमूर्ति एस अब्दुल नजीर की संविधान पीठ सुबह साढ़े दस बजे फैसला सुनाएगी। सूत्रों के मुताबिक, कोर्ट ने निर्णय सुनाने का यह फैसला यूपी के मुख्य सचिव और डीजीपी के साथ एक बैठक के बाद लिया। शनिवार को छुट्टी के दिन सुप्रीम कोर्ट की संवैधानिक बेंच बैठेगी। इसे देखते हुए पूरे देश में सुरक्षा चाक-चौबंद कर दी गई है।</p>
      <p>
        <b>अहम मामलों की सुनवाई कर रहे जजों की सुरक्षा कड़ी की गई</b>
      </p>
      <p>अहम मामलों की सुनवाई कर रहे न्यायाधीशों और अयोध्या विवाद पर फैसला देने वाले हाईकोर्ट के जजों की सुरक्षा कड़ी कर दी गई है। खुफिया इनपुट के आधार पर यह फैसला किया गया है। सूत्रों के अनुसार प्रदेश की विभिन्न अदालतों में आतंकी मामलों की सुनवाई कर रहे जजों की सुरक्षा कड़ी की गई है। इसके साथ ही अयोध्या विवाद पर फैसला देने वाले हाईकोर्ट के तीनों सेवानिवृत्त जजों की सुरक्षा भी कड़ी की गई है। उनकी सुरक्षा में लगे पुलिस अधिकारियों व कर्मचारियों को पूरी सतर्कता बरतने के निर्देश दिए गए हैं।</p>
      <p>
        <b>रोजाना 40 दिन तक की सुनवाई</b>
      </p>
      <p>मुख्य न्यायाधीश रंजन गोगोई की अध्यक्षता वाली पांच सदस्यीय संविधान पीठ ने, अयोध्या में 2.77 एकड़ विवादित भूमि तीन पक्षकारों-सुन्नी वक्फ बोर्ड, निर्मोही अखाड़ा और राम लला विराजमान के बीच बराबर-बराबर बांटने के इलाहाबाद उच्च न्यायालय के सितंबर, 2010 के फैसले के खिलाफ दायर अपीलों पर छह अगस्त से रोजाना 40 दिन तक सुनवाई की थी। इस दौरान विभन्न पक्षों ने अपनी-अपनी दलीलें पेश की थीं। संविधान पीठ ने इस मामले में सुनवाई पूरी करते हुए संबंधित पक्षों को ‘मोल्डिंग ऑफ रिलीफ’ (राहत में बदलाव) के मुद्दे पर लिखित दलील दाखिल करने के लिए तीन दिन का समय दिया था।</p>
      <p>
        <b>दूसरी लंबी सुनवाई</b>
      </p>
      <p>उच्चतम न्यायालय के इतिहास में अयोध्या विवाद पर दूसरी सबसे लंबी सुनवाई हुई। लगातार 40 दिन संवैधानिक बेंच बैठी और मैराथन सुनवाई के बाद 16 अक्तूबर को फैसला सुरक्षित कर लिया गया था। इतिहास में सबसे लंबी सुनवाई केशवानंद भारती से सबंधित वाद में सुप्रीम कोर्ट में चली थी। तब 68 दिन सुनवाई चली थी।</p>
      <p>
        <b>हिंदू पक्ष की अहम दलील</b>
      </p>
      <p>- एएसआई की रिपोर्ट में मिला मंदिर का ढांचा। स्कंद पुराण में राम जन्मस्थान का जिक्र<br/>- बाबर कभी अयोध्या नहीं आया और उसने किसी मस्जिद का निर्माण नहीं कराया<br/>- मीर बाकी नाम का कोई शख्स नहीं था, जिसे बाबर का सेनापति बताया जाता है<br/>- 1934 से मस्जिद में नमाज नहीं पढ़ी गई। जन्मस्थान पवित्र और पूज्य<br/><br/><b>मुस्लिम पक्ष की अहम दलील</b></p>
      <p>- 1949 में गुंबद के नीचे मूर्ति रखी गई। मूर्ति का प्रकट होना चमत्कार नहीं<br/>- राम जन्मस्थान को लेकर विवाद है। जन्मस्थान को लेकर कोई सबूत नहीं<br/>- बाबरनामा में इस बात का जिक्र है कि बाबरी मस्जिद बाबर ने बनवाई थी<br/>- हिंदू पक्षकारों ने सिर्फ गजेटियर्स का हवाला दिया था और अभिलेखों को छोड़ दिया</p>
      <p>
        <b>
          <a href="https://www.livehindustan.com/uttar-pradesh/story-ayodhya-verdict-all-school-colleges-will-remain-closed-from-9-november-to-11-november-2839095.html">अयोध्या केसः चप्पे-चप्पे पर पैनी नजर, स्कूल-कॉलेज सोमवार तक बंद</a>
        </b>
      </p>
      <p>
        <b>
          <a href="https://www.livehindustan.com/uttar-pradesh/story-ayodhya-verdict-ayodhya-dispute-timeline-what-was-1994-ismail-farooqui-case-why-said-mosque-is-not-connected-to-islam-2839138.html">अयोध्या विवाद : क्या है 1994 का इस्माइल फारूकी केस, क्यों कहा गया मस्जिद इस्लाम से जुड़ा हुआ नहीं</a>
        </b>
      </p>
    </article>
  </body>
</html>