<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/it-industry/golovni-novini-v-it-industriji-za-tizhden-50052423.html"/>
    <meta property="og:site_name" content="НВ"/>
    <meta property="article:published_time" content="2019-11-08T19:00:00+00:00"/>
    <meta property="og:title" content="Школярка обставила Ілона Маска, а в Україні тестують 5G. Головне в IT за тиждень"/>
    <meta property="og:description" content="Українські IT-експерти розповідають про важливі події в промисловості за минулий тиждень."/>
  </head>
  <body>
    <article>
      <h1>Школярка обставила Ілона Маска, а в Україні тестують 5G. Головне в IT за тиждень</h1>
      <h2>Українські IT-експерти розповідають про важливі події в промисловості за минулий тиждень.</h2>
      <address>
        <time datetime="2019-11-08T19:00:00+00:00">08 Nov 2019, 19:00</time>
      </address>
      <h3>Олексій Воронков, керівник з розвитку програми e-Residency на зовнішніх ринках</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/455/big_portrait/060ee3ca610356beb3b973d3e574d700.png?stamp=20191108161045&amp;q=85&amp;output=jpg&amp;bg=white"/>
        <figcaption>Фото: Олексій Воронков</figcaption>
      </figure>
      <p>1. У Ілона Маска з'явилася конкурентка і їй 13. Школярка з Нью-Йорка Керолайн Краучлі придумала альтернативу проекту швидкісного перевезення пасажирів Hyperloop від компанії SpaceX. Вона запропонувала побудувати спеціальні вакуумні труби поруч з існуючими залізничними коліями і переміщати поїзди за допомогою магніту. При цьому, швидкість поїздки може досягати 1000 км/год і бути абсолютно безпечною. Ідею дівчинки дешевше і простіше реалізувати, адже можна використовувати потужності та інфраструктуру, яка вже є. Основна задумка — зробити цей вид транспорту швидше, безпечніше і дешевше. Чи буде така концепція реалізована — це ще питання. Але те, що ідеї школярів можуть конкурувати з самим Маском, захоплює.</p>
      <p>2. Поки Twitter забороняє політичну рекламу, Facebook придумує як захистити сторінки політиків. Компанія представила спеціальну програму захисту від злому сторінок кандидатів на політичні посади Facebook Protect. Вона швидко відстежить несанкціонновану спробу входу в обліковку політика в facebook або instagram і попередить злом профілів, пов'язаних однією кампанією. Мета — не допустити компрометацію кандидатів на президентських виборах в США 2020. Програма поки що доступна тільки для верифікованих акаунтів зі США, але, можливо, поширитися і на інші країни.</p>
      <h3>Назар Гриник, директор агентства мобільного маркетингу LEAD9</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/451/big_portrait/e28fcad42fbc13f64551916725187171.png?stamp=20191108160829&amp;q=85&amp;output=jpg&amp;bg=white"/>
        <figcaption>Фото: Назар Гриник</figcaption>
      </figure>
      <p>1. Український підрозділ компанії Ericsson і мобільний оператор lifecell проведуть пілотне тестування технології 5G в Україні з першого грудня 2019 до 31 травня 2020 року. Тестування пройде на території декількох магазинів мережі lifecell у Києві, Дніпрі, Харкові, Львові, Одесі та Черкасах. В межах проекту планується розгортання 5G-демозон, де будуть продемонстровані можливості нової технології. Про запуск комерційних мереж 5G в Україні поки що не йдеться. У міністерстві цифрової трансформації оцінюють терміни впровадження 5G не раніше 2022 року.</p>
      <p>2. Xiaomi провела в Китаї презентацію новинок. Найбільший інтерес викликав смартфон Xiaomi Mi CC9 Pro, який вперше оснащений фотокамерою з роздільною здатністю 108 мегапікселів. Крім цього, головний модуль камери вперше має яскравий об'єктив з вісьмома лінзами і фізичний розмір 1/1,33 дюйма, що також є нововведенням серед смартфонів. Основна камера доповнена ультрашироким, портретним, телеоб'єктивом і макролінзою.</p>
      <p>Також компанія офіційно анонсувала свої перші розумні годинник Mi Watch. У плані дизайну новинка від Xiaomi дуже нагадує Apple Watch. Mi Watch обладнані квадратним сенсорним дисплеєм діагоналлю 1,78 дюйма, мають модулі бездротового зв'язку NFC, Bluetooth, Wi-Fi, модуль навігації GPS, підтримку eSIM, а також одну з найбільш ємних на ринку батарей — 570 мАг. Як програмна платформа використовується Google WearOS.</p>
      <p>3. Незабаром в Uber Eats може з'явитися реклама. Як виявилося, компанія шукає фахівця з реклами та підтвердила, що Uber розглядає можливість додавання релевантної реклами в застосунок Uber Eats. Таким чином, поки користувач буде вирішувати, де йому замовити їжу, додаток може показати кілька платних оголошень від ресторанів, які сподіваються залучити більше замовлень на доставку їжі.</p>
      <p>Нова функція може стати додатковим джерелом доходу для компанії, який їй не доведеться ділити з водіями. Uber зараз знаходиться далеко не в найкращому фінансовому стані: за підсумками третього кварталу 2019 року збитки сервісу склали $12 млрд.</p>
      <h3>Ірина Вовк, генеральний менеджер Dell Technologies в Україні і в кластері країн з регіону Північно-Східної Європи</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/453/big/2ed9327ae1fa8d78e64c4dd6f866143b.png?stamp=20191108160852&amp;q=85&amp;output=jpg&amp;bg=white"/>
        <figcaption>Фото: Ірина Вовк</figcaption>
      </figure>
      <p>1. Український IT-ринок за останні чотири роки подвоївся, а число IT-фахівців наблизилося до 185 тисяч, — згідно з даними свіжого <a href="https://tech.liga.net/technology/novosti/skolko-v-ukraine-aytishnikov-i-ih-deneg---issledovanie">дослідження</a> компанії N-IX. В Україні понад 1600 компаній, які займаються IT-послугами. Понад 100 компаній зі списку Fortune є клієнтами українських IT-фірм. На частку інформаційно-комунікаційних технологій (ІКТ) припадає 20% українського експорту послуг.</p>
      <p>За даними HackerRank, Україна займає 11-е місце серед 50 країн з найкращими розробниками ПЗ в світі; і шосте місце — в рейтингу найкращих програмістів TopCoder. Можна було продовжити перерахування цифр, показників, місць у рейтингах, які наочно демонструють наш потенціал в сфері IТ. Але я б хотіла звернути увагу ще на те, що необхідно продовжувати розвиватися. Технологічний прогрес вимагає ще більше кваліфікованих ІТ-фахівців.</p>
      <p>До 2030 року дефіцит працівників на глобальному IТ-ринку праці досягне позначки 4,3 млн осіб, — згідно з прогнозами, представленим в звіті Dell Technologies «2019 Diversity &amp; Inclusion Report». Для того щоб в майбутньому заповнити цей дефіцит, необхідно вже зараз розвивати і трансформувати систему освіти. Зокрема, впроваджувати освітні ініціативи з вивчення дисциплін, об'єднаних у блок STEM (Science, Technology, Engineering, Math), і робити це навчання доступним для максимальної кількості талановитих дітей і підлітків.</p>
      <p>Зокрема, для дівчаток, оскільки на сьогодні і в Україні, і в світі все ще залишається серйозний гендерний дисбаланс: лише близько чверті робочих місць в ІТ займають жінки. Тобто простір для зростання і розвитку — величезний, а перспективи технологічного сектора — вражаючі.</p>
      <h3>Павло Білоусов, експерт Школи цифрової безпеки DSS380</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/449/big_portrait/24772a78e1fa42a1e1a7b79a7f32af23.png?stamp=20191108160757&amp;q=85&amp;output=jpg&amp;bg=white"/>
        <figcaption>Фото: Павло Білоусов</figcaption>
      </figure>
      <p>1. На цьому тижні «без оголошення війни» мобільний оператор «3моб» почав продавати eSIM — «віртуальні SIM-карти». Пізніше з анонсом запуску продажів eSIM включився lifecell. Купити ще не можна, але можна попередньо замовити (доставляти почнуть десь в кінці листопада). Потроху докочуються технології і до нас, і це чудово, але для того, щоб повноцінно перейти і використовувати eSIM — варто трохи почекати.</p>
      <p>Справа в тому, що технологія eSIM працює таким чином, що для використання не потрібна фізична SIM-карта. Щоб підключитися — потрібно всього лише відсканувати QR-код і ваш смартфон відразу підключиться до оператора.</p>
      <p>Таких активацій може бути кілька і, припустимо, ви купили собі eSIM, вам на пошту приходить QR-код (як у випадку з «3моб»), відсканували і почали користуватися. Цей номер, припустимо, прив'язали до облікового запису свого месенджера або до інтернет-банкінгу. Начебто все нормально, але є проблема.</p>
      <p>Зловмиснику, щоб захопити ваш номер і вкрасти гроші з рахунку, наприклад, не потрібно дзвонити вам три рази, поповнювати рахунок, щоб зібравши ці дані перевипустити SIM-карту в салоні мобільного зв'язку. Все, що потрібно — отримати QR-код. Наприклад, отримавши доступ до поштової скриньки. Або, через камери спостереження, «підглянути» в момент активації карти. Цілком ймовірна історія, тим більше, що це все виконати можна з будь-якої точки світу.</p>
      <p>Загалом, поки що до кінця невідомо, як можна контролювати eSIM. Повноцінне і нормальне управління поки що не реалізовано (у всякому разі в «3моб»). Як основний або фінансовий номер таку послугу поки що не варто використовувати.</p>
      <h3>Олена Мініч, експерт з цифрової економіки</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/454/big_portrait/6b86822dcdad29347d4d67b1565e7552.png?stamp=20191108160946&amp;q=85&amp;output=jpg&amp;bg=white"/>
        <figcaption>Фото: Олена Мініч</figcaption>
      </figure>
      <p>1. Національна комісія з питань регулювання зв'язку України погодила <a href="https://nkrzi.gov.ua/images/news/11/1808/proektrozporyadzenya_KMU_11_2019.pdf">Розпорядження</a> «Про затвердження плану заходів щодо створення умов розвитку мобільного широкосмугового доступу». Розпорядження розроблено в метою виконання <a href="https://www.president.gov.ua/documents/4972019-27953">Указу Президента України № 497/2019</a>.</p>
      <p>Але за термінами всі основні пункти (2,3,4) «прострочені». Таке Розпорядження повинно було бути підготовлено і затверджено ще до 1 серпня (пункт 2 Указу). У Розпорядженні зібрали всі наявні накопичені десятиліттями проблеми телеком-сектора. Не всі їх вдасться так швидко вирішити і багато вимагатимуть приняти нових Законів, але всі аспекти, перераховані там, виглядають позитивно: і заходи щодо перерозподілу частот, і питання ЕМС (ред. — електромагнітна сумісність), і радіоперешкод, спроба змусити працювати Закон про доступ до інфраструктури, звільнення частот від військових і Зеонбуду, і навіть скасування збору в пенсійний фонд!</p>
      <p>Тут, звичайно, Мінфін буде змушений знайти інші джерела, як компенсуватимуть в бюджет ПФ 1,5 млрд грн, але для абонентів це потенційне зниження вартості мобільних тарифів ще на 7,5%. Один із кроків, спрямованих на виконання цього Розпорядження був публічно анонсований раніше: на 29 жовтня на Форумі в Маріуполі був підписаний Меморандум між Кабміном і чотирма мобільними операторами про забезпечення максимального покриття України мережами 3G і 4G. Родзинка Меморандуму — там мова йде про гарантії з боку держави дозволити технологічну нейтральність в діапазонах 900, 1800, 2100 і 2600 МГц.</p>
      <h3>Сергій Куриленко, директор департаменту проектної дистрибуції MTI</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/026/471/big_portrait/a6075a3b23521589edeb395b61ffc380.png?stamp=20191108165157&amp;q=85&amp;output=jpg&amp;bg=white"/>
        <figcaption>Фото: Сергій Куріленко</figcaption>
      </figure>
      <p>1. Виробник жорстких дисків Western Digital представив фінансовий звіт. Виручка за третій квартал впала на 19,6%, що в грошовому еквіваленті склало $4 млрд. При порівнянні з показниками минулого року, виручка за цей же квартал склала $5 млрд. Ймовірно, збитки пов'язані з падінням цін на флеш-пам'ять, а також з новиною про те, що генеральний директор Стів Мілліган заявив про свій відхід на пенсію. Аналітики компанії прогнозують, що виручка в наступному кварталі складе $4,1 - $4,3 млрд.</p>
      <p>2. Американська компанія Xerox Holdings Corp — провідний виробник принтерів і копіювальної техніки, запропонувала компанії HP Inc операцію зі злиття вартістю $33 млрд. У HP прокоментували, що пропозицію отримано і буде вивчено «з урахуванням інтересів всіх акціонерів». Угода передбачає розрахунок грошима і акціями. Ринкова вартість HP становить $27 млрд. Річна виручка Xerox — близько $10 млрд. Виручка HP в минулому році дорівнювала $58 млрд, з яких майже дві третини припало на персональні комп'ютери. У компанії Xerox розраховують, що в результаті злиття зможуть досягти синергії в розмірі не менше $2 млрд на рік за рахунок створення нового гіганта в сфері офісних технологій</p>
      <hr/>
    </article>
  </body>
</html>