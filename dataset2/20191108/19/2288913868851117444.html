<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707552"/>
    <meta property="og:site_name" content="De Standaard"/>
    <meta property="article:published_time" content="2019-11-08T19:28:00+00:00"/>
    <meta property="og:title" content="Manager filiaal sportwinkel JD Sports riskeert jaar cel na racistische uitlatingen"/>
    <meta property="og:description" content="De manager van een winkel van sportkledingketen JD Sports die verdacht wordt van racistische uitlatingen, is vrijdagochtend opgepakt en verhoord. Dat meldt..."/>
  </head>
  <body>
    <article>
      <h1>Manager filiaal sportwinkel JD Sports riskeert jaar cel na racistische uitlatingen</h1>
      <address>
        <time datetime="2019-11-08T19:28:00+00:00">08 Nov 2019, 19:28</time>
      </address>
      <p>
        <b>De manager van een winkel van sportkledingketen JD Sports die verdacht wordt van racistische uitlatingen, is vrijdagochtend opgepakt en verhoord. Dat meldt het parket van Luik. De jonge vrouw riskeert tot een jaar cel en een boete.</b>
      </p>
      <p>De vrouw werd vrijdag opgepakt om verhoord te worden. Ze geeft de feiten toe, maar minimaliseert haar uitlatingen en zegt dat het om humor ging. Het parket geeft aan dat de toon die gebruikt werd, niets verandert aan de inbreuk.</p>
      <p>De feiten speelden zich een tweetal weken geleden af <a href="https://www.standaard.be/cnt/dmf20191108_04707138">in de winkel van JD Sports in Mediacité</a>. Ze kwamen aan het licht door beelden op sociale media. Daaruit bleek dat het personeel van de winkel op het einde van elke werkdag wordt gefouilleerd, om zeker te zijn dat ze niets gestolen hebben.</p>
      <p>Op de videobeelden is te zien dat de manager aan haar personeel vraagt om zich op te delen in drie groepen: ‘Arabes’ (Arabieren, red.), ‘gwères’ (een term uit de hiphopscene voor Europeaan, red.) en ‘macaques’ (scheldwoord voor Noord-Afrikanen, red.).</p>
      <p>Sinds de publicatie van de video werden al zeker twee winkels van de keten geplunderd, een in Luik en een in Brussel. Het parket van Luik beklemtoont dat oproepen tot geweld eveneens strafbaar is.</p>
    </article>
  </body>
</html>