<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/na-kaninu-skoraj-meter-snega-meja-snezenja-se-bo-spuscala-247229"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T19:36:00+00:00"/>
    <meta property="og:title" content="Na Kaninu skoraj meter snega, meja sneženja se bo spuščala"/>
    <meta property="og:description" content="LJUBLJANA – Padavine se postopno krepijo in se bodo v noči na soboto razširile nad vso Slovenijo. V bližini morja lahko nastanejo tudi nevihte. V visokogorju Julijcev sneži. Podatki Arsove po..."/>
  </head>
  <body>
    <article>
      <h1>Na Kaninu skoraj meter snega, meja sneženja se bo spuščala</h1>
      <h2>Pred nami je bolj mokro martinovo.</h2>
      <address><time datetime="2019-11-08T19:36:00+00:00">08 Nov 2019, 19:36</time> by <a rel="author">T. V.</a></address>
      <p>LJUBLJANA – Padavine se postopno krepijo in se bodo v noči na soboto razširile nad vso Slovenijo. V bližini morja lahko nastanejo tudi nevihte.<br/><br/>V visokogorju Julijcev sneži. Podatki Arsove postaje na Kaninu kažejo, da je snežna odeja debela 82 centimetrov, v noči na soboto pa naj bi se še odebelila. Na Kredarici je v zadnjih 12 urah zapadlo 30 centimetrov snega, tako ga je že 80 centimetrov.<br/><br/>Meja sneženja se bo na severozahodu Slovenije gibala med 1200 in 1600 metri, lokalno občasno tudi niže, drugod pa sprva nad okoli 2000 metrov, v noči na soboto pa se bo spustila do nadmorske višine okoli 1700 metrov.<br/><br/>V soboto zjutraj in dopoldne bodo padavine oslabele in postopno ponehale. Čez dan bo mogoča še kakšna kratkotrajna ploha. Oblačnost se bo trgala. Jutranje temperature bodo od 5 do 9, v alpskih dolinah okrog 2 stopinji Celzija, najvišje dnevne pa se bodo gibale med 11 in 14, na Primorskem okoli 16 stopinj Celzija.</p>
      <h3>Nadaljevanje padavin</h3>
      <p>V nedeljo bo na zahodu delno jasno, predvsem v Vipavski dolini bo zjutraj in delno dopoldne pihala šibka burja. Drugod bo sprva pretežno oblačno, na jugovzhodu bo zjutraj in dopoldne mogoča kakšna kaplja dežja. Čez dan se bo počasi jasnilo.<br/><br/>Ponedeljek bo sončen, zjutraj in dopoldne bo po nižinah megla. Popoldne se bo na jugozahodu začelo oblačiti. V torek bo oblačno. Sprva bo občasno deževalo v zahodni polovici Slovenije, popoldne pa postopno tudi drugod. Prevladovalo bo oblačno vreme z občasnimi padavinami. Več dežja bo v zahodni in južni Sloveniji. Najvišje dnevne temperature bodo po nižinah malo nad 10 stopinj Celzija.</p>
    </article>
  </body>
</html>