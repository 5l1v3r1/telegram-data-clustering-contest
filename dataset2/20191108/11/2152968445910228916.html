<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/08/5-godini-zatvor-za-razprostraniteli-na-falshivi-pari.428960"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T11:42:00+00:00"/>
    <meta property="og:title" content="5 години затвор за разпространители на фалшиви пари"/>
    <meta property="og:description" content="Групата е действала в София | Dnes.bg"/>
  </head>
  <body>
    <article>
      <h1>5 години затвор за разпространители на фалшиви пари</h1>
      <h2>Групата е действала в София</h2>
      <address><time datetime="2019-11-08T11:42:00+00:00">08 Nov 2019, 11:42</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>По 5 години и 6 месеца лишаване от свобода получиха двама участници в група за производство и разпространение на фалшиви банкноти, съобщиха от прокуратурата. Става въпрос за банкноти в евро, долари и левове. Групата е действала на територията на София.</p>
      <p>Третият от групата e признал вината си още след задържането му и е сключил споразумание за условно наказание преди внасянето на обвинителния акт в съда.</p>
      <p>Досъдебното производство е образувано в Софийската градска прокуратура, като през 2015 г. в Специализирания наказателен съд е внесен обвинителен акт. По решение на съда материалите са върнати на Специализираната прокуратура за доразследване.</p>
      <p>След прецизиране на обвиненията двамата обвиняеми от групата са предадени на съд на 17 май 2018 г. Доказателствата по делото сочат, че групата организирала отпечатването на неистински банкноти в наети помещения в сграда на столичната улица "Цар Самуил". Там е намерена и иззета компютърна и печатарска техника, както и консумативи, необходими за пълния цикъл на производството на фалшиви банкноти.</p>
      <p>По време на извършените действия по разследването са намерени и иззети 1136 готови неистински доларови банкноти в купюри от по 50 и 100 долара, както и стотици заготовки (отпечатъци) на еврови и доларови банкноти в различна степен на завършеност.</p>
      <p>По делото е доказано, че сред готовите доларови банкноти имало такива такива с еднаквни серии и номера. В някои от случаите "близнаци" се оказвали по 3-4 фалшиви банкноти, а в други - по 40-50. Двамата осъдени производители на ментета - по професия печатар и компютърен специалист, са успели и да вкарат в обращение неистински доларови банкноти на българска територия, но в ограничено количество. Присъдата на Специализирания наказателен съд не е окончателна и може да бъде обжалвана.</p>
      <related>
        <h4>Още по темата</h4>
        <a href="https://www.dnes.bg/stranata/2019/09/03/iznenadvashto-poiaviha-se-menteta-na-metalnite-dvulevki.421666"/>
        <a href="https://www.dnes.bg/crime/2019/08/15/razsledvat-myj-prokaral-v-obrashtenie-falshivo-evro.419723"/>
      </related>
    </article>
  </body>
</html>