<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/mille-astronavi-e-20-anni-elon-musk-detta-il-programma-per-la-prima-citta-marziana/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T11:39:00+00:00"/>
    <meta property="og:title" content="Mille astronavi e 20 anni, Elon Musk detta il programma per la prima città marziana"/>
    <meta property="og:description" content="Secondo Elon Musk per realizzare la prima base marziana che possa anche funzionare sostenibilmente da città serviranno ancora 20 anni e circa 1000 voli di astronavi."/>
  </head>
  <body>
    <article>
      <h1>Mille astronavi e 20 anni, Elon Musk detta il programma per la prima città marziana</h1>
      <address><time datetime="2019-11-08T11:39:00+00:00">08 Nov 2019, 11:39</time> by <a rel="author">Alessandro Crea</a></address>
      <p>Dici visionario e pensi quasi inevitabilmente a <b>Elon Musk</b>. Il patron di Space X infatti è innegabilmente un uomo animato da un grande spirito propulsivo verso futuri possibili, anche se a volte pecca in ottimismo, come probabilmente in quest’ultimo caso. In un <a href="https://twitter.com/elonmusk/status/1192551728597438465">messaggio </a>postato su Twitter in risposta alle domande di un utente, Elon Musk ha infatti valutato che, <b>per realizzare una base su Marte che sia anche in grado con continuità da fungere da città</b> per degli abitanti stabili, <b>serviranno ancora 20 anni e almeno 1000 viaggi di astronavi spaziali</b>, ovviamente <a href="https://www.tomshw.it/altro/lillustrazione-della-spacex-starship-assomiglia-a-un-razzo-del-fumetto-di-tintin/">targate Space X</a>.</p>
      <p>Siamo ormai quasi nel 2020 e dunque calcolando altri 20 anni ci ritroveremmo nel 2040, una data poco credibile visto che, per allora, se tutto va bene l’esplorazione umana del Pianeta Rosso sarà appena iniziata. A ben leggere però Musk nel suo tweet non fa rifermento a date precise, per cui i 20 anni sarebbero semplicemente il lasso di tempo necessario per “trasferire un milione di tonnellate” di materiali e dispositivi su Marte, magari a partire dal 2040 o giù di lì, quando cioè avremo le tecnologie per raggiungere Marte e inizieremo, si pensa, a recarci con regolarità sul Pianeta.</p>
      <figure>
        <img src="https://www.tomshw.it/images/images/2018/11/spacex-starship-7439.768x432.jpg"/>
      </figure>
      <p>Anche così comunque si tratterebbe di un’impresa titanica e mille voli di astronavi spaziali non sono una passeggiata a livello organizzativo, neanche in un lasso di tempo così apparentemente lungo: si tratterebbe infatti di quasi 5 voli al mese, tutti i mesi, per 20 anni, uno sforzo difficile da immaginare, almeno in questo momento, e anche prendendo per buono il fatto che, secondo Musk, <b>ogni volo marziano non costerebbe più di 2 milioni di dollari</b>, cifra attualmente molto più bassa di quella richiesta per far volare anche un piccolo razzo.</p>
      <p>Non sappiamo se la visionaria previsione di Elon Musk sia destinata ad avverarsi o invece a restare lettera morta, certo è che la conquista di Marte sarà ricca di difficoltà, dalle <a href="https://www.tomshw.it/altro/colonizzazione-di-marte-il-problema-delle-radiazioni/">radiazioni </a>ai problemi pratici legati al <a href="https://www.tomshw.it/altro/colonizzazione-di-marte-un-viaggio-lungo-e-difficile/">lungo viaggio</a>, alla <a href="https://www.tomshw.it/altro/colonizzazione-di-marte-e-problemi-di-salute/">salute </a>e alle <a href="https://www.tomshw.it/altro/colonizzazione-di-marte-dove-abiteremo/">abitazioni</a>, passando per l’<a href="https://www.tomshw.it/altro/colonizzazione-di-marte-il-problema-dellacqua/">acqua</a>.</p>
      <blockquote>Affascinati dalla conquista di Marte? <a href="https://toms.it/j2ocF">Progetto Marte </a>di Wernher von Braun potrebbe essere il libro che fa per voi.</blockquote>
    </article>
  </body>
</html>