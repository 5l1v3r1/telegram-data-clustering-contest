<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/pri-airbnb-napovedujejo-da-bodo-zaceli-preverjati-vsako-objavljeno-ponudbo.html?RSS257853824139cc15688806e647b97309"/>
    <meta property="og:site_name" content="Računalniške novice"/>
    <meta property="article:published_time" content="2019-11-08T11:00:00+00:00"/>
    <meta property="og:title" content="Pri Airbnb napovedujejo, da bodo začeli preverjati vsako objavljeno ponudbo"/>
    <meta property="og:description" content="Po navedbah nekaterih medijev naj bi nepridipravi izkoriščali zaupanje turistov oziroma najemnikov stanovanjskih enot. V nedavnem streljanju v Kaliforniji, ki se je zgodilo v enoti"/>
  </head>
  <body>
    <article>
      <h1>Pri Airbnb napovedujejo, da bodo začeli preverjati vsako objavljeno ponudbo</h1>
      <address>
        <time datetime="2019-11-08T11:00:00+00:00">08 Nov 2019, 11:00</time>
      </address>
      <p>
        <b>Airbnb namerava do konca prihodnjega leta preveriti vsako ponudbo na svoji platformi. Gre za tektonske premike v njihovi politiki delovanja, kar je posledica zaostrenih varnostnih pogojev po nedavnem tragičnem streljanju v eni izmed apartmajev v njihovi ponudbi, kjer je umrlo kar 5 oseb.</b>
      </p>
      <p>Po navedbah nekaterih medijev naj bi nepridipravi izkoriščali zaupanje turistov oziroma najemnikov stanovanjskih enot. V nedavnem streljanju v Kaliforniji, ki se je zgodilo v enoti, ponujeni na <b>Airbnbn</b>, naj bi sicer šlo za hišo, namenjenu zabavi, ki je bila na voljo za najem.</p>
      <p>Izvršni direktor Airbnb, <b>Brian Chesky</b>, je dogodku ob rob tvitnil, da nameravajo do konca prihodnjega leta ročno preveriti čisto vsak oglas, oddan na njihovo platformo. “Vse gostitelje in ponudbe bomo natančno pregledali, to je pač del našega procesa, saj želimo zagotoviti, da so podane informacije in fotografije resnične in da lokacije enot zadovoljujejo določene varnostne standarde,” je sporočil javnosti. Iz izjav je čutiti, da se želijo pri Airbnb resnično zavezati h kakovosti ponujenih enot, kar pa ne bo enostavno. Na Airbnb platformi je namreč več kot 7 milijonov stanovanj in hiš. </p>
      <p>Kot pravijo analitiki, naj bi pregled enot potekal na daljavo, v redkih primerih pa tudi s pomočjo obiska tako imenovanega inšpektorja za pregled. Kot del preverjanja bodo uvedli tudi poglobljeno anketiranje gostov, s pomočjo rezultatov pa naj bi prišli do boljšega vplogleda v dejansko stanje na trgu.</p>
      <p>Airbnb bo prav tako začel objavljati informacije, kateri oglasi so bili preverjeni in kateri so še v teku preverjanja. Čeprav to ni popolnoma enakovredno Airbnbovemu cilju “stoodstotnega preverjanja”, Chesky pravi, da želi podjetje sčasoma razviti model, ko lahko novo ponudbo preveri takoj.</p>
      <p>Poleg preverjanja ponujenih enot želijo goste zavarovati tudi s ponudbo garancije. Če ponujena enota ne bo takšna, kot so jo opisali na portalu, bodo pri Airbnb poskušali najti podobno ali boljšo lokacijo oziroma povrniti že vplačani denar. Odpreti nameravajo tudi 24/7 telefonske linije, kjer bodo jamčili hitro odzivnost za reševanje težav, nastalih zaradi neskladja s ponudbo in dejanskim stanjem ponujene enote.</p>
      <p>Zdaj, ko je platforma stara več kot desetletje, deluje v skoraj vseh državah sveta in vsako noč priskrbi prenočišče za približno 2 milijona najemnikov, je po podatkih lastne statistike Airbnb podjetje doseglo stopnjo, pri kateri obstaja vedno večja verjetnost, da bo prišlo do težav. Uvedba sprememb bo po navedbah Cheskyja draga, a nujna.</p>
      <figure>
        <iframe src="https://www.youtube.com/embed/5IyQIhnwjOU" width="640" height="360" data-service="Youtube" scrolling="no"/>
      </figure>
    </article>
  </body>
</html>