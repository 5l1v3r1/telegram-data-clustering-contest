<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/rabia-nazin-tirnaklarinda-erkek-dnasi-214527h.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T11:31:05+00:00"/>
    <meta property="og:title" content="Rabia Naz'ın tırnaklarında erkek DNA'sı"/>
    <meta property="og:description" content="Giresun'da şüpheli bir şekilde hayatını kaybeden 11 yaşındaki Rabia Naz Vatan'ın ölümüyle ilgili soruşturma devam ediyor. Adli tıp incelemesinde küçük kızın tırnaklarında erkek DNA'sı tespit edildi."/>
  </head>
  <body>
    <article>
      <h1>Rabia Naz'ın tırnaklarında erkek DNA'sı</h1>
      <h2>Giresun'da şüpheli bir şekilde hayatını kaybeden 11 yaşındaki Rabia Naz Vatan'ın ölümüyle ilgili soruşturma devam ediyor. Adli tıp incelemesinde küçük kızın tırnaklarında erkek DNA'sı tespit edildi.</h2>
      <address>
        <time datetime="2019-11-08T11:31:05+00:00">08 Nov 2019, 11:31</time>
      </address>
      <p>Giresun'un Eynesil ilçesinde, evlerinin önünde yaralı halde bulunup, kaldırıldığı hastanede hayatını kaybeden Rabia Naz Vatan'ın tırnaklarında erkek DNA'sı tespit edildi.</p>
      <p>Rabia Naz Vatan, 13 Nisan 2018'de, Eynesil ilçesine bağlı Gümüşçay Mahallesi'ndeki evlerinin önünde yaralı bulundu.</p>
      <p>İhbarla olay yerine gelen sağlık ekibince ambulansla hastaneye kaldırılan Rabia Naz, doktorların tüm müdahalelerine rağmen kurtarılamadı.</p>
      <p>
        <b>"YÜKSEKTEN DÜŞME İLE UYUMLU"</b>
      </p>
      <p>Küçük kızın ölüm nedeninin tespiti için Adli Tıp Kurumu'ndan istenilen 2 ayrı raporda, ölümün, genel beden travmasına bağlı kırık ve iç organ yaralanması sonucu meydana geldiği, yüksekten düşme ile uyumlu olduğu kaydedildi. Aile ise kızlarına otomobil çarptığını ve yaralı olarak evin önüne bırakıldığını iddia etti. Olayla ilgili soruşturmayı yürüten Giresun Cumhuriyet Başsavcılığı'nca yapılan açıklamada ise iddia ve ihtimallerin titizlikle değerlendirildiği vurgulanarak, olayın trafik kazası olabileceği yönündeki görgüye dayanmayan iddiaların, elde edilen bulgularla doğrulanamadığı belirtilirken, soruşturmada, 60 kişinin de tanık olarak ifadesine başvurulduğu açıklanmıştı.</p>
      <p>
        <b>TBMM KOMİSYONU İLÇEDE</b>
      </p>
      <p>Yaşamını yitiren Rabia Naz Vatan başta olmak üzere şüpheli çocuk ölümlerinin araştırılması ve bu konuda alınması gereken tedbirlerin belirlenmesi amacıyla TBMM'de kurulan Araştırma Komisyonu'nun, Rabia Naz Vatan'ın ailesi ile görüşüp incelemelerde bulunmak için Eynesil’de bulunduğu sırada Trabzon Adli Tıp’ın hazırladığı raporda çarpıcı detayın ortaya çıktığı öğrenildi.</p>
      <p>Trabzon Adli Tıp Kurumu tarafından hazırlanan raporda “Rabia Naz Vatan'a ait olduğu bildirilen örneklerden en az biri erkek birden fazla şahsa ait olabilecek DNA profili bir arada karışık elde edildi. Söz konusu karışık DNA profilinin Rabia Naz Vatan ait DNA profilini içerdiği tespit edildi” ifadeleri yer aldı.</p>
    </article>
  </body>
</html>