<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/society/paremvasi-rouvikona-sto-politiko-grafeio-tis-kerameos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T11:31:52+00:00"/>
    <meta property="og:title" content="Παρέμβαση Ρουβίκωνα στο πολιτικό γραφείο της Κεραμέως"/>
    <meta property="og:description" content="Τα μέλη της αναρχικής ομάδας του Ρουβίκωνα μπήκαν στο εσωτερικό του κτιρίου και έγραψαν με σπρέι συνθήματα στους τοίχους"/>
  </head>
  <body>
    <article>
      <h1>Παρέμβαση Ρουβίκωνα στο πολιτικό γραφείο της Κεραμέως</h1>
      <h2>Τα μέλη της αναρχικής ομάδας του Ρουβίκωνα μπήκαν στο εσωτερικό του κτιρίου και έγραψαν με σπρέι συνθήματα στους τοίχους</h2>
      <address><time datetime="2019-11-08T11:31:52+00:00">08 Nov 2019, 11:31</time> by <a rel="author">ΤοΒΗΜΑ Team</a></address>
      <p>Επίθεση με μπογιές στο γραφείο της υπουργού Παιδείας Νίκης Κεραμέως πραγματοποίησε ο «<a href="https://www.tovima.gr/tag/rouvikonas/">Ρουβίκωνας</a>».</p>
      <p>Τα μέλη της αναρχικής ομάδας μπήκαν στο εσωτερικό του κτιρίου και έγραψαν με σπρέι συνθήματα στους τοίχους.</p>
      <p>
        <a href="https://www.in.gr/2019/11/08/politics/diplomatia/dynamitizei-klima-agkyra-varies-katigories-kai-tourkiko-soou-giavouz/">Δυναμιτίζει το κλίμα η Αγκυρα με βαριές κατηγορίες και τουρκικό σόου με το Γιαβούζ</a>
      </p>
      <p>Οπως αναφέρουν σε ιστοσελίδα του αντιεξουσιαστικού χώρου, «επέλεξαν να παρέμβουν στο πολιτικό γραφείο της υπουργού απέναντι στην εκπαιδευτική αναδιάρθρωση».</p>
      <figure>
        <iframe src="https://www.youtube.com/embed/pfAvYgyoGb8" width="640" height="360" data-service="Youtube" scrolling="no"/>
      </figure>
      <h3>Αποδοκιμάζει ο Στέλιος Πέτσας</h3>
      <p>Αμέσως μετά την επίθεση, ο κυβερνητικός εκπρόσωπος, Στέλιος Πέτσας, δήλωσε πως «η κυβέρνηση δεν εκφοβίζεται και συνεχίζει το έργο του εκσυγχρονισμού και της αναβάθμισης των δημόσιων Πανεπιστημίων».</p>
      <p>«Θρασύδειλοι τραμπούκοι βανδάλισαν σήμερα το πολιτικό γραφείο της υπουργού Παιδείας και Θρησκευμάτων, κ. Νίκης Κεραμέως. Η κυβέρνηση δεν εκφοβίζεται και συνεχίζει το έργο του εκσυγχρονισμού και της αναβάθμισης των δημόσιων Πανεπιστημίων.  Όπως εμείς, έτσι και όλες οι άλλες πολιτικές δυνάμεις οφείλουν να καταδικάσουν αυτή τη φασιστική ενέργεια» σημείωσε χαρακτηριστικά.</p>
      <h3>Απειλεί με επιθέσεις σε όλες τις πρεσβευτικές κατοικίες</h3>
      <p>Σημειώνεται πως με<a href="https://www.tovima.gr/2019/11/07/society/o-rouvikonas-apeilei-me-paremvaseis-se-oles-tis-presveytikes-katoikies-tis-athinas/"> απειλές εναντίον πρεσβευτικών κατοικιών απείλησε ο Ρουβίκωνας</a>, το βράδυ της Πέμπτης.</p>
      <p>Με ανάρτηση στα μέσα κοινωνικής δικτύωσης, ηγετικό στέλεχος της συλλογικότητας σημειώνει πως «σε περίπτωση που πραγματοποιηθούν κατασταλτικές επιχειρήσεις εναντίον μας, είτε επειδή θα μας ρίξουν βαριές ποινές, είτε επειδή θα επιτεθούν σε δομή μας, εμείς το γάντι θα το σηκώσουμε. Αυτομάτως θα ενεργοποιηθεί ένας πρώτος κύκλος παρεμβάσεων σε όλες τις κατοικίες πρεσβευτών στην Αθήνα».</p>
      <p>Μάλιστα, δίνει στη δημοσιότητα τις διευθύνσεις 85 πρεσβειών στην Αθήνα, στοχοποιώντας τες ευθέως, ενώ την ίδια ώρα απειλεί να δώσει και τις διευθύνσεις των πρεσβευτικών κατοικιών.</p>
      <h3>Σύλληψη ηγετικού στελέχους</h3>
      <p>Τα ξημερώματα, οι Αρχές <a href="https://www.tovima.gr/2019/11/08/society/epeisodia-sta-eksarxeia-synelifthi-igetiko-stelexos-tou-rouvikona/">συνέλαβαν ηγετικό στέλεχος της συλλογικότητας</a> κατά τη διάρκεια επεισοδίων που σημειώθηκαν στην πλατεία των Εξαρχείων.</p>
      <p>«Μέλος του Ρουβίκωνα που βρίσκονταν έξω από το καφενείο σήμερα ξυλοκοπήθηκε άγρια από τα ΜΑΤ αφού πρώτα τον ξεγύμνωσαν. Τον προσήγαγαν στην ΓΑΔΑ όπου και του ανακοίνωσαν ότι συλλαμβάνεται. Περνάει αύριο από Ευελπίδων. Είναι άσχημα χτυπημένος και πρέπει να πάει στο νοσοκομείο» ανέφερε σε ανάρτησή του στο Facebook άλλο μέλος της ομάδας.</p>
      <p>
        <a href="https://www.tovima.gr/2019/11/08/finance/pote-tha-epistrepsoume-stin-kanonikotita-oi-ektimiseis/">Πότε θα επιστρέψουμε στην «κανονικότητα» – Οι εκτιμήσεις</a>
      </p>
    </article>
  </body>
</html>