<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/08/giorgia-lupi-other-stories/"/>
    <meta property="og:site_name" content="Il Post"/>
    <meta property="article:published_time" content="2019-11-08T11:36:54+00:00"/>
    <meta property="og:title" content="I vestiti di &amp; Other Stories fatti di dati"/>
    <meta property="og:description" content="Li ha disegnati la designer di infografiche Giorgia Lupi, che forse conoscete per il libro &quot;Dear Data&quot;"/>
  </head>
  <body>
    <article>
      <h1>I vestiti di &amp; Other Stories fatti di dati</h1>
      <h2>Li ha disegnati la designer di infografiche Giorgia Lupi, che forse conoscete per il libro "Dear Data"</h2>
      <address>
        <time datetime="2019-11-08T11:36:54+00:00">08 Nov 2019, 11:36</time>
      </address>
      <p>La designer italiana Giorgia Lupi ha realizzato <a href="https://www.stories.com/en_eur/giorgialupi.html">una collezione</a> di vestiti per l’azienda di abbigliamento <a href="https://www.ilpost.it/2016/04/13/other-stories/">&amp; Other Stories</a>, un marchio lanciato nel 2013 dal gruppo di abbigliamento svedese H&amp;M, caratterizzato da una maggiore qualità e originalità rispetto alla catena di abbigliamento low cost. Lupi si occupa soprattutto di infografiche ed è famosa per aver pubblicato, insieme alla statunitense Stefanie Posavec, <a href="https://amzn.to/2Nu42kc"><i>Dear Data</i></a>: è un progetto artistico composto da 104 cartoline che le due si sono spedite da New York a Londra (dove vivono rispettivamente) tra settembre 2014 e settembre 2015 per raccontarsi la propria vita attraverso dati raffigurati in grafici e illustrazioni, anziché racconti fatti di parole. Nel novembre del 2016 le cartoline furono acquisite dal Museum of Modern Art (MoMA) di New York per la sua collezione permanente (sul <i>Post</i> ne avevamo parlato più a lungo <a href="https://www.ilpost.it/2016/12/09/dear-data-giorgia-lupi-stefanie-posavec/">qui</a>).</p>
      <figure>
        <iframe src="https://www.youtube.com/embed/tvfdljFFMjk" width="675" height="380" data-service="Youtube" scrolling="no"/>
      </figure>
      <p>Per &amp; Other Stories, Lupi ha lavorato sempre coi dati per creare pattern e illustrazioni per i vestiti. È partita, come vuole la filosofia dell’azienda, da tre storie: quella della matematica <a href="https://www.ilpost.it/2012/12/10/ada-lovelace/">Ada Lovelace</a>, quella di Mae Jemison, la prima astronauta afroamericana ad andare nello spazio, e quella della zoologa Rachel Carson.</p>
      <slideshow>
        <figure>
          <img src="https://www.ilpost.it/wp-content/uploads/2019/11/lupi_00.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/lupi_03.jpeg"/>
        </figure>
        <figure>
          <img src="https://www.ilpost.it/wp-content/uploads/2019/11/lupi_01.jpeg"/>
        </figure>
        <figure>
          <img src="https://www.ilpost.it/wp-content/uploads/2019/11/lupi_02.jpeg"/>
        </figure>
        <figure>
          <img src="https://www.ilpost.it/wp-content/uploads/2019/11/lupi_04.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/lupi_05.jpg"/>
        </figure>
      </slideshow>
      <p>Analizzando la struttura matematica dell’algoritmo scritto da Lovelace, e considerato il primo programma per computer concepito nella storia, Lupi ha disegnato un pattern geometrico, finito poi su camicette, una felpa, una maglietta e un abito.</p>
      <figure>
        <img src="https://www.ilpost.it/wp-content/uploads/2019/11/stories-giorgia_lupi-ada-legend.jpg"/>
        <figcaption>(<a href="https://www.stories.com/en_eur/giorgialupi.html">Giorgia Lupi per &amp; Other Stories</a>)</figcaption>
      </figure>
      <p>La fantasia dedicata a Mae Jemison rappresenta con dei cerchietti neri le 126 orbite attorno alla Terra che fece durante la spedizione nello Spazio nel 1992, e con le lune colorate alcuni momenti importanti della sua vita.</p>
      <figure>
        <img src="https://www.ilpost.it/wp-content/uploads/2019/11/stories-giorgia_lupi-mae-legend.jpg"/>
        <figcaption>(<a href="https://www.stories.com/en_eur/giorgialupi.html">Giorgia Lupi per &amp; Other Stories</a>)</figcaption>
      </figure>
      <p>Rachel Carson è considerata tra le persone che hanno dato inizio al movimento ambientalista negli Stati Uniti, grazie al suo libro <i><a href="https://amzn.to/2JYIeeb">Primavera silenziosa</a></i> (<i><a href="https://amzn.to/34Rr6iT">Silent Spring</a></i>), che uscì nel 1962. Il pattern disegnato da Lupi raccoglie e mostra alcuni dati contenuti nel libro: ogni elemento rappresenta uno dei 17 capitoli, ogni colore è associato a uno dei 15 nomi più frequenti (come <i>insetto</i>, <i>acqua</i> e <i>cellula</i>), ogni linea è un paragrafo e così via. È finito su un body, un vestito di tulle, felpe e magliette.</p>
      <figure>
        <img src="https://www.ilpost.it/wp-content/uploads/2019/11/stories-giorgia_lupi-rachel-legend.jpg"/>
        <figcaption>(<a href="https://www.stories.com/en_eur/giorgialupi.html">Giorgia Lupi per &amp; Other Stories</a>)</figcaption>
      </figure>
      <figure>
        <embed-post data-src="https://www.instagram.com/p/B4iKvxwBPDp" data-service="Instagram"/>
      </figure>
      <related>
        <h4>Articoli Correlati</h4>
        <a href="https://www.ilpost.it/2016/12/09/dear-data-giorgia-lupi-stefanie-posavec/"/>
        <a href="https://www.ilpost.it/2019/11/07/sfilata-valentino-pechino-daydream/"/>
        <a href="https://www.ilpost.it/2019/11/07/come-procurarsi-seggiolini-anti-abbandono/"/>
      </related>
    </article>
  </body>
</html>