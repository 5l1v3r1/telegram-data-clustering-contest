<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/vrag-vzel-salo-v-evropi-prvi-primer-okuzenega-tigrastega-komarja-z-ziko-246955"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T11:04:00+00:00"/>
    <meta property="og:title" content="Vrag vzel šalo: v Evropi prvi primer okuženega tigrastega komarja z ziko"/>
    <meta property="og:description" content="LJUBLJANA – Strokovnjaki so potrdili prvi avtohtoni, doma pridobljeni primer okužbe z virusom Zahodnega Nila, imenovanega zika, na jugu Francije. Zaradi klimatskih sprememb bi bili v prihodnje lahk..."/>
  </head>
  <body>
    <article>
      <h1>Vrag vzel šalo: v Evropi prvi primer okuženega tigrastega komarja z ziko</h1>
      <h2>Klimatske spremembe in številna medcelinska potovanja bi lahko ogrozila javno zdravje.</h2>
      <address><time datetime="2019-11-08T11:04:00+00:00">08 Nov 2019, 11:04</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1598289.jpg"/>
          <figcaption>Pri novorojenčkih povzroča mikrocefalijo. FOTO: Guliver/getty Images Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/564388.jpg"/>
          <figcaption>Zaradi vztrajnih simptomov gripe so trije domačini poiskali pomoč v bolnišnici. Ugotovili so, da so se okužili z ziko. FOTO: Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/818588.jpg"/>
          <figcaption>FOTO: Getty Images</figcaption>
        </figure>
      </slideshow>
      <p>LJUBLJANA – Strokovnjaki so potrdili prvi avtohtoni, doma pridobljeni primer okužbe z virusom Zahodnega Nila, imenovanega zika, na jugu Francije. Zaradi klimatskih sprememb bi bili v prihodnje lahko priče novim primerom po vsem kontinentu, kar bi lahko predstavljalo nevarnost za javno zdravje.<br/><br/>Z virusom, ki ga prenašajo tigrasti komarji, se je trojica domačinov okužila letošnje poletje v mestu Hyeres na jugu Francije, evropski center za nadzor bolezni pa je šele v teh dneh potrdil, da gre za prvi primer okuženega avtohtonega komarja. Primer je zato morda nekoliko bolj alarmanten, saj gre v nasprotju z ostalimi primeri v preteklih letih, ko so se Evropejci okužili na drugih kontinentih, za okužbo na evropskih tleh.<br/><br/>Vsi trije pacienti so imeli podobne simptome, ki so se razvili v sosledju nekaj dni, a so do danes tudi že okrevali. Večina okuženih bolezen preboli brez simptomov, pri vsakem petem pa se razvije gripi podobna vročinska bolezen z glavobolom in s slabim počutjem, kar je glavni simptom virusa Zahodnega Nila. Tudi to običajno v nekaj dneh mine. Možnosti zapletov in smrti so večje pri starejših bolnikih, bolnikih z okrnjeno imunostjo, zelo nevarno pa je tudi za plod pri nosečnicah.</p>
      <h3>NIJZ: Ni razloga za preplah</h3>
      <p>Pri NIJZ so nam potrdili, da gre pri omenjenem primeru za izjemen dogodek, saj so komarji vrste <i>Aedes albopictus</i> (tigrasti komarji) slabi prenašalci tega virusa. »Ker se začenja zimsko obdobje, bo aktivnost komarjev zanemarljiva oziroma prenehala, zato ne pričakujemo dodatnih primerov v evropskem prostoru,« je za Slovenske novice povedala zdravnica pri NIJZ. Dodali so, da je prav tako »zelo majhna verjetnost, da bodo okuženi potniki, ki se vračajo s potovanj, kjer kroži zika virus, vnesli virus in sprožili nadaljnje lokalno širjenje v državi bivanja znotraj evropskega območja«.<br/><br/>Strokovnjaki v Franciji pravijo, da je trenutna stopnja možnosti okužbe v Evropi nizka, a bi se to lahko v bližnji prihodnosti spremenilo zaradi povečanega števila medcelinskih potovanj in klimatskih sprememb.<br/>Virus zika je pred nekaj leti odkriti flavivirus, ki se prenaša prek vboda komarja vrste <i>Aedes</i>. Ista vrsta komarja prenaša tudi druge nalezljive bolezni, kot sta denga in čikungunja. Virus se v zadnjih letih intenzivno širi v Južni in Srednji Ameriki. V Evropi so posamezni primeri okužbe z virusom zika pri potnikih, ki so se okužili med potovanjem zunaj Evrope, primere te bolezni pa smo v preteklosti zabeležili tudi v Sloveniji.</p>
    </article>
  </body>
</html>