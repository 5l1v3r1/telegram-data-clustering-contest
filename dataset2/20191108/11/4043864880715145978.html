<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231383/"/>
    <meta property="og:site_name" content="Українська правда"/>
    <meta property="article:published_time" content="2019-11-08T11:44:34+00:00"/>
    <meta property="og:title" content="СБУ прийшла з обшуком до бізнес-центру Києва: у провадженні фігурує Столар"/>
    <meta property="og:description" content="Служба безпеки проводить обшуки в столичному бізнесцентрі “Парус”."/>
  </head>
  <body>
    <article>
      <h1>СБУ прийшла з обшуком до бізнес-центру Києва: у провадженні фігурує Столар</h1>
      <address>
        <time datetime="2019-11-08T11:44:34+00:00">08 Nov 2019, 11:44</time>
      </address>
      <p>Служба безпеки проводить обшуки в столичному бізнесцентрі "Парус".</p>
      <p><b>Джерело:</b> коментар пресцентру СБУ "Українській правді", трансляція "Прямого", співбесідник УП в правоохоронних органах</p>
      <p><b>Дослівно СБУ:</b> "Проводяться обшуки в адвокатському об'єднанні у справі про розкрадання державних коштів посадовцями КМДА. Деталі згодом на сайті".</p>
      <p><b>Деталі:</b> Телеканал "Прямий", який теж має офіс у цьому бізнесцентрі, у своєму ефірі навіть показав картинку з людьми у камуфляжі і нашивками СБУ. За даними їхніх кореспондентів, силовики прийшли до адвокатського об'єднання "Турчінов і партнери".</p>
      <figure>
        <img src="https://img.pravda.com/images/doc/3/e/3ea734e-74890912-1383335851822536-9138181592466849792-n.jpg"/>
      </figure>
      <p>За інформацією УП, мова йде про кримінальне провадження стосовно витрачання бюджетних коштів в сумі близько 800 млн грн у ході реалізації проекту будівництва Великої Окружної дороги.</p>
      <p>У протиправній схемі розкрадання бюджетних коштів <b>підозрюють забудовника Вадима Столара</b>.</p>
      <p>Згодом <a href="https://ssu.gov.ua/ua/news/1/category/2/view/6690#.Cqkcjma1.dpbs">СБУ уточнила</a>, що обшуки йдуть в офісі адвокатського об’єднання, яке представляє інтереси однієї з комерційних структур, задіяних у проекті. </p>
      <p>Правоохоронці проводять слідчі дії для виявлення документації та інших доказів, що підтверджують протиправну діяльність посадовців КМДА.</p>
      <p>Досудове розслідування у кримінальному провадженні триває за ч. 5 ст. 191 Кримінального кодексу (Привласнення, розтрата майна або заволодіння ним шляхом зловживання службовим становищем в особливо великих розмірах)</p>
      <figure>
        <img src="https://img.pravda.com/images/doc/c/8/c8320ed-75550484-1269210956605894-3129900474283589632-n.jpg"/>
      </figure>
      <p><b>Чому це важливо:</b> Команда нової влади хоче зняти з посади голову Київської міськдержадміністрації Віталія Кличка. Оточення президента Зеленського поширювало меседж, що Кличко не керує столицею, а "смотрящими" за Києвом є <a href="https://www.pravda.com.ua/news/2019/08/1/7222456/">Вадим Столар</a> та Максим Микитась. Кличко все заперечує.</p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/8/7231360/"/>
        <a href="https://www.pravda.com.ua/news/2019/11/7/7231253/"/>
        <a href="https://www.pravda.com.ua/news/2019/11/6/7231187/"/>
      </related>
    </article>
  </body>
</html>