<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tenista-djokovic-usiluje-na-masters-o-sesty-titul-a-post-jednicky/1818723?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:42:00+00:00"/>
    <meta property="og:title" content="Tenista Djokovič usiluje na Masters o šestý titul a post jedničky"/>
    <meta property="og:description" content="Londýn - V neděli začne v Londýně tenisový Turnaj mistrů a z pohledu favorizovaného Novaka Djokoviče by se mohl nést ve znamení šestek. Srbský fenomén útočí na šestý triumf na závěrečném turnaji sezony, kterým by vyrovnal rekord Rogera Federera, a má pošesté šanci ukončit rok v čele žebříčku ATP. To zase dokázal jen Američan Pete Sampras."/>
  </head>
  <body>
    <article>
      <h1>Tenista Djokovič usiluje na Masters o šestý titul a post jedničky</h1>
      <address><time datetime="2019-11-08T11:42:00+00:00">08 Nov 2019, 11:42</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - V neděli začne v Londýně tenisový Turnaj mistrů a z pohledu favorizovaného Novaka Djokoviče by se mohl nést ve znamení šestek. Srbský fenomén útočí na šestý triumf na závěrečném turnaji sezony, kterým by vyrovnal rekord Rogera Federera, a má pošesté šanci ukončit rok v čele žebříčku ATP. To zase dokázal jen Američan Pete Sampras.</p>
      <p>S Djokovičem jsou v základní skupině Švýcar Federer, Rakušan Dominic Thiem a Ital Matteo Berrettini. Druhou skupinu tvoří aktuální lídr žebříčku Rafael Nadal ze Španělska, který dosud na triumf z Masters čeká, obhájce vítězství Němec Alexander Zverev, Rus Daniil Medveděv a Řek Stefanos Tsitsipas.</p>
      <p>Djokovič potřebuje dojít minimálně do finále, aby měl šanci předstihnout v žebříčku Nadala, který si post udrží postupem ze skupiny do semifinále.</p>
      <p>"Mám před sebou extrémně náročnou výzvu, protože moji soupeři jsou vynikající hráči. Pokud bych ukončil sezonu první, tak by to bylo něco fantastického. Je to motivace a každodenní cíl," pronesl Djokovič, letošní vítěz Australian Open a Wimbledonu.</p>
      <p>Velkou motivaci uspět ale má i Nadal, kterému titul ze závěrečného turnaje sezony uniká. Finále si zde zahrál jen v letech 2010 a 2013 a jeho největším problémem je, že na konci roku bývá zdravotně indisponován. A stejné to je i letos, protože kvůli zranění břicha nedohrál turnaj Masters v Paříži. Ale v Londýně už trénoval a měl by hrát.</p>
      <p>Tradičně nebezpečný bude Federer, jeden z nejlepších hráčů historie obecně a v halových podmínkách obzvláště. Švýcar má pod střechou bilanci 296:68, přičemž žádný z aktivních hráčů nepřekonal počet 150 vítězných zápasů.</p>
      <p>"Musíte hrát hbitě, výbušně a rychle se rozhodovat," řekl o zásadách hry v hale osmatřicetiletý Federer, šestinásobný šampion Turnaje mistrů. Naposledy ale na londýnském Masters triumfoval už v roce 2011.</p>
      <p>K favoritům se vedle hvězdné trojice Nadal, Djokovič, Federer řadí ještě Medveděv, který letos získal čtyři tituly, hrál devětkrát finále a má na kontě 59 vyhraných zápasů, nejvíce ze všech v sezoně. "Jsem nadšený, že jsem tady, a chci dál pracovat a zlepšovat se," řekl Rus, který začínal rok na 16. místě žebříčku a nyní je čtvrtý.</p>
      <p>Český tenis nemá zástupce na Turnaji mistrů počtvrté za sebou. Naposledy hrál Tomáš Berdych, který je na sklonku kariéry, v roce 2015. Jediným českým vítězem je Ivan Lendl, pětinásobný šampion z let 1981, 1982, 1985, 1986 a 1987.</p>
    </article>
  </body>
</html>