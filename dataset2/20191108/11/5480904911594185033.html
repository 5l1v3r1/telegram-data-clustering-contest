<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-ankete-atlet-roku-nejspis-skonci-nadvlada-osteparek/1818706?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:18:00+00:00"/>
    <meta property="og:title" content="V anketě Atlet roku nejspíš skončí nadvláda oštěpařek"/>
    <meta property="og:description" content="Praha - V anketě Atlet roku v sobotu večer velmi pravděpodobně skončí nadvláda oštěpařek. Rekordmanka v počtu prvenství Barbora Špotáková i loňská vítězka Nikola Ogrodníková sice figurují v nejlepší desítce, ale favoritkami nejsou. Na návrat na trůn po čtyřech letech naopak aspiruje překážkářka Zuzana Hejnová, které se nejvíce dařilo na mítincích Diamantové ligy a skončila pátá na mistrovství světa. První korunu pro vítěze hlasování může získat koulař Tomáš Staněk, který je letos jediným českým atletem s medailí ze seniorského šampionátu."/>
  </head>
  <body>
    <article>
      <h1>V anketě Atlet roku nejspíš skončí nadvláda oštěpařek</h1>
      <address><time datetime="2019-11-08T11:18:00+00:00">08 Nov 2019, 11:18</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V anketě Atlet roku v sobotu večer velmi pravděpodobně skončí nadvláda oštěpařek. Rekordmanka v počtu prvenství Barbora Špotáková i loňská vítězka Nikola Ogrodníková sice figurují v nejlepší desítce, ale favoritkami nejsou. Na návrat na trůn po čtyřech letech naopak aspiruje překážkářka Zuzana Hejnová, které se nejvíce dařilo na mítincích Diamantové ligy a skončila pátá na mistrovství světa. První korunu pro vítěze hlasování může získat koulař Tomáš Staněk, který je letos jediným českým atletem s medailí ze seniorského šampionátu.</p>
      <p>Světová rekordmanka Špotáková, která anketu vyhrála už devětkrát, se letos vrátila po druhé mateřské pauze. Jejím nejlepším výsledkem bylo třetí místo na červencovém mítinku Diamantové ligy v Lausanne. Na MS byla jako nejlepší z českého tria devátá.</p>
      <p>Jedenácté místo na MS obsadila loňská vicemistryně Evropy Ogrodníková, která se blýskla třetím místem ve finále Diamantové ligy. Osobní rekord si zlepšila na 67,40, ale vinou zdravotních problémů se potýkala s nevyrovnanou výkonností.</p>
      <p>Je tak pravděpodobné, že po tříleté vládě oštěpařek bude mít anketa jiného laureáta. Hejnová může navázat na výhry z let 2013 a 2015, i když neměla tak zářnou sezonu jako při tehdejších světových titulech. Na letošním MS na medaili nedosáhla, ale její páté místo bylo nejlepším českým výsledkem v Dauhá společně se stejným umístěním oštěpaře Jakuba Vadlejcha, který rovněž nechybí ve finálové desítce. Jako jediná z českých reprezentantů se ale Hejnová pravidelně umisťovala na medailových příčkách na mítincích Diamantové ligy.</p>
      <p>O jedinou velkou českou medaili se ještě v hale postaral koulař Staněk, který skončil třetí na mistrovství Evropy v Glasgow. Pod otevřeným nebem se český rekordman v současné nabité světové konkurenci prosazoval jen obtížně. Skončil desátý na MS, kde bylo potřeba na medaili hodit 22,90 metru, což je o 89 centimetrů více než Staňkův venkovní český rekord.</p>
      <p>Do nejlepší desítky se vedle Hejnové, Staňka, Špotákové, Ogrodníkové a Vadlejcha dostali ještě chodkyně Anežka Drahotová, překážkář Vít Müller, mílař Filip Sasínek, další finalistka oštěpařské soutěže na MS Irena Šedivá a talentovaná čtvrtkařka Lada Vondrová.</p>
      <p>Slavnostní galavečer začne v sobotu ve 21:45 v hotelu Ambassador Zlatá husa v přímém přenosu České televize.</p>
    </article>
  </body>
</html>