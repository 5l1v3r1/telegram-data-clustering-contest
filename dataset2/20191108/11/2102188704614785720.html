<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/8/653486/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T11:53:00+00:00"/>
    <meta property="og:title" content="Від перемоги в арбітражах Україна відмовлятися не буде – &quot;Нафтогаз&quot;"/>
    <meta property="og:description" content="Контракт на транзит російського газу через ГТС України мають укласти “з чистого аркуша”, але це не означає, що “Нафтогаз” відмовиться від своїх вимог до “Газпрому” за рішеннями арбітражів."/>
  </head>
  <body>
    <article>
      <h1>Від перемоги в арбітражах Україна відмовлятися не буде – "Нафтогаз"</h1>
      <address>
        <time datetime="2019-11-08T11:53:00+00:00">08 Nov 2019, 11:53</time>
      </address>
      <p>Контракт на транзит російського газу через ГТС України мають укласти "з чистого аркуша", але це не означає, що "Нафтогаз" відмовиться від своїх вимог до "Газпрому" за рішеннями арбітражів.</p>
      <p>Про це <a href="https://www.facebook.com/yuriy.vitrenko">написав</a> у Facebook виконавчий директор "Нафтогазу" Юрій Вітренко.</p>
      <p>За його словами, новий контракт укладається не "Нафтогазом", а відокремленим від "Нафтогазу" оператором газотранспортної системи.</p>
      <p>"Це і є наслідком "анбандлінгу", про який всі говорять", - підкреслив він.</p>
      <p>"Тобто якщо Газпром та політичне керівництво Росії дійсно хочуть почати відносини щодо транзиту з чистого аркушу паперу, то контракт з відокремленим оператором - це саме такий варіант", - зазначив Вітренко.</p>
      <p>Водночас він наголосив - це не означає, що "Нафтогаз" відмовився від своїх вимог за рішеннями арбітражів щодо транзиту газу.</p>
      <p>"Але початок з "чистого аркушу паперу" не означає, що "старі аркуши паперу" щезають. "Рукописи не горять", як писав український класик.</p>
      <p>Нехай ці "старі аркуши паперу" розглядають суди", - заявив Вітренко.</p>
      <p>
        <b>Нагадаємо:</b>
      </p>
      <p>
        <i>Російський "Газпром" <a href="https://www.epravda.com.ua/news/2019/11/6/653395/">назвав 2 умови,</a> необхідні для продовження транзиту російського газу до Європи через ГТС України після 2019 року, серед них - відновлення прямих закупок російського газу.</i>
      </p>
      <p>
        <i>31 жовтня президент Росії Володимир Путін <a href="https://www.epravda.com.ua/news/2019/10/31/653167/">закликав обнулити всі вимоги</a> як зі сторони "Нафтогазу", так і з боку "Газпрому" у газовій суперечці.</i>
      </p>
      <p>
        <i>Перед цим в Брюсселі відбулися тристоронні газові переговори між Україною, Росією та ЄС про новий довгостроковий контракт на транзит російського газу через Україну, після яких віцепрезидент Єврокомісії Марош Шефчович висловив розчарування.</i>
      </p>
      <p>
        <i>Шефчович зазначив, що <a href="https://www.eurointegration.com.ua/news/2019/10/28/7102377/">не вдалося домовитись</a> щодо тривалості контракту, обсягів та тарифів. За його словами, параметри, які він представив, були прийнятні для українських партнерів, але росіяни на них не погоджувалися.</i>
      </p>
      <p>
        <i>У вівторок виконавчий директор "Нафтогазу" Юрій Вітренко заявив <a href="https://www.epravda.com.ua/news/2019/10/29/653072/">про підготовку нового позову</a> до російського "Газпрому".</i>
      </p>
      <p>
        <i>Російська сторона пропонує "обнулити" 22 мільярди доларів претензій в обмін на новий транзит, Нафтогаз <a href="https://www.epravda.com.ua/news/2019/11/5/653361/">не бачить для цього підстав.</a></i>
      </p>
      <p>
        <i>Економічна правда</i>
      </p>
    </article>
  </body>
</html>