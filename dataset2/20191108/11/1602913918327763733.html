<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/bugetul-mediu-alocat-de-romani-de-black-friday-este-de-peste-2-000-de-lei-18556009"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T11:36:06+00:00"/>
    <meta property="og:title" content="Bugetul mediu alocat de români de Black Friday este de peste 2.000 de lei"/>
    <meta property="og:description" content="Black Friday este un eveniment cu o notorietate de aproape 90% în rândul românilor. Mai mult de jumătate dintre aceştia intenţionează să cumpere ceva de Black Friday, iar bugetul mediu alocat este de 2.048 de lei, cu 100 de lei mai mare decât în anul precedent, potrivit unei analize Fashion Days."/>
  </head>
  <body>
    <article>
      <h1>Bugetul mediu alocat de români de Black Friday este de peste 2.000 de lei</h1>
      <address><time datetime="2019-11-08T11:36:06+00:00">08 Nov 2019, 11:36</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Black Friday este un eveniment cu o notorietate de aproape 90% în rândul românilor. Mai mult de jumătate dintre aceştia intenţionează să cumpere ceva de Black Friday, iar bugetul mediu alocat este de 2.048 de lei, cu 100 de lei mai mare decât în anul precedent, potrivit unei analize Fashion Days.</p>
      <p>Fashion Days estimează o creştere de peste 50% a numărului de comenzi plasate pe parcursul acestui eveniment, comparativ cu anul trecut. Magazinul pune la vânzare 1,5 milioane de produse pentru acest sezon în valoare de 175 de milioane de lei. Black Friday începe, anul acesta, în dimineaţa zilei de miercuri, 13 noiembrie.</p>
      <p>„Am decis să începem Black Friday în ziua de miercuri tocmai pentru a le putea livra clienţilor noştri comenzile în timpul cel mai scurt de până acum. Estimăm că vom preda curierilor aproape 40% dintre colete până vineri dimineaţa, iar, în cazul produselor achiziţionate din Bucureşti şi Ilfov, primele comenzi vor fi livrate imediat după prânz, în easybox. Pentru a avea cât mai mulţi clienţi mulţumiţi de livrarea rapidă a produselor este important ca aceştia să îşi ridice cât mai repede coletele din easybox. În felul acesta, următorul client se va bucura, la rândul său, mai repede”, spune Robert Berza, General Manager Fashion Days.</p>
      <p>Peste 3,3 milioane de vizite sunt aşteptate pe parcursul întregului eveniment, cu peste 70% din valoarea comenzilor estimată a fi plasată din aplicaţia Fashion Days, procent în continuă creştere de la an la an. Numărul de aplicaţii Fashion Days, instalate în perioada Black Friday pe telefoanele mobile, va ajunge la 600.000.</p>
      <p>Fashion Days este de 9 ani, un magazin online de fashion cu peste 1.000.000 de clienţi în România, Bulgaria şi Ungaria.</p>
    </article>
  </body>
</html>