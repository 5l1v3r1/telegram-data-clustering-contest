<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740688"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T11:32:00+00:00"/>
    <meta property="og:title" content="แผ่นดินไหวเขย่าอิหร่านช่วงรุ่งสาง ตาย6รายเจ็บ345คน!"/>
    <meta property="og:description" content="เกิดแผ่นดินไหวขนาด 5.8 แมกนิจูด ทางภาคตะวันตกเฉียงเหนือของอิหร่าน เมื่อเวลาตี 2 กว่า ช่วงรุ่งสางย่างเข้าสู่วันศุกร์ เบื้องต้นพบผู้เสียชีวิตแล้วอย่างน้อย 6 ราย และได้รับบาดเจ็บเกือบ 350 คน"/>
  </head>
  <body>
    <article>
      <h1>แผ่นดินไหวเขย่าอิหร่านช่วงรุ่งสาง ตาย6รายเจ็บ345คน!</h1>
      <address>
        <time datetime="2019-11-08T11:32:00+00:00">08 Nov 2019, 11:32</time>
      </address>
      <p>
        <b>เกิดแผ่นดินไหวขนาด 5.8 แมกนิจูด ทางภาคตะวันตกเฉียงเหนือของอิหร่าน เมื่อเวลาตี 2 กว่า ช่วงรุ่งสางย่างเข้าสู่วันศุกร์ เบื้องต้นพบผู้เสียชีวิตแล้วอย่างน้อย 6 ราย และได้รับบาดเจ็บเกือบ 350 คน</b>
      </p>
      <p>สำนักข่าวรอยเตอร์และเอเอฟพีรายงานจากกรุงเตหะราน ประเทศอิหร่าน เมื่อวันที่ 8 พ.ย. ว่า สำนักงานสำรวจธรณีวิทยาสหรัฐ (ยูเอสจีเอส) แจ้งว่า เกิดแผ่นดินไหววัดแรงสั่นสะเทือนได้ 5.8 แมกนิจูด ในเขตจังหวัดอาเซอร์ไบจานตะวันออกของอิหร่าน โดยจุดศูนย์กลางอยู่ค่อนข้างตื้น ประมาณ 8 กม.ใต้ผิวดิน ห่างจากเมืองอาร์ดาบิล ไปทางตะวันตกเฉียงใต้ประมาณ 83 กม. โดยแรงไหวเริ่มเมื่อเวลาประมาณ 02.17 น. ตามเวลาท้องถิ่น รุ่งสางวันศุกร์<br/><br/>ศูนย์แผ่นดินไหวยุโรป-เมดิเตอร์เรเนียน (อีเอ็มเอสซี) แจ้งว่า แรงไหวสะเทือนรู้สึกได้โดยประชาชนประมาณ 20 ล้านคน ในหลายเมืองขนาดใหญ่และเล็กรายรอบจุดศูนย์กลาง และเกิดแรงไหวติดตาม หรือ อาฟเตอร์ช็อคกว่า 60 ครั้ง สร้างความแตกตื่นโกลาหลแก่ประชาชนจำนวนมาก ที่กำลังอยู่ในภาวะหลับไหล </p>
      <figure>
        <img src="https://www.dailynews.co.th/admin/upload/20191108/news_TtxgdTVtQp184611_533.jpg?v=20191109041?v=1692"/>
      </figure>
      <figure>
        <img src="https://www.dailynews.co.th/admin/upload/20191108/news_smeJcumXZv184620_533.jpg?v=20191109041?v=4202"/>
      </figure>
      <p>ทางด้านนายโมฮัมหมัด-เรซา ปูร์โมฮัมมาดี ผู้ว่าการจังหวัดอาเซอร์ไบจานตะวันออก เผยว่า บ้านเรือนประชาชนพังเสียหายอย่างน้อย 30 หลัง หน่วยกู้ภัยและอาสาสมัครกำลังเร่งช่วยเหลือประชาชน ในหมู่บ้านชนบทอย่างน้อย 41 แห่ง ที่ได้รับผลกระทบมากที่สุด และจากรายงานเบื้องต้นเมื่อวันศุกร์ มีผู้เสียชีวิตอย่างน้อย 6 ราย และได้รับบาดเจ็บ 345 คน<br/><br/>อิหร่านเป็นหนึ่งในประเทศที่เผชิญกับแผ่นดินไหวรุนแรงบ่อยครั้ง โดยครั้งใหญ่สุดรวมถึงเมื่อปี พ.ศ. 2534 แผ่นดินไหวขนาด 7.4 แมกนิจูด ทางภาคเหนือ มีผู้เสียชีวิตประมาณ 40,000 คน บาดเจ็บราว 300,000 คน และประชาชนกลายเป็นผู้ไร้ที่อยู่อาศัย 5 แสนคน ส่วนแผ่นดินไหว 6.6 แมกนิจูดเมื่อปี 2546 ที่จังหวัดเคอร์มาน มีผู้เสียชีวิตราว 31,000 คน และอาคารบ้านเรือนในเมืองบาม เมืองโบราณลือชื่อ พังทลายราบเป็นหน้ากลองเกือบทั้งเมือง.</p>
      <figure>
        <iframe src="https://www.youtube.com/embed/oDIjudpq84g" width="640" height="360" data-service="Youtube" scrolling="no"/>
      </figure>
      <p>ภาพ - AFP, REUTERS<br/>คลิป - Tetova News<br/> </p>
    </article>
  </body>
</html>