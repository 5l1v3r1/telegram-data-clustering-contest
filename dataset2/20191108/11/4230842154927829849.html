<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191108-radiodyktant-2019-povnyj-tekst-dyktantu-yednosti/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T11:03:42+00:00"/>
    <meta property="og:title" content="Радіодиктант-2019: повний текст диктанту єдності"/>
    <meta property="og:description" content="Опубліковано текст ХІХ радіодиктанту національної єдності, за яким ви можете себе перевірити."/>
  </head>
  <body>
    <article>
      <h1>Радіодиктант-2019: повний текст диктанту єдності</h1>
      <address>
        <time datetime="2019-11-08T11:03:42+00:00">08 Nov 2019, 11:03</time>
      </address>
      <p>Опубліковано текст ХІХ радіодиктанту національної єдності, за яким ви можете себе перевірити.</p>
      <p>8 листопада на Українському радіо відбувся ХІХ радіодиктант національної єдності 2019, який щорічно проводять до Дня української писемності та мови.</p>
      <p>Завдяки опублікованому нижче тексту ви можете перевірити, як добре вам вдалося написати всеукраїнський диктант у 2019 році.</p>
      <h3>Від бересту – до “цифри”</h3>
      <p>Сивочолий чернець Нестор, схилившись над столом, пише історію свого народу. Цей епізод, увічнений у мармурі, – красномовне свідчення того, що люди здавна прагнули зберегти інформацію для своїх нащадків.</p>
      <p>Колись історію свого життя наші пращури писали на камені, глині, бересті, потім – на папері, а ще пізніше світ завоювали машинні носії інформації: циліндри Едісона, грамофонні платівки, магнітні стрічки й диски. До речі, прообраз сучасного диска понад пів століття тому розробив В’ячеслав Петров – аспірант Київського інституту кібернетики.</p>
      <p>Нині ж – ера цифрових технологій, що допомагають миттєво надсилати листи за тисячі кілометрів, а через вебкамеру бачитися й спілкуватися з рідними наживо. Власне, цей винахід дає змогу Українському радіо передавати сигнал в різні куточки планети, гуртуючи нас навколо диктанту в День української писемности та мови.</p>
      <p>Хоч оцифровування й полегшує нам спілкування, проте живе слово має свою чарівну силу. Справді, дохристиянські пісні “На Івана, на Купала”, “Ой весно, весно, днем красна” й тисячі інших дійшли до нас не в глині, бересті чи “цифрі”, а через живе слово, що передавали наші предки з уст в уста, єднаючи нас в українську родину.</p>
      <p>
        <b>Читайте: </b>
        <a href="https://fakty.com.ua/ua/ukraine/20191106-monitoryng-standartiv-derzhavnoyi-movy-uryad-stvoryv-natskomisiyu/">Моніторинг стандартів державної мови – уряд створив Нацкомісію</a>
      </p>
      <p>Автором став педагог та автор підручників з української мови Олександр Авраменко, який пише текст для щорічного радіодиктанту 13 років.</p>
      <p>До слова, <a href="https://fakty.com.ua/ua/ukraine/20190716-zakon-pro-movu-v-ukrayini-nabrav-chynnosti/">закон про державну мову</a>, який зобов’язує працівників органів державної влади розмовляти українською мовою, набув чинності 16 липня.</p>
      <p><b>Джерело:</b> <a href="http://nrcu.gov.ua/news.html?newsID=91500">Українське радіо</a></p>
    </article>
  </body>
</html>