<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-pp-demana-que-es-prohibeixin-els-actes-de-tsunami-democratic-la-jornada-de-reflexio/noticia/2961863/"/>
    <meta property="og:site_name" content="CCMA"/>
    <meta property="article:published_time" content="2019-11-08T11:54:00+00:00"/>
    <meta property="og:title" content="La Junta Electoral no prohibeix els actes de Tsunami en jornada de reflexió"/>
    <meta property="og:description" content="La Junta Electoral Central argumenta que no té competències per prohibir &quot;de forma prospectiva i amb caràcter general&quot; els actes i manifestacions"/>
  </head>
  <body>
    <article>
      <h1>La Junta Electoral no prohibeix els actes de Tsunami en jornada de reflexió</h1>
      <h2>La Junta Electoral Central argumenta que no té competències per prohibir "de forma prospectiva i amb caràcter general" els actes i manifestacions</h2>
      <address><time datetime="2019-11-08T11:54:00+00:00">08 Nov 2019, 11:54</time> by <a rel="author">Redacció</a></address>
      <p>Els centenars d'actes convocats sota el marc de Tsunami Democràtic en jornada de reflexió es podran fer sense impediments. La Junta Electoral Central (JEC) ha decidit no prohibir-los. Argumenta que <b>no té competències per prohibir "de forma prospectiva i amb caràcter general"</b> els actes i manifestacions. Assegura que és la Generalitat que ha de garantir la neutralitat dels actes programats.</p>
      <p>La JEC demana a la Generalitat que <b>garanteixi també el lliure accés als col·legis electorals</b>, sense incidents. Amb tot, insta les juntes electorals provincials a vetllar perquè compleixi amb el requeriment.</p>
      <p>Tsunami Democràtic ha convocat a 300 municipis de Catalunya per a aquest dissabte. <b>El PP n'havia demanat la suspensió</b>, però la Junta Electoral ha rebutjat el seu recurs.</p>
      <p>
        <b>El recurs del PP</b>
      </p>
      <p>Els populars han presentat recursos davant de les quatre juntes electorals provincials de Catalunya pels actes d'aquest dissabte. Consideren que tenen<b> "la finalitat d'influir en el sentit del vot dels ciutadans" a les eleccions.</b></p>
      <p>En aquests escrits, el PP reclamava que es prenguessin "les mesures necessàries per <b>garantir la neutralitat </b>absoluta als <b>espais públics</b>, i siguin <b>dissoltes les manifestacions</b> o concentracions que incloguessin<b> lemes, símbols, proclames, declaracions</b> o actuacions en defensa de les idees o propostes exclusivament defensades i representades per algunes candidatures."</p>
      <p>Els populars també demanaven que s'establissin les mesures oportunes per<b> evitar "l'eventual ocupació</b> durant les jornades de reflexió i votació dels centres destinats a ser <b>col·legis electorals</b>".</p>
      <p> </p>
      <figure>
        <img src="https://www.ccma.cat/multimedia/jpg/9/6/1573213507969.jpg"/>
      </figure>
      <p><i>Manifestants convocats per Tsunami Democràtic a l'aeroport del Prat el 14 d'octubre (Reuters/Jon Nazca)</i><br/><br/><br/><b>Tsunami Democràtic i el moviment del 15M</b><br/><br/>Sobre els actes de Tsunami Democràtic, el professor de Dret Administratiu de la Universitat de Girona Josep Maria Aguirre ha comparat el cas amb <b>el moviment del 15M</b>. En declaracions a Catalunya Ràdio recorda que el 2011 la JEC va prohibir una manifestació en dia de reflexió als indignats, però que ells van continuar ocupant la Puerta del Sol a Madrid i la plaça Catalunya a Barcelona, sense que la policia els desallotgés.</p>
      <blockquote>"Tsunami Democràtic és una organització anònima que no coneix ningú. A qui es dirigirà aquesta prohibició? Contra qui s'actuarà? Ens podem trobar en un supòsit molt similar al que va passar el 2011. Aquelles manifestacions del 15M es van prohibir, però la gent va continuar anant als carrers i a les places tot i aquesta prohibició."</blockquote>
      <p>Tsunami Democràtic ha anunciat aquest matí que farà la seva acció més ambiciosa durant els 3 dies de després de les eleccions: des de dilluns 11 fins al dimecres 13. Ho defineixen com<b> un Onze de Setembre de tres jornades</b>. Demanen gent que estigui disposada a desplaçar-se pel territori, a agafar-se un dia de festa a la feina i a passar una nit fora, i els proposen que portin tendes de campanya, sac de dormir, roba d'abric, bateries extra per al mòbil i una actitud tenaçment no-violenta.</p>
    </article>
  </body>
</html>