<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-zaklikaje-jevroparlament-zupiniti-pivnichniy-potik-2-638665.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T11:39:02+00:00"/>
    <meta property="og:title" content="Україна закликає Європарламент зупинити «Північний потік-2»"/>
    <meta property="og:description" content="Дипломат просить не допустити виключення «Північного потоку-2» з газової директиви ЄС"/>
  </head>
  <body>
    <article>
      <h1>Україна закликає Європарламент зупинити «Північний потік-2»</h1>
      <address>
        <time datetime="2019-11-08T11:39:02+00:00">08 Nov 2019, 11:39</time>
      </address>
      <h4>Дипломат просить не допустити виключення «Північного потоку-2» з газової директиви ЄС</h4>
      <p>Посол України в Королівстві Бельгія, представник України при ЄС Микола Точицький закликав депутатів ЄП зупинити спроби виключити Nord Stream 2 з-під дії положень 3-го Енергетичного пакету ЄС.</p>
      <p>Про це український дипломат написав у <a href="https://twitter.com/tochytskyi/status/1192626114562314246">Twitter</a>.</p>
      <p>«Закликав захистити верховенство права, енергетичну безпеку Європи та зупинити Nord Stream 2. Намір виключити Nord Stream 2 з З-го Енергетичного пакету порушує законодавство ЄС, солідарність та заохочує Росію відкидати правила, займатися шантажем та порушувати зобов’язання», - йдеться у повідомленні.</p>
      <figure>
        <img src="https://glavcom.ua/img/forall/users/49/4975/image_2192.png"/>
      </figure>
      <p>Зазначимо, що сьогодні вночі німецький Бундестаг не зміг проголосувати за внесений федеральним урядом законопроєкт про «Поширення правил внутрішнього ринку газу на трубопроводи між державами-членами ЄС та державам – не членами ЄС» через відсутність кворуму.</p>
      <p>У соціальних мережах доволі широко коментували суть пропозицій, які обговорювалися в Берліні, зокрема спробу уряду Німеччини обійти додатки до Газової директиви ЄС.</p>
      <p>Зокрема, наголошувалося, що такі пропозиції виключають з-під дії цих додатків газопроводи, «які отримали інвестиції, зроблені до 23 травня 2019 року», замість оригінального положення, затвердженого Єврокомісією, Європарламентом і Радою ЄС, що поширює правила Газової директиви ЄС «на всі трубопроводи, завершені до 23 травня 2019 року».</p>
      <p>Офіційні коментарі щодо таких пропозицій наразі відсутні. </p>
      <p>Також нагадаємо, що <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html">Польща наклала величезний штраф на компанію</a>, що будує «Північний потік-2».</p>
      <p>30 жовтня «Північний потік-2» <a href="https://glavcom.ua/news/daniya-dozvolila-rosiyanam-dobuduvati-pivnichniy-potik-2-636464.html">дозволила побудувати Данія</a> — остання країна, дозволу якої Росії бракувало для завершення будівництва трубопроводу.</p>
      <p>У разі запуску «Північного потоку-2» Росія зможе повністю відмовитися від транзиту свого газу через Україну. Цей транзит щороку приносить Україні близько 3 мільярдів доларів доходів. 31 грудня 2019 року закінчується дія контракту між Україною та Росією про транзит газу. Нового контракту держави ще не уклали, а переговори щодо нього, які відбуваються за участю Єврокомісії, є безуспішними.</p>
      <related>
        <a href="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html"/>
        <a href="https://glavcom.ua/economics/finances/budivnictvo-pivnichnogo-potoku-2-zastupnik-glavi-derzhdepu-pidtrimav-ukrajinu-636569.html"/>
        <a href="https://glavcom.ua/news/u-naftogazi-prokomentuvali-rishennya-daniji-dozvoliti-budivnictvo-pivnichnogo-potoku-2-u-svojih-vodah-636475.html"/>
      </related>
    </article>
  </body>
</html>