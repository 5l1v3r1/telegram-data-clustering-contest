<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/finance/sto-07-o-plithorismos-ton-oktovrio-poia-proionta-anatimithikan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T11:58:05+00:00"/>
    <meta property="og:title" content="Στο -0,7% ο πληθωρισμός τον Οκτώβριο – Ποια προϊόντα ανατιμήθηκαν"/>
    <meta property="og:description" content="Σε αρνητικό έδαφος βρέθηκε και τον Οκτώβριο φέτος ο πληθωρισμός, καθώς μειώθηκε 0,7%, από μείωση 0,1% τον περασμένο μήνα και έναντι αύξησης 1,8% τον Οκτώβριο πέρυσι."/>
  </head>
  <body>
    <article>
      <h1>Στο -0,7% ο πληθωρισμός τον Οκτώβριο – Ποια προϊόντα ανατιμήθηκαν</h1>
      <h2>Σε αρνητικό έδαφος βρέθηκε και τον Οκτώβριο φέτος ο πληθωρισμός, καθώς μειώθηκε 0,7%, από μείωση 0,1% τον περασμένο μήνα και έναντι αύξησης 1,8% τον Οκτώβριο πέρυσι.</h2>
      <address><time datetime="2019-11-08T11:58:05+00:00">08 Nov 2019, 11:58</time> by <a rel="author">ΤοΒΗΜΑ Team</a></address>
      <p>Σε αρνητικό έδαφος βρέθηκε και τον Οκτώβριο φέτος ο πληθωρισμός, καθώς μειώθηκε 0,7%, από μείωση 0,1% τον περασμένο μήνα και έναντι αύξησης 1,8% τον Οκτώβριο πέρυσι.</p>
      <p>Παρόλα αυτά, μεταξύ Οκτωβρίου και Σεπτεμβρίου καταγράφηκαν ανατιμήσεις κυρίως σε είδη διατροφής, όπως σε νωπά φρούτα (5,8%), νωπά λαχανικά (3,1%), τυριά (2,4%), ελαιόλαδο (1,2%), ψωμί και δημητριακά (0,6%) και κρέατα (0,2%), ενώ κατά 1,1% αυξήθηκαν οι τιμές στα είδη ένδυσης και υπόδησης.</p>
      <p>
        <a href="https://www.in.gr/2019/11/08/economy/aade-liksiprothesmes-ofeiles-ypsous-59-dis-eyro-entaxthikan-sti-rythmisi-ton-120-doseon/">ΑΑΔΕ : Ληξιπρόθεσμες οφειλές ύψους 5,9 δισ ευρώ εντάχθηκαν στη ρύθμιση των 120 δόσεων</a>
      </p>
      <p>Μεταξύ Οκτωβρίου εφέτος και Οκτωβρίου 2018, οι κυριότερες ανατιμήσεις αφορούν σε: μεταφορά επιβατών με αεροπλάνο (15,5%), φαρμακευτικά προϊόντα (5,5%), νωπό γάλα πλήρες (4,2%), τηλεφωνικές υπηρεσίες (2,9%), τυριά (2,5%), δίδακτρα προσχολικής και πρωτοβάθμιας εκπαίδευσης (2,4%), νωπά φρούτα (1,7%), ασφάλιστρα οχημάτων (1%) και καπνό (0,3%).</p>
      <p>Όπως ανακοίνωσε η ΕΛΣΤΑΤ, η μείωση του γενικού δείκτη τιμών καταναλωτή τον Οκτώβριο προήλθε κυρίως από τις μεταβολές στις ακόλουθες ομάδες αγαθών και υπηρεσιών:</p>
      <p>1. Από τις μειώσεις των δεικτών κατά:</p>
      <p>*1,6% στην ομάδα «Διατροφή και μη αλκοολούχα ποτά», λόγω μείωσης κυρίως των τιμών σε: ψωμί και δημητριακά, νωπά ψάρια, γιαούρτι, αυγά, έλαια και λίπη, νωπά λαχανικά, πατάτες, λαχανικά διατηρημένα ή επεξεργασμένα, ζάχαρη- σοκολάτες- γλυκά- παγωτά, λοιπά τρόφιμα, καφές- κακάο- τσάι, χυμούς φρούτων. Μέρος της μείωσης αυτής αντισταθμίστηκε από την αύξηση κυρίως των τιμών σε: κρέατα (γενικά), γάλα νωπό πλήρες, τυριά, νωπά φρούτα.</p>
      <p>*0,5% στην ομάδα «Ένδυση και υπόδηση», λόγω μείωσης των τιμών στα είδη ένδυσης και υπόδησης.</p>
      <p>*2,4% στην ομάδα «Στέγαση», λόγω μείωσης κυρίως των τιμών σε: πετρέλαιο θέρμανσης, φυσικό αέριο, ηλεκτρισμό.</p>
      <p>*2,4% στην ομάδα «Διαρκή αγαθά- Είδη νοικοκυριού και υπηρεσίες», λόγω μείωσης κυρίως των τιμών σε: έπιπλα και διακοσμητικά είδη, υφαντουργικά προϊόντα οικιακής χρήσης, οικιακές συσκευές και επισκευές, είδη άμεσης κατανάλωσης νοικοκυριού.</p>
      <p>*0,2% στην ομάδα «Μεταφορές», λόγω μείωσης κυρίως των τιμών στα καύσιμα και λιπαντικά. Μέρος της μείωσης αυτής αντισταθμίστηκε από την αύξηση κυρίως των τιμών στα εισιτήρια μεταφοράς επιβατών με αεροπλάνο.</p>
      <figure>
        <img src="https://www.in.gr/wp-content/uploads/2019/11/euro1-5-thumb-large-600x375.jpg"/>
      </figure>
      <p>*1,9% στην ομάδα «Αναψυχή- Πολιτιστικές δραστηριότητες», λόγω μείωσης κυρίως των τιμών στον οπτικοακουστικό εξοπλισμό- υπολογιστές- επισκευές.</p>
      <p>*1,3% στην ομάδα «’Αλλα αγαθά και υπηρεσίες», λόγω μείωσης κυρίως των τιμών στα άλλα είδη ατομικής φροντίδας. Μέρος της μείωσης αυτής αντισταθμίστηκε από την αύξηση κυρίως των τιμών στα ασφάλιστρα οχημάτων.</p>
      <p>2. Από τις αυξήσεις των δεικτών κατά:</p>
      <p>*0,2% στην ομάδα «Αλκοολούχα ποτά και καπνός», λόγω αύξησης κυρίως των τιμών στον καπνό.</p>
      <p>*1,8% στην ομάδα «Υγεία», λόγω αύξησης κυρίως των τιμών στα φαρμακευτικά προϊόντα.</p>
      <p>*2,6 στην ομάδα «Επικοινωνίες», λόγω αύξησης κυρίως των τιμών στις τηλεφωνικές υπηρεσίες.</p>
      <p>*0,6% στην ομάδα «Εκπαίδευση», λόγω αύξησης κυρίως των τιμών στα δίδακτρα προσχολικής και πρωτοβάθμιας εκπαίδευσης.</p>
      <p>*0,1% στην ομάδα «Ξενοδοχεία- Καφέ- Εστιατόρια», λόγω αύξησης κυρίως των τιμών στα εστιατόρια- ζαχαροπλαστεία- καφενεία- κυλικεία.</p>
      <p>Παράλληλα, ο γενικός δείκτης, όπως αναφέρει το ΑΠΕ, παρουσίασε αύξηση 0,1% τον Οκτώβριο 2019 σε σύγκριση με τον Σεπτέμβριο 2019, έναντι αύξησης 0,8% που σημειώθηκε κατά την αντίστοιχη σύγκριση του προηγούμενου έτους.</p>
      <p>Όσον αφορά στον εναρμονισμένο πληθωρισμό, αυτός παρουσίασε μείωση 0,3% τον Οκτώβριο εφέτος, από αύξηση 0,2% τον προηγούμενο μήνα και έναντι αύξησης 1,8% που σημειώθηκε τον Οκτώβριο 2018.</p>
      <p>Μεταξύ Οκτωβρίου και Σεπτεμβρίου εφέτος, ο εναρμονισμένος δείκτης παρουσίασε μείωση 0,1% έναντι αύξησης 0,5% που σημειώθηκε κατά την αντίστοιχη σύγκριση του προηγούμενου έτους.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>