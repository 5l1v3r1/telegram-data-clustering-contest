<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/08/alessandria-ultimo-saluto-vigili-del-fuoco_hgf7Ae6MfRVPReMgvzL9VP.html"/>
    <meta property="og:site_name" content="Adnkronos"/>
    <meta property="article:published_time" content="2019-11-08T11:28:00+00:00"/>
    <meta property="og:title" content="Alessandria, l'ultimo saluto ai 3 vigili del fuoco"/>
    <meta property="og:description" content="In cattedrale le esequie di Marco Triches, Matteo Gastaldo e Antonino Candido, morti nell’esplosione della cascina di Quargnento. Il premier Conte abbraccia i familiari delle vittime"/>
  </head>
  <body>
    <article>
      <h1>Alessandria, l'ultimo saluto ai 3 vigili del fuoco</h1>
      <address>
        <time datetime="2019-11-08T11:28:00+00:00">08 Nov 2019, 11:28</time>
      </address>
      <p>Tra gli applausi e accompagnate dal saluto delle sirene hanno fatto ingresso nella cattedrale di Alessandria le salme di Marco Triches, Matteo Gastaldo e Antonino Candido, i <a href="https://www.adnkronos.com/fatti/cronaca/2019/11/05/marco-matteo-antonino-vigili-del-fuoco-morti-nell-esplosione_y2Wy18VhV8bbVVjCxdiWgI.html">tre vigili del fuoco morti nell’esplosione della cascina di Quargnento</a>. Portate a spalla dai colleghi, <b>le tre bare avvolte nel Tricolore</b> sono entrate in chiesa tra due ali di vigili del fuoco sull’attenti (<a href="https://www.adnkronos.com/2019/11/08/alessandria-funerali-solenni-dei-vigili-del-fuoco_4pMxFUqbldCkjuw34IonxJ.html">FOTO</a>).</p>
      <p>In cattedrale, accolto dagli applausi e scortato dai compagni, anche il caposquadra Giuliano Dodero, uno dei due vigili del fuoco rimasti feriti nell’esplosione. Giunto davanti al duomo a bordo di un mezzo attrezzato, Dodero, in carrozzina, è entrato in chiesa per assistere alle esequie solenni.</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/A/Alessandria_funerali_Vf_Adn2.jpg"/>
      </figure>
      <p>Le bare sono state adagiate ai piedi dell’altare su un tappeto rosso e su ciascuna è stato appoggiato il casco di lavoro. All'inizio della funzione il vescovo Guido Gallese ha sottolineato: "Accogliamo questi nostri fratelli morti in un atto di servizio alla comunità". Di fianco all’altare le corone del capo dello Stato, dei presidenti di Camera e Senato e decine di gonfaloni.</p>
      <p>Presenti alla celebrazione il presidente del Consiglio Giuseppe Conte, accompagnato dalla ministra dell’Interno Luciana Lamorgese, dal presidente del Piemonte Alberto Cirio e dal sindaco di Revigliasco, Gianfranco Cuttica di Revigliasco.</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/A/Alessandria_funerali_Vf_Adn3.jpg"/>
      </figure>
      <p>Il premier, che è arrivato a piedi, lungo il tragitto ha stretto le mani dei vigili del fuoco schierati lungo la via che conduce alla chiesa. Poco prima era giunto il presidente della Camera, Roberto Fico. Alla cerimonia funebre circa 1500 vigili del fuoco da tutta Italia.</p>
      <p>"Di fronte a ogni stortura di questo mondo e di questa vita, la nostra forza sta nel non farci contaminare dal male, dalla zizzania ma perseverare nel bene" ha detto il vescovo nell'omelia, citando la parabola del grano e della zizzania. "Sento nel cuore il compito di una parola di senso per questo dolore che ci sta attanagliando tutti come una cappa da giorni - ha aggiunto il vescovo Gallese - in questo momento di dolore vogliamo scegliere l’amore di Gesù unico che può darci la forza di non essere travolti dall’amarezza, dalla disperazione e dal male". Il vescovo ha quindi concluso l’omelia invitando i presenti a rivolgersi a Maria: "Dobbiamo affidarci a lei perché è l’unica che ci può capire totalmente".</p>
      <p>Al termine delle esequie solenni ha preso la parola il comandante dei vigili del fuoco di Alessandria, Roberto Marchioni: "Siamo passati dalla speranza all’incredulità per quello che stavamo vivendo, poi la rabbia, il bisogno di capire perché e chi ha fatto questo, poi il cordoglio non di una città ma di un intero Paese che ci ha dimostrato un’indimenticabile vicinanza di affetto". E tra le lacrime ha aggiunto: "Sono orgoglioso di essere il vostro comandante".</p>
      <p>Marchioni in chiesa ha letto il messaggio del capo del Corpo nazionale dei vigili del fuoco, Fabio Dattilo: "Carissimi Matteo, Marco e Nino, nel giorno in cui vi salutiamo vorrei farvi sentire l'abbraccio forte e affettuoso di tutti i colleghi del Corpo che piangono per la vostra perdita. Quello stesso abbraccio che ci scambiamo dopo, quando l'intervento è finito bene, un gesto semplice ma importante per ringraziarvi del vostro servizio e dire che vi vogliamo bene e che rimarrete per sempre nei nostri cuori".</p>
      <p>"<b>Coraggio, facciamoci coraggio</b>" ha detto il premier Conte abbracciando i familiari delle vittime. "<b>Dovete beccarli, dovete fare di tutto per beccarli</b>" le parole, in lacrime, della <a href="https://www.adnkronos.com/fatti/cronaca/2019/11/08/alessandria-mamma-pompiere-conte-fate-tutto-per-beccarli_JuELU3OplkJWl6caI3eVyH.html">mamma di Antonino Candido</a>, uno dei tre vigili del fuoco morti nell’esplosione.</p>
      <p>"Questa mattina ad Alessandria abbiamo dato l’ultimo saluto a Matteo, Marco e Antonio, tre giovani vigili del fuoco che ci hanno lasciato mentre svolgevano il loro lavoro", ha poi scritto il premier su Twitter. "Mi ha commosso vedere il lungo e silenzioso abbraccio della comunità, venuta a rendere omaggio a questi ragazzi e ai loro coraggiosi colleghi che ogni giorno rischiano la vita per garantire la sicurezza di tutti noi. Nessun gesto o parola potrà consolare il dolore dei familiari, intorno ai quali tutta l'Italia si stringe con affetto in un giorno così triste".</p>
    </article>
  </body>
</html>