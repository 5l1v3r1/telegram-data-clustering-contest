<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/radiodiktant-nacionalnoji-yednosti-video-tekst-50052354.html"/>
    <meta property="og:site_name" content="НВ"/>
    <meta property="article:published_time" content="2019-11-08T11:57:00+00:00"/>
    <meta property="og:title" content="В Україні пройшов радіодиктант національної єдності - відео і текст"/>
    <meta property="og:description" content="У п’ятницю, 8 листопада, в Україні пройшов радіодиктант національної єдності, який щорічно проводять до Дня української писемності та мови."/>
  </head>
  <body>
    <article>
      <h1>В Україні пройшов радіодиктант національної єдності - відео і текст</h1>
      <h2>У п’ятницю, 8 листопада, в Україні пройшов радіодиктант національної єдності, який щорічно проводять до Дня української писемності та мови.</h2>
      <address>
        <time datetime="2019-11-08T11:57:00+00:00">08 Nov 2019, 11:57</time>
      </address>
      <p>Цьогоріч конкурс проводиться вже в дев’ятнадцяте. Участь у ньому беруть українці по всьому світу.</p>
      <p>Текст диктанту традиційно зачитав доцент Київського університету імені Бориса Грінченка, педагог та автор підручників з української мови Олександр Авраменко. Він пише текст для диктанту вже тринадцять років.</p>
      <p>
        <b>Радіодиктант — відео</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FUkrainianradioua%2Fvideos%2F2858006484212560%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Текст радіодиктанту можна було надіслати лише протягом 15 хвилин із моменту закінчення акції і лише на електронну пошту на адресу <a href="mailto:rd@nrcu.gov.ua">rd@nrcu.gov.ua</a>.</p>
      <p>О 12:00 текст радіодиктанту оприлюднили на сайтах Суспільного мовника: Українське радіо та UA: Cуспільне мовлення.</p>
      <p>
        <b>Від бересту — до «цифри»</b>
      </p>
      <p>
        <i>Сивочолий чернець Нестор, схилившись над столом, пише історію свого народу. Цей епізод, увічнений у мармурі, — красномовне свідчення того, що люди здавна прагнули зберегти інформацію для своїх нащадків.</i>
      </p>
      <p>
        <i>Колись історію свого життя наші пращури писали на камені, глині, бересті, потім — на папері, а ще пізніше світ завоювали машинні носії інформації: циліндри Едісона, грамофонні платівки, магнітні стрічки й диски. До речі, прообраз сучасного диска понад пів століття тому розробив В’ячеслав Петров — аспірант Київського інституту кібернетики.</i>
      </p>
      <p>
        <i>Нині ж — ера цифрових технологій, що допомагають миттєво надсилати листи за тисячі кілометрів, а через вебкамеру бачитися й спілкуватися з рідними наживо. Власне, цей винахід дає змогу Українському радіо передавати сигнал в різні куточки планети, гуртуючи нас навколо диктанту в День української писемности та мови.</i>
      </p>
      <p>
        <i>Хоч оцифровування й полегшує нам спілкування, проте живе слово має свою чарівну силу. Справді, дохристиянські пісні «На Івана, на Купала», «Ой весно, весно, днем красна» й тисячі інших дійшли до нас не в глині, бересті чи «цифрі», а через живе слово, що передавали наші предки з уст в уста, єднаючи нас в українську родину.</i>
      </p>
      <p>Окрім того, додатково відбудеться конкурс на найкращий твір.</p>
      <p>Тему твору оголосили на початку ефіру, об 11:00. Його, разом із текстом радіодиктанту, потрібно буде надіслати до 10 листопада на адресу: Київ, 1 001, вул. Хрещатик, буд. 26, UA: Українське радіо або на електронну пошту <a href="mailto:rd@nrcu.gov.ua">rd@nrcu.gov.ua</a> з поміткою Твір.</p>
      <p>Десять найкращих творів відзначать призами.</p>
    </article>
  </body>
</html>