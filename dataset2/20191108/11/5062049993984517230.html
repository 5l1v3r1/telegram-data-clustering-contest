<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10649--tyden-jsem-se-nesprchoval-vzpomina-svetova-petka-na-zacatky-mezi-profiky"/>
    <meta property="og:site_name" content="Tenisový svět"/>
    <meta property="article:published_time" content="2019-11-08T11:30:00+00:00"/>
    <meta property="og:title" content="Týden jsem se nesprchoval, vzpomíná světová pětka na začátky mezi profíky"/>
    <meta property="og:description" content="V londýnské O2 aréně čeká na něj a sedm dalších nejlepších hráčů roku vrchol sezóny. Ještě před startem Turnaje mistrů se však Dominic Thiem rozpomněl na své tenisové začátky mezi profesionály. A že to nebyl žádný med."/>
  </head>
  <body>
    <article>
      <h1>Týden jsem se nesprchoval, vzpomíná světová pětka na začátky mezi profíky</h1>
      <address>
        <time datetime="2019-11-08T11:30:00+00:00">08 Nov 2019, 11:30</time>
      </address>
      <p>
        <b>V londýnské O2 aréně čeká na něj a sedm dalších nejlepších hráčů roku vrchol sezóny. Ještě před startem Turnaje mistrů se však Dominic Thiem rozpomněl na své tenisové začátky mezi profesionály. A že to nebyl žádný med.</b>
      </p>
      <p>„Koncem roku 2012 jsem hrál dva menší turnaje v Maroku. Byla tam tehdy neuvěřitelná zima a k tomu všemu i celonárodní stávka,“ vzpomínal dvojnásobný finalista Roland Garros na časy, kterak se začal drát nahoru ze žebříčkového suterénu.</p>
      <p>„Hotel nebyl vůbec vytopen, teplota se pohybovala mezi nula až pěti stupni. Netekla teplá voda, takže jsem se týden nesprchoval,“ přiznal Rakušan s tím, že podobné trable nejsou na menších turnajích ničím extra výjimečným.</p>
      <p>„K dostání nebylo v podstatě ani jídlo. A nestalo se to jen jednou. Hrát na okruhu Futures je v tomto směru opravdu velmi náročné,“ podotkl šestadvacetiletý Rakušan, který si vzpomněl i na svůj první zápas mezi profesionály.</p>
      <p>„Dokáži si vybavit všechna utkání, která jsem odehrál. Bylo to v roce 2011 proti Danielu Gimenu Traverovi v Kitzbühelu. Díky zápasu jsem rázem viděl, jak velký rozdíl je ještě mezi mnou a profesionálními tenisty,“ ohlížel se do dob minulých muž, který se ovšem postupně vyšvihl až na čtvrté místo světového pořadí a získal na okruhu ATP celkem šestnáct singlových titulů, z toho pět v letošním roce.</p>
      <p>A právě díky triumfům z Indian Wells, Barcelony, Kitzbühelu, Pekingu a Vídně si Thiem zahraje počtvrté v řadě na Turnaji mistrů, do něhož vstoupí nedělním střetnutím proti švýcarské legendě Rogeru Federerovi. Ve skupině Björna Borga následně narazí Rakušan ještě na loňského finalistu Novaka Djokoviče a turnajového debutanta Mattea Berrettiniho.</p>
      <footer>Filip Lefenda, foto: Twitter: adidas Tennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/9558--incident-na-tiskovce-thiem-nabidl-serene-spolecnou-ctyrhru"/>
      </related>
    </article>
  </body>
</html>