<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/slugi-narodu-proinspektuvali-zolote-i-zapevnili-boyoviki-vidstupayut-dzerkalno-638664.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T11:37:00+00:00"/>
    <meta property="og:title" content="«Слуги народу» проінспектували Золоте і запевнили: бойовики відступають дзеркально"/>
    <meta property="og:description" content="Мар’яна Безугла: наразі, за нашою інформацією, дзеркальність з того боку дотримується, але ми завжди маємо ризики"/>
  </head>
  <body>
    <article>
      <h1>«Слуги народу» проінспектували Золоте і запевнили: бойовики відступають дзеркально</h1>
      <address>
        <time datetime="2019-11-08T11:37:00+00:00">08 Nov 2019, 11:37</time>
      </address>
      <h4>Мар’яна Безугла: наразі, за нашою інформацією, дзеркальність з того боку дотримується, але ми завжди маємо ризики</h4>
      <p>Народні депутати, які 5 листопада відвідали Золоте Луганської області, де наразі триває активна фаза розведення військ, відзначають послідовність і системність того, що побачили. Все відбувається за планом, відповідно до заявлених строків. Про це в <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">інтерв’ю «Главкому»</a> розказала заступниця голови парламентського Комітету з нацбезпеки Мар’яна Безугла.</p>
      <p>«Кілька тижнів тому у нас вже була одна поїздка – експериментальна – і порівняно з тим, що ми бачили тоді, зараз в мене немає ніяких застережень», - зазначила вона. При цьому Безугла визнала, що ризики відносно дзеркальності відведення сил таки існують.</p>
      <p>«Наразі, за нашою інформацією, дзеркальність з того боку дотримується, але ми завжди маємо ризики. Крім того, це – різні технічні моменти щодо облаштування. Також – це питання організації військ з нашого боку щодо відведення. Тобто я б розділила два моменти. Це ризики з того боку і різні технічні деталі, з якими ми стикаємося в процесі. Але оскільки нинішнє розведення – це вже другий епізод після станиці Луганської, то технічні дії стають все легшими. До того ж наявна підтримка президента і окремий моніторинг з його боку стосовно залучення сил та засобів для цього процесу», наголосила депутатка.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також на початку тижня з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <blockquote>
        <b>Читайте також: </b>
        <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">
          <b>Як Льовочкін і «слуги народу» Золоте інспектували (фото)</b>
        </a>
      </blockquote>
      <related>
        <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html"/>
        <a href="https://glavcom.ua/news/rozvedennya-bilya-petrovskogo-perenesli-na-9-listopada--638642.html"/>
        <a href="https://glavcom.ua/news/yak-pomichnik-zelenskogo-voziv-predstavnikiv-inozemnih-derzhav-na-liniyu-rozmezhuvannya-foto-638461.html"/>
      </related>
    </article>
  </body>
</html>