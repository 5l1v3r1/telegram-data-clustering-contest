<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-Brusselles-investigui-Borrell-Ponsati_0_2340366025.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T11:20:00+00:00"/>
    <meta property="og:title" content="Toc d'atenció de Brussel·les a Borrell per haver publicat informació sobre l'euroordre de Ponsatí"/>
    <meta property="og:description" content="Riba reclama que se'l cessi del seu futur càrrec com a alt representant si es prova la infracció"/>
  </head>
  <body>
    <article>
      <h1>Toc d'atenció de Brussel·les a Borrell per haver publicat informació sobre l'euroordre de Ponsatí</h1>
      <h2>Riba reclama que se'l cessi del seu futur càrrec com a alt representant si es prova la infracció</h2>
      <address>
        <time datetime="2019-11-08T11:20:00+00:00">08 Nov 2019, 11:20</time>
      </address>
      <p>Toc d'atenció de la Comissió Europea per via de la seva portaveu quan li han preguntat pel tuit que el ministre d'Exteriors en funcions, Josep Borrell, va fer amb informació sobre l'euroordre de l'exconsellera Clara Ponsatí. Brussel·les assegura que les normes sobre la confidencialitat de la informació del sistema Sirene, on es tramiten les euoordres de detenció, "són molt clares", i "esperen que tothom les respecti, especialment qualsevol requisit de confidencialitat". Tot i això, quan li han preguntat si aquest tuit podria afectar d'alguna manera el nomenament de Borrell com a <a href="https://www.ara.cat/internacional/Borrell-guanya-responsable-diplomacia-europea_0_2262973884.html"> responsable de la diplomàcia europea</a>, la portaveu s'ha limitat a assegurar que va fer i "esborrar" el tuit en qualitat de ministre d'Exteriors en funcions espanyol, i ha deixat qualsevol mesura o investigació en mans de les "autoritats nacionals".</p>
      <figure>
        <a href="https://www.ara.cat/2019/11/08/politica/Toc-Brusselles-Borrell-informacio-Ponsati_2340376148_67227641_1284x588.png">
          <img src="https://www.ara.cat/2019/11/08/politica/Toc-Brusselles-Borrell-informacio-Ponsati_2340376148_67227641_1284x588.png"/>
        </a>
        <figcaption>Toc d'atenció de Brussel·les a Borrell per haver publicat informació sobre l'euroordre de Ponsatí</figcaption>
      </figure>
      <p>La policia del Regne Unit va rebutjar d'entrada l'euroordre per a la detenció de Clara Ponsatí perquè la van qualificar de "desproporcionada". Al mateix temps, demanaven més informació a Espanya per avaluar l'euroordre. Més tard, però, les mateixes autoritats van emetre una rectificació i van retirar la valoració "desproporcionada", tot i que es va mantenir el rebuig al tràmit. És en aquest moment en què Borrell va piular amb una captura de document del sistema d'informació de Schengen. L'encara ministre d'Exteriors espanyol en funcions va esborrar el tuit però, com és habitual a la xarxa, en va quedar constància.</p>
      <figure>
        <iframe data-src="https://twitter.com/JuliaManresa/status/1192785902625538052?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Qui ha demanat a la Comissió Europea que actuï davant aquesta possible negligència és l'eurodiputada d'ERC Diana Riba, que, a través d'una missiva, ha demanat investigar el futur responsable de la diplomàcia europea per haver fet pública informació confidencial de les autoritats britàniques sobre l'euroordre de Clara Ponsatí. <a href="https://www.ara.cat/2019/11/08/20191102_Letter_Borrell_SIRENE.pdf?hash=fe5abd7c6ad3ea00dcbc554edf7bbd07ea08636c">En la carta</a> dirigida al president de la Comissió, Jean-Claude Juncker, i a la futura presidenta, Ursula von der Leyen, ha reclamat que si es comprova que ha infringit la llei se'l cessi del seu futur càrrec com a alt representant i vicepresident d'Afers Exteriors de la UE.</p>
      <p>
        <a href="https://www.ara.cat/2019/11/08/20191102_Letter_Borrell_SIRENE.pdf?hash=fe5abd7c6ad3ea00dcbc554edf7bbd07ea08636c">Llegeix aquí la carta de Diana Riba a la CE</a>
      </p>
      <p>L'eurodiputada d'ERC denuncia que la filtració de documents confidencials suposa una infracció que s'emmarca en la "negligència greu" i infringeix la llei europea perquè l’accés a aquesta informació està restringit a les autoritats competents, perquè les autoritats polítiques no estan incloses en aquesta llista i perquè un ministre no ha de tenir accés a aquest document ni a publicar informació confidencial o personal a les xarxes.</p>
      <p>A més, segons ERC, com que el procediment judicial de Ponsatí està en marxa, aquesta filtració vulnera el dret de Ponsatí a la presumpció d’innocència, assegura. “És extremadament preocupant i un comportament inacceptable" per a un futur alt representant de la UE, conclou la carta, que urgeix la CE a investigar Borrell i a fer públiques les conclusions.</p>
    </article>
  </body>
</html>