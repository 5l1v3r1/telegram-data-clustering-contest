<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Seat-dispara-vendes-octubre-aquest_0_2340366057.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T11:09:51+00:00"/>
    <meta property="og:title" content="Seat dispara un 31% les vendes a l'octubre i ja creix un 11% aquest any"/>
    <meta property="og:description" content="La marca de Martorell frega el mig milió de cotxes venuts aquest any"/>
  </head>
  <body>
    <article>
      <h1>Seat dispara un 31% les vendes a l'octubre i ja creix un 11% aquest any</h1>
      <h2>La marca de Martorell frega el mig milió de cotxes venuts aquest any</h2>
      <address>
        <time datetime="2019-11-08T11:09:51+00:00">08 Nov 2019, 11:09</time>
      </address>
      <p>Seat ha batut el seu rècord de vendes en un mes d'octubre i també el rècord de vendes en els primers deu mesos de l'any, segons les dades publicades aquest divendres per la companyia. A l'octubre la marca de Martorell ha augmentat les seves vendes un 31% respecte al mateix mes de l'any passat, i l'increment de vendes acumulat entre el gener i l'octubre és d'un 11%.</p>
      <p>Des de principis d'any, la companyia automobilística ha lliurat al mercat 498.700 vehicles i, si segueix aquest ritme, preveu batre el seu rècord històric de vendes en els seus gairebé 70 anys d'història, que va ser el 2018, quan en tot l'exercici la marca va vendre 517.600 cotxes. De moment, en els deu primers mesos de l'any la companyia ha lliurat gairebé 50.000 cotxes més que el mateix període de l'any passat.</p>
      <p>A l'octubre, Seat ha venut 43.900 vehicles, un 31,3% més. Aquest creixement es deu, en part, a l'efecte de l'entrada en vigor de la normativa WLTP d'emissions el setembre del 2018, que va propiciar un fort increment en les vendes abans d'aquesta data i un descens en els mesos següents.</p>
      <p>El vicepresident comercial de Seat i conseller delegat de la marca esportiva de l'empresa, Cupra, Wayne Griffiths, ha recordat que en els seus 70 anys d'història Seat només ha superat dos cops el mig milió de cotxes venuts en un any. "Som a les portes de tancar l'any amb un nou rècord de vendes i d'aconseguir un volum que ens permetrà tenir una base sòlida per afrontar els reptes de l'any que ve", ha dit Griffiths, que ha afegit: "Les vendes de Cupra també creixen amb força i ja s'han lliurat 20.600 cotxes, un 78,9% més que entre el gener i l'octubre del 2018, gràcies al volum dels Cupra Ateca".</p>
      <p>Les vendes mundials de Seat són impulsades principalment pels resultats a Alemanya, França i Itàlia. A Alemanya, ha lliurat entre el gener i l'octubre 115.100 cotxes, un 17,4% més que en tot l'any 2018, i ja ha aconseguit el seu volum més alt de la història en aquest país. A França, el quart mercat de la marca, ha venut 31.300 cotxes, un 20,6%, i a Itàlia, amb 22.600 cotxes lliurats, el creixement és del 28%.</p>
      <p>Seat també creix a Espanya i al Regne Unit, malgrat la debilitat del mercat i el Brexit. A Espanya ha incrementat les vendes un 1,7% del gener a l'octubre (94.900 cotxes), en contra de la tendència del mercat, mentre que al Regne Unit el creixement s'acosta al 10%, amb 59.700 cotxes venuts. En altres països europeus la marca creix per sobre del 20%: Suïssa (11.000 cotxes i un 21,9% més), els Països Baixos (9.800 cotxes i un 26,8% més), Suècia (7.600 cotxes i un 27,4% més) i Dinamarca (6.300 cotxes i un 51,6% més).</p>
      <p>A més, la companyia automobilística suma també notables increments a Mèxic (20.300 cotxes venuts, un 6,3% més), Àustria (18.300 cotxes i un 8,6% més), Portugal (9.500 cotxes i un 11,6% més) i Irlanda (4.100 cotxes i un 11,3%).</p>
      <p>Les xifres rècord de vendes es tradueixen per a Seat en resultats molt positius, que s'impulsen també per l'efecte d el mix , principalment per la comercialització més gran de SUVs ( el 43% dels lliuraments de Seat entre el gener i el setembre del 2019 ) .</p>
      <h3>El benefici creix un 4,2%</h3>
      <p>Segons els resultats publicats pel Grup Volkswagen el 30 d'octubre , el benefici operatiu de Seat ha augmentat un 4,2% en aquest període, i ha arribat al resultat rècord de 248 milions d'euros . El volum de negoci ha crescut un 14% , fins a 8.828 milions d'euros.</p>
    </article>
  </body>
</html>