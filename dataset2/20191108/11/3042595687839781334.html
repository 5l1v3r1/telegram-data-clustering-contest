<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T11:43:20+00:00"/>
    <meta property="og:title" content="Hevder Nav tok opp praksisen med departementet i 2017"/>
    <meta property="og:description" content="Anniken Hauglie (H) hevder departementet først fikk høre at Nav kunne ha feiltolket EØS-reglene før jul 2018. Tillitsvalgte mener det skjedde på et ukjent møte et år før."/>
  </head>
  <body>
    <article>
      <h1>Hevder Nav tok opp praksisen med departementet i 2017</h1>
      <h2>Anniken Hauglie (H) hevder departementet først fikk høre at Nav kunne ha feiltolket EØS-reglene før jul 2018. Tillitsvalgte mener det skjedde på et ukjent møte et år før.</h2>
      <address><time datetime="2019-11-08T11:43:20+00:00">08 Nov 2019, 11:43</time> by <a rel="author">Torun Støbakk</a></address>
      <p>Arbeids- og sosialminister Anniken Hauglie (H) har gitt uttrykk for at hennes departement først før jul i 2018 fikk høre om at Nav kunne ha tolket reglene feil.</p>
      <p>Det gjentok hun seinest tirsdag i Stortinget, i sin <a href="https://www.regjeringen.no/no/aktuelt/statsrad-hauglies-redegjorelse-for-stortinget-om-praktiseringen-av-eus-trygdeforordning-8832004-artikkel-21/id2676562/">redegjørelse.</a></p>
      <p>Nå kan nye opplysninger fra fagforeningen Avyo tyde på at det ikke stemmer - og at i alle fall noen i departementet fikk beskjed om at reglene kunne være feiltolket over et år før den tid.</p>
      <h3>- Ønsker åpenhet</h3>
      <p>Det skal ha skjedd på et til nå ukjent møte 25. oktober 2017 mellom representanter for Arbeids- og velferdsdirektoratet - som leder Nav - og departementet, kort tid etter den første kjennelsen fra trygderetten som gikk imot Navs praksis.</p>
      <p>
        <b>På møtet var blant andre to avdelingsdirektører i Arbeids- og sosialdepartementet, i tillegg til ansatte fra Nav.</b>
      </p>
      <p>Dagbladet kjenner ikke identiteten til de Nav-ansatte på møtet, men vet hvem avdelingsdirektørene fra departementet er, og at disse er avdelingsdirektør og fagdirektør også i dag.<br/><br/>Temaet for møtet var, ifølge Navs nest største fagforening Avyo, etatens praktisering av regelverket for eksport av arbeidsavklaringspenger.</p>
      <p>
        <b>- Vi ønsker en åpenhet rundt saken og å bidra til at hver stein snus. Både departementet og direktoratet har vært tydelige på at de ønsker det, men da må vi også finne alle steinene. Det handler ikke om å finne syndebukker, sier leder Øyvind Hov Randmæl i Avyo, for å forklare hvorfor fagforeningen nå går ut med informasjonen.</b>
      </p>
      <p>Agendaen for møtet var - ifølge fagforeningen - trygdeeksport for folk som er bosatt i EØS-området, men på møtet skal også spørsmålet om trygdereglene ved opphold ha blitt tema:</p>
      <p><i>«Nav ønsket å diskutere ordlyden i artikkel 21 som kunne tilsi at Nav ikke kunne anvende paragraf 11-3 innen EØS-området, men må vurdere de andre vilkårene for rett til AAP, som for eksempel </i><i>aktivitets</i><i>plikt»,</i> skriver fagforeningen om møtet i en e-post til Dagbladet.</p>
      <p>§ 11-3 i folketrygdloven sier at folk må oppholde seg i Norge hvis de skal ha rett på trygdeytelser.</p>
      <h3>- Var tenkt som utfordring</h3>
      <p>Det er denne bestemmelsen i folketrygdloven som - ved en feil - har blitt brukt i stedet for EU-forordningens artikkel 21 i saker som omhandler både korte og lengre opphold i EØS-land.</p>
      <p>
        <b>Artikkel 21 tilsier at stønadsmottakere med «opphold» i et annet EØS-land ikke mister ytelsen bare på grunn av dette. <a href="https://www.dagbladet.no/nyheter/nav-har-tolket-opphold-feil/71760734">Ordlyden er blitt feiltolket av Nav</a> til bare å omfatte dem som er fast eller midlertidig bosatt i det andre landet.</b>
      </p>
      <p>Fagforeningen understreker at heller ikke Nav på dette tidspunktet hadde konkludert internt med at praksisen var feil, men bare ønsket å diskutere at ordlyden i forordningen tilsa dette.</p>
      <p>- Avyo er kjent med at uttalelsen i formøtet med departementet var tenkt som en utfordring til departementets ansatte at de skulle tenke gjennom hvorvidt oppholdskravet i § 11-3 kom til anvendelse innen EØS-området, men dette ble ikke fulgt opp i ettertid. Diskusjonen fortsatte internt i NAV etter dette, sier Randmæl.</p>
      <p>
        <i>- Synes dere departementet burde reagert etter dette møtet?</i>
      </p>
      <p>- Det er det umulig å svare på. Det vi vet er at det var et fagmøte, og at fortolkningen av regelverket var tema i en ren faglig diskusjon. Det var uenighet, men det ble ikke gjort noen konklusjon på møtet, og vi vet jo ikke helt hva som har skjedd i ettertid, sier Avyo-lederen.</p>
      <p>
        <b>Departementets presseavdeling bekrefter at de to avdelingsdirektørene var til stede, men sier departementet ikke vil kommentere påstandene fra fagforeningen om hva som ble sagt.</b>
      </p>
      <p>De opplyser til Dagbladet at det ikke finnes noe møtereferat.</p>
      <h3>Står ikke på tidslinje</h3>
      <p>De vil heller ikke svare på hvordan informasjonen på møtet ble fulgt opp.</p>
      <p>Møtet 25. oktober 2017 er heller ikke oppført på tidslinjene til Nav eller Arbeids- og sosialdepartementet i saken, og førte ikke til noen praksisendring.</p>
      <p>Ifølge den offisielle forklaringen så langt gikk det i stedet et drøyt år før Nav før jul i 2018 tok kontakt med departementet, fordi de var bekymret for praksisen knyttet til korttidsopphold i EØS.</p>
      <p>Deretter gikk det ytterligere et drøyt halvår før praksisen faktisk ble endret for både korttidsopphold i EØS-området sommeren 2019, og fram til NAV-skandalens omfang skal ha gått opp for departementet for alvor i månedsskiftet august/september i år.</p>
      <p>
        <b>I mellomtida fortsatte trygderetten å avgi kjennelser som gikk imot Navs forståelse av regelverket - og etaten fortsatte å anmelde folk, som siden ble sendt i fengsel.</b>
      </p>
      <p>«Hvorfor tolkningen av artikkel 21 - så langt vi kan se - ikke har vært problematisert slik at feilen har blitt fanget opp, er noe jeg håper granskningen vil gi oss svar på», sa Hauglie i Stortinget tirsdag.</p>
      <h3>Vil ikke svare</h3>
      <p>Tidligere denne uka skrev Dagbladet at <a href="https://www.dagbladet.no/nyheter/nav-ansatte-reagerte-pa-praksisen/71788433">Nav-ansatte reagerte på praksisen</a> allerede da den ble innført i 2012, men ikke at de faglige diskusjonene har nådd helt opp til mellomledernivå i Arbeids- og sosialdepartementet.</p>
      <p>Dagbladet har stilt departementet flere spørsmål om hva statsråden og andre ansatte i departementet har visst, og når.</p>
      <p>Arbeids- og sosialminister Anniken Hauglie (H) vil ikke svare på de konkrete spørsmålene, men avviser at hun har villedet Stortinget når hun har sagt at departementet fikk høre om mulig feiltolkning av reglene først før jul i 2018.</p>
      <p>- Jeg har ikke feilinformert Stortinget. Når det gjelder departementets rolle i denne saken, vil den være en del av den granskningen som det uavhengige granskningsutvalget nå skal gjøre. Det er derfor ikke naturlig for meg å kommentere dette nå, sier Hauglie til Dagbladet.</p>
      <h3>Formøte til ESA-møte</h3>
      <p>Departementet opplyser at møtet var et formøte til et såkalt pakkemøte norske myndigheter hadde med Eftas overvåkingsorgan ESA, som mottok en klage fra en norsk statsborger i 2015, knyttet til eksport av arbeidsavklaringspenger.</p>
      <p>
        <b>Departementet har tidligere forklart til blant andre <a href="https://www.vg.no/nyheter/innenriks/i/OpXo83/nav-skandalen-eoes-lov-tema-minst-fem-ganger-foer-alarmen-gikk">VG</a> at de hadde flere pakkemøter med ESA i kjølvannet av klagen, både i 2015, 2016, og 2017.</b>
      </p>
      <p>- Jeg vil understreke at den saken handlet om et annet saksforhold enn den feilen som nå er avdekket, sa Hauglie om dialogen mellom norske myndigheter og ESA i Stortinget tirsdag.</p>
      <p>Nav er også stilt flere spørsmål om møtet - men svarer bare på hvorfor møtet ikke står oppført på <a href="https://www.nav.no/no/NAV+og+samfunn/Kontakt+NAV/Kontakt+oss/Feiltolkning+av+E%C3%98S-reglene/tidslinje-om-navs-feiltolkning-av-e%C3%B8s-reglene">Navs offisielle tidslinje.</a></p>
      <p>- Det deltok fagpersoner fra Nav. Dette møtet handlet ikke om samme sak som tidslinja berører. Dette gjaldt en enkelt sak om en annen problemstilling som var knyttet til flytting til EU/EØS. Dette var et formøte til et møte med ESA, sier direktør Kjell Hugvik i arbeids- og tjenesteavdelingen i Nav i en kort kommentar.</p>
    </article>
  </body>
</html>