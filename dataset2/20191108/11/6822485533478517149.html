<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T11:35:00+00:00"/>
    <meta property="og:title" content="اعتمادملی خروج از شورای عالی سیاستگذاری را بررسی می‌کند"/>
    <meta property="og:description" content="کمیته تعامل حزب اعتماد ملی ماموریت یافت موضوع خروج این حزب از شورای عالی سیاستگذاری اصلاح طلبان را مورد بررسی قرار دهد "/>
  </head>
  <body>
    <article>
      <h1>اعتمادملی خروج از شورای عالی سیاستگذاری را بررسی می‌کند</h1>
      <address>
        <time datetime="2019-11-08T11:35:00+00:00">08 Nov 2019, 11:35</time>
      </address>
      <p>کمیته تعامل حزب اعتماد ملی ماموریت یافت موضوع خروج این حزب از شورای عالی سیاستگذاری اصلاح طلبان را مورد بررسی قرار دهد </p>
      <p>به گزارش سایت رسمی حزب اعتماد ملی، در جلسه هیات اجرایی حزب اعتماد ملی با توجه به تصویب طرح سرا (رای‌سنجی اصلاح‌طلبان) در شورایعالی سیاستگذاری اصلاح‌طلبان، به کمیته تعامل حزب ماموریت داده شد تا موضوع خروج حزب اعتماد ملی از شورایعالی سیاستگذاری اصلاح‌طلبان را در نخستین جلسه کمیته، مورد بررسی و تحلیل قرار دهد.</p>
      <p>با مصوبه هیات اجرایی، اسماعیل گرامی‌مقدم، رئیس کمیته تعامل حزب اعتماد ملی موظف شد با تشکیل جلسه فوق‌العاده کمیته تعامل، موضوع بررسی خروج اعتماد ملی از شورایعالی سیاستگذاری اصلاح‌طلبان را در دستور قرار دهد.</p>
      <p>در جلسه هیات اجرایی حزب اعتماد ملی، اعضا، به مغایرت طرح سرا با بند ۸ ماده ۳ اساسنامه شورایعالی سیاستگذاری اصلاح‌طلبان، پشت‌ پرده‌های این طرح، تاثیر احزاب اقماری در تصویب طرح و همچنین بر نتیجه رای‌سنجی، مانور نامفهوم دموکراسی در عین غیردموکراتیک بودن طرح و… اشاره کردند.</p>
      <p>«اسماعیل گرامی مقدم» سخنگوی حزب اعتماد ملی روز گذشته - پنج‌شنبه - به ایرنا گفته بود: روز شنبه در کمیته تعامل حزب جلساتی با موضوع تصویب کلیات سامانه رای‌سنجی اصلاح‌طلبان تشکیل می‌شود و در این جلسه ماندن و نماندن در شورای‌عالی سیاست‌گذاری جبهه اصلاح‌طلبان را بررسی می‌کنیم.</p>
    </article>
  </body>
</html>