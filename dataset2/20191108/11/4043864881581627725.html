<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231374/"/>
    <meta property="og:site_name" content="Українська правда"/>
    <meta property="article:published_time" content="2019-11-08T11:09:11+00:00"/>
    <meta property="og:title" content="Антикорсуд почав слухати справу Насірова, якому 2 роки зачитували обвинувачення"/>
    <meta property="og:description" content="Вищий антикорупційний суд провів перше підготовче засідання у справі ексголови Державної фіскальної служби Романа Насірова."/>
  </head>
  <body>
    <article>
      <h1>Антикорсуд почав слухати справу Насірова, якому 2 роки зачитували обвинувачення</h1>
      <address>
        <time datetime="2019-11-08T11:09:11+00:00">08 Nov 2019, 11:09</time>
      </address>
      <p>Вищий антикорупційний суд провів перше підготовче засідання у справі ексголови Державної фіскальної служби Романа Насірова.</p>
      <p><b>Джерело:</b> <a href="https://www.slidstvo.info/news/antykoruptsijnyj-sud-pochav-sluhaty-spravu-nasirova/?fbclid=IwAR1BJEFYpMJd4I_bYAY35lqsjy4IlG3QHVXJCL_HHopYply0dTws8KQpx7M">Слідство.Інфо</a></p>
      <p><b>Деталі:</b> Насірова обвинувачують у тому, що він ухвалив низку рішень, які дозволили газовидобувним компаніям нардепа-втікача Олександра Онищенка не платити податки.</p>
      <p>Унаслідок цих рішень держава втратила понад 2 млрд грн.</p>
      <p>У Шевченківському суді Києва справу Насірова слухали більше двох років. Адвокати Насірова вимагали читати обвинувальний акт із 774 сторінок у повному обсязі.</p>
      <p>Оскільки засідання відбувалися кілька разів на місяць, прокурори не встигли дочитати обвинувачення.</p>
      <p><b>Що було раніше:</b> 26 вересня Касаційний адміністративний суд Верховного суду <a href="https://www.pravda.com.ua/news/2019/09/26/7227439/">скасував</a> усі рішення судів попередніх інстанцій, які приймалися на користь Насірова, і передав справу в Антикорупційний суд.</p>
      <p>Рішення ВС не підлягає оскарженню.</p>
      <p>У попередніх судових рішеннях ішлося про "церемоніальну функцію" Насірова. Мовляв, він просто підписував незаконні розстрочки зі сплати податків.</p>
      <p>
        <b>Передісторія:</b>
      </p>
      <ul>
        <li>8 березня 2017 року Солом'янський райсуд Києва<a href="http://www.pravda.com.ua/news/2017/03/7/7137390/"> </a>обрав Насірову<a href="http://www.pravda.com.ua/news/2017/03/7/7137390/"> запобіжний захід</a> у вигляді арешту на 60 діб з альтернативою застави 100 млн грн.</li>
        <li>16 березня дружина<a href="http://www.pravda.com.ua/news/2017/03/16/7138384/"> внесла заставу</a>.</li>
        <li>Насіров подав позов до Окружного адмінсуду Києва про те, що начебто <a href="http://nashigroshi.org/2017/11/29/trijka-suddi-ablova-spryyaje-nasirovu-pereklasty-vidpovidalnist-po-spravi-onyschenka-na-mistsevi-dpi/">не відповідав</a> як голова ДФС за надання розстрочок, чим хотів перекласти всю відповідальність на місцеві податкові інспекції.</li>
        <li>1 грудня 2018 року ОАСК під головуванням одіозного Євгена Аблова <a href="http://www.reyestr.court.gov.ua/Review/70508068">задовольнив</a> позов, <a href="https://www.pravda.com.ua/news/2018/12/11/7200934/">поновивши Насірова на посаді</a> голови ДФС і <a href="https://www.pravda.com.ua/news/2018/12/11/7200945/">наказавши</a> виплатити йому компенсацію 184 тисячі гривень.</li>
        <li>НАБУ, САП та держпідприємство "Укргазвидобування", за допомогою якого компанії Онищенка видобували газ, оскаржили рішення суду.</li>
        <li>У червні 2019 року судді апеляційного суду Андрій Парінов, Олександр Беспалов та Наталія Літвінова спершу усунули від цієї справи НАБУ і САП, а потім <a href="http://reyestr.court.gov.ua/Review/82653598">ухвалила рішення</a> на користь Насірова.</li>
      </ul>
      <related>
        <a href="https://www.pravda.com.ua/news/2019/10/8/7228417/"/>
        <a href="https://www.pravda.com.ua/news/2019/09/26/7227439/"/>
        <a href="https://www.pravda.com.ua/news/2019/09/20/7226883/"/>
      </related>
    </article>
  </body>
</html>