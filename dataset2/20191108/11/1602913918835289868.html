<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/sistem-in-premiera-la-cluj-de-preluare-a-proceselor-verbale-dupa-vot-18556001"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T11:33:20+00:00"/>
    <meta property="og:title" content="Sistem în premieră la Cluj de preluare a proceselor verbale după vot"/>
    <meta property="og:description" content="Procesele verbale după vot vor fi predate la Cluj cu tichete roşii sau verzi, în cadrul unui sistem de preluare care reprezintă o premieră naţională. Măsura a fost luată pentru evitarea cozilor la predarea proceselor verbale."/>
  </head>
  <body>
    <article>
      <h1>Sistem în premieră la Cluj de preluare a proceselor verbale după vot</h1>
      <address><time datetime="2019-11-08T11:33:20+00:00">08 Nov 2019, 11:33</time> by <a rel="author" href="https://www.zf.ro/autor/vasile-magradean" target="_blank">Vasile Magradean</a></address>
      <p>Procesele verbale după vot vor fi predate la Cluj cu tichete roşii sau verzi, în cadrul unui sistem de preluare care reprezintă o premieră naţională. Măsura a fost luată pentru evitarea cozilor la predarea proceselor verbale.</p>
      <p>Preşedintele BEJ Cluj, judecătorul Monica Trofin, a declarat, vineri, că reprezentanţii secţiilor de votare cu procese verbale care conţin erori vor primi tichete roşii când se vor prezenta la Casa de Cultură a Studenţilor din Cluj-Napoca pentru predare, iar cei cu procese verbale corecte le vor primi pe cele verzi şi vor intra separat.</p>
      <p>„De fiecare dată, la fiecare alegeri, au existat preşedinţi de secţii de votare care nu au întocmit în mod corect procesele verbale centralizatoare cu rezultatul votului. Pentru a uşura modalitatea de preluare a acestor procese verbale duminică seara, după închiderea urnelor, vom implementa la Cluj un sistem în premieră prin care preşedinţii care au procese verbale greşite să fie identificaţi din timp şi vor avea un flux separat de intrare la specialiştii IT de la Statistică, pentru verificarea rezultatelor. Nu se va mai intra la grămadă. În momentul în care se închid secţiile de votare, noi vom ştii exact cine are procese verbale corecte şi cine are greşite, deoarece de pe tableta din secţie, operatorul va transmite datele către Statistică. Cei din secţiile de votare cu procese verbale greşite vor primi tichete roşii când se vor prezenta la Casa de Cultură a Studenţilor din Cluj-Napoca pentru predare, iar cei cu procese verbale corecte vor primi tichete verzi”, a spus Trofin.</p>
      <p>Potrivit acesteia, cei care au tichete verzi vor intra pe un flux mult mai rapid şi nu vor trebui să mai aştepte după preşedinţii secţiilor cu probleme, astfel că se vor reduce timpii de aşteptare şi cozile.</p>
      <p>„Pentru predarea proceselor verbale de la cele 664 de secţii de votare din judeţul Cluj trebuie să se prezinte preşedintele secţiei, locţiitorul şi operatorul de la tabletă, astfel că ne aşteptăm duminică seara, după închiderea urnelor, la aproape 2.000 de persoane. Cumva a trebuit să găsim o soluţie pentru a primi în condiţii civilizate un număr atât de mare de oameni obosiţi, veniţi după o zi întreagă de lucru în secţii. Am încercat să fluidizăm acest proces de predare”, a subliniat preşedintele BEJ Cluj.</p>
      <p>În cazul în care vor exista situaţii şi preşedinţii secţiilor de votare nu vor putea întocmi procesele verbale din cauza erorilor, se va pune la dispoziţie acestora o sală sigilată, unde se vor putea renumăra buletinele de vot.</p>
      <p>„De asemenea, fiecărei secţii de votare i s-a alocat câte un cod de bare, astfel încât în momentul când se prezintă reprezentanţii acesteia pentru predarea documentelor, codul va fi citit de un cititor şi vom ştii exact care secţie este prezentă şi în ce ordine”, a subliniat Monica Trofin.</p>
      <p>Preşedinţii şi locţiitorii secţiilor de votare din judeţul Cluj au fost sfătuiţi la instruirile care au avut loc până acum să nu se grăbească la finalul procesului de vot cu întocmirea proceselor verbale privind rezultatele, astfel încât, pe cât posibil, să se prezinte cu ele completate corecte, pentru a primi tichetele verzi.</p>
    </article>
  </body>
</html>