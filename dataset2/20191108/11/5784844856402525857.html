<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/prozorne-soncne-celice-iz-stekla-so-postale-resnicnost.html?RSSe262564df148fd99b6bcfedb764cd732"/>
    <meta property="og:site_name" content="Računalniške novice"/>
    <meta property="article:published_time" content="2019-11-08T11:40:00+00:00"/>
    <meta property="og:title" content="Prozorne sončne celice iz stekla so postale resničnost"/>
    <meta property="og:description" content="Ko pomislimo na sončne celice, imamo pogosto v mislih velike kovinske in steklene okvirje, raziskovalci Univerze v Michiganu pa so dokazali, da temu ni vedno tako."/>
  </head>
  <body>
    <article>
      <h1>Prozorne sončne celice iz stekla so postale resničnost</h1>
      <address>
        <time datetime="2019-11-08T11:40:00+00:00">08 Nov 2019, 11:40</time>
      </address>
      <slideshow>
        <figure>
          <img src="https://www.racunalniske-novice.com/images/1/H_MAX_1024x768/i-prozori-bi-mogli-postati-izvor-energije_3vlbb_.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/i-prozori-bi-mogli-postati-izvor-energije_owrykc.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/i-prozori-bi-mogli-postati-izvor-energije_rbm1oe.jpg"/>
        </figure>
        <figure>
          <img src="https://www.racunalniske-novice.com/images/1/H_MAX_1024x768/i-prozori-bi-mogli-postati-izvor-energije_r7h5-m.jpg"/>
        </figure>
        <figcaption>Prozorne sončne celice bi bile kot nalašč za stavbe s stekleno fasado.</figcaption>
      </slideshow>
      <p>Ko pomislimo na sončne celice, imamo navadno v mislih velike kovinske in steklene okvirje, raziskovalci Univerze v Michiganu pa so dokazali, da temu ni vedno tako. Razvili so namreč nadvse zanimive sončne celice, ki bi jih bilo mogoče postaviti na sodobne stavbe namesto oken. Gre namreč za prozorne sončne celice, ki se po videzu in trdnosti ne razlikujejo od običajnega stekla.</p>
      <p>Zanimive prozorne sončne celice temeljijo na osnovi posebnih molekul, ki "vpijajo" človeškim očem nevidne valovne dolžine svetlobe, in sicer tiste, ki je primerna za proizvodnjo električne energije. Zajeta svetloba je prenesena na okvir plošče, kjer se ta s pomočjo fotovoltaičnih celic pretvori v električno energijo. Zaradi tega so strokovnjaki prepričani, da bi lahko njihov izum za proizvodnjo okolju prijazne električne energije brez težav uporabili tako na poslovnih stavbah kot tudi v domačem okolju.</p>
      <p>Na prva okna ali prozorne steklene površine, ki bodo pridobivale električno energijo, bo žal treba še nekoliko počakati. Trenutna učinkovitost tovrstnega sistema znaša zgolj en odstotek, medtem ko se učinkovitost klasičnih sončnih celic giba med 15 in 18 odstotki. Raziskovalci Univerze v Michiganu so prepričani, da bi lahko v zelo kratkem času izdelali prozorne sončne celice s 5-odstotno učinkovitostjo, za kaj več pa bo žal treba še nekoliko počakati. Kljub temu bi lahko njihov izum že uporabili predvsem za stavbe, katerih zunanja stena je izdelana povsem iz stekla, saj bi na tolikšni površini sončne celice lahko proizvedle zadovoljivo količino električne energije.</p>
      <figure>
        <iframe src="https://www.youtube.com/embed/qMhdpWMDp04" width="640" height="360" data-service="Youtube" scrolling="no"/>
      </figure>
      <footer>Povezave: <a href="https://umich.edu/">UoM</a></footer>
    </article>
  </body>
</html>