<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638779/%D8%A7%D9%85%DB%8C%D8%AF%D9%88%D8%A7%D8%B1%DB%8C%D9%85-%D8%A8%D8%A7-%D9%87%D8%B4%D8%AF%D8%A7%D8%B1-%D8%A7%DB%8C%D8%B1%D8%A7%D9%86-%D9%87%D9%85%D9%87-%D8%A8%D9%87-%D8%AA%D8%B9%D9%87%D8%AF%D8%A7%D8%AA%D8%B4%D8%A7%D9%86-%D8%AF%D8%B1-%D8%A8%D8%B1%D8%AC%D8%A7%D9%85-%D8%B9%D9%85%D9%84-%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T11:35:00+00:00"/>
    <meta property="og:title" content="امیدواریم با هشدار ایران همه به تعهداتشان در برجام عمل کنند"/>
    <meta property="og:description" content="سفیر ایران در انگلیس پنجشنبه با اشاره به چهارمین گام ایران در کاستن از تعهدات خود ذیل برجام از همه طرف‌ها خواست به تعهداتشان در برجام عمل کنند."/>
  </head>
  <body>
    <article>
      <h1>
        <a href="https://www.bultannews.com/fa/news/638779/%D8%A7%D9%85%DB%8C%D8%AF%D9%88%D8%A7%D8%B1%DB%8C%D9%85-%D8%A8%D8%A7-%D9%87%D8%B4%D8%AF%D8%A7%D8%B1-%D8%A7%DB%8C%D8%B1%D8%A7%D9%86-%D9%87%D9%85%D9%87-%D8%A8%D9%87-%D8%AA%D8%B9%D9%87%D8%AF%D8%A7%D8%AA%D8%B4%D8%A7%D9%86-%D8%AF%D8%B1-%D8%A8%D8%B1%D8%AC%D8%A7%D9%85-%D8%B9%D9%85%D9%84-%DA%A9%D9%86%D9%86%D8%AF">امیدواریم با هشدار ایران همه به تعهداتشان در برجام عمل کنند</a>
      </h1>
      <h2>سفیر ایران در انگلیس پنجشنبه با اشاره به چهارمین گام ایران در کاستن از تعهدات خود ذیل برجام از همه طرف‌ها خواست به تعهداتشان در برجام عمل کنند.</h2>
      <address><time datetime="2019-11-08T11:35:00+00:00">08 Nov 2019, 11:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «حمید بعید‌ی‌نژاد»، سفیر جمهوری اسلامی <b>ایران</b> در <b>لندن</b> پنجشنبه گفته تصمیم تهران برای کاستن از تعهدات خود ذیل برجام باید «زنگ هشداری» برای کشورهای اروپایی طرف توافق هسته‌ای برجام باشد.</p>
      <p>به نوشته روزنامه انگلیسی فایننشال‌تایمز، بعیدی‌نژاد با اشاره به تصمیم ایران برای تزریق گاز اورانیوم به سانتریفیوژهای مستقر در تأسیسات فردو گفته امیدوار است این هشدار همه طرف‌ها را به اجرای تعهداشان در توافق هسته‌ای ترغیب کند.</p>
      <p>بعیدی‌نژاد گفت: «امیدواریم این هشدار همه طرف‌ها را ترغیب کند تعهداتشان را اجرا کنند. حالا اینکه طرف مقابل این هشدار را جدی نگیرد به خودشان بستگی دارد... ما در وضعیت بسیار دشواری قرار خواهیم گرفت.»</p>
      <p>کشورهای اروپایی بعد از خروج یکجانبه آمریکا از برجام در اردیبهشت سال گذشته وعده دادند که می‌توانند اثرات خروج واشنگتن را جبران کرده و ایران را از مزایای وعده‌داده‌شده در برجام برخوردار کنند. این وعده‌ها با گذشت نزدیک به ۱۸ ماه عملی نشده‌اند.</p>
      <p>بعیدی‌نژاد ادعاهای کشورهای اروپایی مبنی بر اینکه دور زدن تحریم‌های آمریکا برای آنها دشوار است را رد کرد. او گفت: «آنها تعهداتی داده‌اند که به صورت بسیار روشن مشخص شده‌اند و باید بتوانند آنها را اجرایی کنند.»</p>
      <p>خروج از برجام و گام‌‌های ایران</p>
      <p>دولت آمریکا به ریاست «دونالد ترامپ» بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در چهار گام از تعهدات خود در برجام کاسته است.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده بود که در تاریخ هجدهم اردیبهشت اعلام شد.</p>
      <p>گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد. گام سوم ایران برای کاهش و توقف برخی تعهدات ذیل برجام که از شهریورماه شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>گام چهارم کاهش تعهدات برجامی ایران از صبح روز چهارشنبه با گازدهی به سانتریفیوژهای نصب‌شده در تأسیسات فردو و غنی‌سازی ۴.۵ درصدی در این تاسیسات از نیمه شب پنجشنبه آغاز شد.</p>
    </article>
  </body>
</html>