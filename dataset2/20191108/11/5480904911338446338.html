<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lounsky-soud-ulozil-tresty-za-nelegalni-prevoz-syrskych-uprchliku/1818729?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:59:00+00:00"/>
    <meta property="og:title" content="Lounský soud uložil tresty za nelegální převoz syrských uprchlíků"/>
    <meta property="og:description" content="Louny - Lounský okresní soud dnes uložil tresty v případu nelegálního převozu syrských uprchlíků z Maďarska přes Českou republiku do Německa. Obžalováno bylo pět lidí. Hlavní organizátor převozu Syřanů Egypťan Muhammad Tahír Saíd Muhammad Hassan dostal od soudu tříletou podmínku. Čtyřem mužům a jedné ženě hrozilo vězení na dva roky až osm let."/>
  </head>
  <body>
    <article>
      <h1>Lounský soud uložil tresty za nelegální převoz syrských uprchlíků</h1>
      <address><time datetime="2019-11-08T11:59:00+00:00">08 Nov 2019, 11:59</time> by <a rel="author" href="http://www.ctk.cz/" target="_blank">ČTK</a></address>
      <p>Louny - Lounský okresní soud dnes uložil tresty v případu nelegálního převozu syrských uprchlíků z Maďarska přes Českou republiku do Německa. Obžalováno bylo pět lidí. Hlavní organizátor převozu Syřanů Egypťan Muhammad Tahír Saíd Muhammad Hassan dostal od soudu tříletou podmínku. Čtyřem mužům a jedné ženě hrozilo vězení na dva roky až osm let.</p>
      <p>Bývalé Hassanově manželce Ireně Hassanové Suchochlebové, která při převozu migrantů tlumočila, uložil soud dvouletou podmínku, prostředník Ukrajinec Rostyslav Tymochuk dostal tříletou podmínku a trest vyhoštění z České republiky. Řidiči Martinu Horváthovi, jenž napomohl k objasnění případu, uložil soud souhrnný trest za předchozí trestnou činnost ve výši jednoho roku a souhrnný dvouletý trest dostal Tomáš Starý, jehož skupina využila také jako řidiče.</p>
      <p>Soudkyně Blanka Šišová uvedla, že dokazováním byly bezpečně zaznamenány dva převozy uprchlíků. Celkem bylo převezeno 16 lidí. Žádný z převážených neměl potřebné doklady. "Lze konstatovat, že obžalovaní sice nejsou specialisty na migrační politiku, ale byli s ní dostatečně obeznámeni. Vinu obžalovaných považuje soud za dostatečně prokázanou a obhajobu za zcela vyvrácenou, nejednalo se o humanitární činnost, ale o výdělečnou aktivitu, na níž se podílelo více osob, které o sobě vzájemně věděly a byly vzájemně propojeny," uvedla soudkyně.</p>
      <p>Policisté odhalili dvě cesty s uprchlíky. Za každého uprchlíka skupina žádala podle soudu částku kolem 500 dolarů (11.400 korun). Součástí organizované skupiny byl ještě jeden Čech, kterého už v roce 2015 pravomocně potrestal soud v Německu pokutou 800 eur (20.700 korun), muž řídil auto s uprchlíky při jedné cestě.</p>
      <p>V prvním případě bylo dopraveno devět lidí až do Německa, ve druhém případě sedm lidí včetně tří dětí zadrželi policisté v České republice.</p>
      <p>Jednotlivé role měla skupina podle soudkyně rozděleny. Hassan podle ní oslovoval Syřany v Budapešti. U soudu potvrdil zištnost svého jednání, odvolával se ještě na jiného Hassana, jehož totožnost nebyla ověřena. Částka 500 dolarů za uprchlíka odpovídá podle soudkyně tomu, co uváděli migranti.</p>
      <p>Od prvopočátku byla u všeho tehdejší Hassanova manželka, která tlumočila a v jednom případě přebírala peníze od migrantů. "Hlavní důvod její cesty do Maďarska nebyl výlet na Balaton," poznamenala soudkyně. Převoz pomáhal organizovat podle soudu také Tymochuk. Horváth, Starý a muž odsouzený v Německu byli pouhými řidiči.</p>
      <p>Hassan se u soudu za své jednání omluvil. Soud podle Šišové při rozhodování o výši trestů zohlednil to, že od trestné činnosti uběhla delší doba, u Horvátha pak také to, že pomáhal k jejímu objasnění. Právě Horváth se jako jediný z obžalovaných na místě vzdal odvolání, v jeho případě se odvolání vzdala také státní zástupkyně. Ostatní si ponechali lhůtu na rozmyšlenou.</p>
    </article>
  </body>
</html>