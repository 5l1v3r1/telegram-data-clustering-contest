<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ministr-dubilet-zvernuvsya-v-udo-za-ohoronoyu-328908_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T11:00:00+00:00"/>
    <meta property="og:title" content="Міністр Дубілет звернувся в УДО за охороною"/>
    <meta property="og:description" content="Він натякнув про факти тиску щодо двох напрямків роботи.  "/>
  </head>
  <body>
    <article>
      <h1>Міністр Дубілет звернувся в УДО за охороною</h1>
      <h2>Він натякнув про факти тиску щодо двох напрямків роботи.  </h2>
      <address>
        <time datetime="2019-11-08T11:00:00+00:00">08 Nov 2019, 11:00</time>
      </address>
      <p>Міністр Кабінету міністрів Дмитро Дубілет попросив <a href="https://dt.ua/POLITICS/v-upravlinni-derzhavnoyi-ohoroni-proveli-novi-kadrovi-perestanovki-328005_.html"><b>Управління державної охорони</b></a> виділити йому охоронців через побоювання нападу та "створення зон напруги". Про це він написав вранці у п'ятницю в своєму Telegram-каналі.</p>
      <p>"Коли я йшов у Кабмін, я був впевнений, що моя посада буде настільки технократичною, що кому-кому, а мені це точно не знадобиться. Але, мабуть, не в українській політиці. Зараз навколо мене раптом з'явилось дві зони напруги", - написав Дубілет.</p>
      <p>Першим фактором він назвав координацію проекту по боротьбі з тіньовим алкоголем: "Це — величезний і дикий ринок. Сподіваюсь, що ми зможемо показати тут результати та додати до українського бюджету 5-10 млрд грн на рік, а українці стануть менше труїтися та помирати".</p>
      <p>Другою зоною ризику міністр вважає той факт, що він координує проведення конкурсів на державні топ-посади.</p>
      <p>"Ми зараз робимо перезавантаження влади по всіх державних органах, підприємствах, установах. Чомусь деякі сторони вважають, що у мене чи моїх колег можуть бути важелі впливу на конкурсну комісію", - додав він.</p>
      <p>При цьому Дубілет не вказав, чи надходили йому вже якісь погрози, та висловив сподівання, що охорона – явище тимчасове.</p>
      <p>Зазначимо, що Дмитро Дубілет – перший з нового уряду, хто попросив про державну охорону.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>