<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89036"/>
    <meta property="og:site_name" content="Denník politika"/>
    <meta property="article:published_time" content="2019-11-08T11:35:15+00:00"/>
    <meta property="og:title" content="Prečo zrušili tím Kuciak? Galko chce na brannobezpečnostom výbore vysvetlenie"/>
    <meta property="og:description" content="8.11.2019 (Webnoviny.sk) – Nezaradený poslanec a člen parlamentného výboru pre obranu a bezpečnosť Ľubomír Galko žiada, aby na najbližšie rokovanie výboru prišli ministerka vnútra Denisa Saková a policajný prezident Milan Lučanský vysvetliť expresné rozpustenie vyšetrovacieho tímu Kuciak. Predsedovi výboru Antonovi Hrnkovi (SNS) preto poslal list."/>
  </head>
  <body>
    <article>
      <h1>Prečo zrušili tím Kuciak? Galko chce na brannobezpečnostom výbore vysvetlenie</h1>
      <address><time datetime="2019-11-08T11:35:15+00:00">08 Nov 2019, 11:35</time> by <a rel="author">Webnoviny</a></address>
      <p>8.11.2019 (Webnoviny.sk) – Nezaradený poslanec a člen parlamentného výboru pre obranu a bezpečnosť Ľubomír Galko žiada, aby na najbližšie rokovanie výboru prišli ministerka vnútra Denisa Saková a policajný prezident Milan Lučanský vysvetliť expresné rozpustenie vyšetrovacieho tímu Kuciak. Predsedovi výboru Antonovi Hrnkovi (SNS) preto poslal list.</p>
      <h3>Tím dosiahol mimoriadne výsledky</h3>
      <p>Agentúru SITA o tom informoval PR manažér Demokratickej strany Róbert Buček. Vyšetrovací tím sa zaoberal vraždou novinára Jána Kuciaka a jeho snúbenice. Zrušili ho v utorok 22. októbra.</p>
      <p>Podľa Galka tento tím v samotnom vyšetrovaní vrážd dosiahol mimoriadne výsledky, ale zároveň narazil aj na ďalšie dôkazy a indície o spáchaní ďalších závažných trestných činov.</p>
      <p><i>„Normálne by bolo, keby sa schopnosti a skúsenosti tohto tímu využili na vyšetrovanie týchto podozrení. Namiesto toho sme sa dozvedeli, že ho policajný prezident zrušil. Nepáči sa mi to. Chcem vedieť, prečo bol rozpustený tím, ktorý dokázal účinne bojovať proti mafii a kto ho nahradí,“</i> povedal Galko.</p>
      <h3>Hrnko proti jeho návrhu nebude</h3>
      <p>Šéf brannobezpečnostného výboru Hrnko pre agentúru SITA uviedol, že ak Galko navrhne na rokovaní výboru nový bod programu, nebude mať nič proti jeho návrhu.</p>
      <p>Podľa jeho informácií by mal byť na výbore prítomný aj policajný prezident Lučanský. Hrnko tvrdí, že Galko môže ministerke vnútra adresovať svoju žiadosť listom alebo poslaneckou interpeláciou.</p>
      <p>Výbor NR SR pre obranu a bezpečnosť bude najbližšie rokovať vo štvrtok 14. novembra.</p>
      <p>Viac k témam: <a href="https://www.webnoviny.sk/tag/vrazda-novinara/"><u>vražda novinára</u></a><br/>Zdroj: Webnoviny.sk – <a href="https://www.webnoviny.sk/preco-zrusili-tim-kuciak-galko-chce-na-brannobezpecnostom-vybore-vysvetlenie/"><u>Prečo zrušili tím Kuciak? Galko chce na brannobezpečnostom výbore vysvetlenie</u></a> © SITA Všetky práva vyhradené.</p>
    </article>
  </body>
</html>