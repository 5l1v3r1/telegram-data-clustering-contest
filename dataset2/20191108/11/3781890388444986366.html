<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740678"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T11:00:00+00:00"/>
    <meta property="og:title" content="หุ้นไทยปิดลบ-แรงขายทำกำไรกองREIT-DIF"/>
    <meta property="og:description" content="ดัชนีหุ้นไทยปิดลบเล็กน้อย 3.03 จุด แรงขายทำกำไรกองREIT-DIF แม้มีหุ้นไทยถูกเข้าคำนวณในMSCI แต่ไม่สามารถพยุงตลาดไว้ได้  ประเมินกรอบสัปดาห์หน้า 1,620-1,640 จุด"/>
  </head>
  <body>
    <article>
      <h1>หุ้นไทยปิดลบ-แรงขายทำกำไรกองREIT-DIF</h1>
      <address>
        <time datetime="2019-11-08T11:00:00+00:00">08 Nov 2019, 11:00</time>
      </address>
      <p>
        <b>ดัชนีหุ้นไทยปิดลบเล็กน้อย 3.03 จุด แรงขายทำกำไรกองREIT-DIF แม้มีหุ้นไทยถูกเข้าคำนวณในMSCI แต่ไม่สามารถพยุงตลาดไว้ได้  ประเมินกรอบสัปดาห์หน้า 1,620-1,640 จุด</b>
      </p>
      <p>นายภราดร เตียรณปราโมทย์  ผู้จัดการสายงานวิจัย  บล. เอเชียพลัส  เปิดเผยถึงภาวะตลาดหุ้นไทยปิดที่ระดับ 1,637.85 จุด  ลบ 3.03จุด  หรือ 0.18 %  ระหว่างวันเคลื่อนไหวสูงสุด 1,642.50จุด และต่ำสุดที่  1,634.50 จุด  ด้วยมูลค่าการซื้อขาย 50,306.16 ล้านบาทว่า  ตลาดหุ้นไทยปิดลบเล็กน้อย แรงขายทำกำไรกองทรัสต์เพื่อการลงทุนในอสังหาริมทรัพย์ (REIT)  และกองทุนรวมโครงสร้างพื้นฐานโทรคมนาคมดิจิทัล (DIF)  เช่น CPNREIT ลง  1.50 บาทหรือ 4.41% ปิดที่ 32.50 บาท  DIF ลง 0.40 บาท 2.30% ปิดที่ 17 บาท  หลังจากที่ก่อนหน้านี้นักลงทุนหันมาลงทุนกองทุนดังกล่าวกันมากเพราะเป็นสินทรัพย์ปลอดภัยในช่วงที่ตลาดผันผวน</p>
      <figure>
        <img src="https://www.dailynews.co.th/admin/upload/20191108/news_XeJTnOgeBe175033_533.jpg?v=201911091512?v=6953"/>
      </figure>
      <p>สำหรับหุ้นที่ปรับตัวขึ้นวันนี้เป็นหุ้นที่ถูกเข้าคำนวณในMSCI  โดยดัชนี Global Standard มีหุ้นเข้าคำนวณ 4 หลักทรัพย์คือ BGRIM, GPSC, OSP และ SAWAD  ส่วนดัชนีหุ้น Global Small Cap มีหุ้นเข้าคำนวณ 7 หลักทรัพย์ คือ CENTEL, DOHOME, JMT, SPRC, STPI, TPIPP และ TQM  นอกจากนี้การที่ MSCI ได้ประกาศปรับเพิ่มน้ำหนัก 5% ของ China A-Share  ลงในดัชนี MSCI Emerging Market  เป็นอุปสรรคต่อการไหลเข้าเงินทุนในตลาดหุ้นไทย  ขณะที่ผลตอบแทนพันธบัตรรัฐบาลหรือบอนด์ยิวด์ของไทยอายุ 10 ปีได้ปรับตัวเพิ่มขึ้นไปที่ 1.62% จากเมื่อวานก่อนอยู่ที่ 1.58% สะท้อนให้เห็นว่าเม็ดเงินเริ่มไหลออกจากตราสารหนี้ เห็นได้จากหุ้นกลุ่มประกันที่มาแรง เช่น BLA บวก 2.07% THRE บวก 6.78%<br/><br/>ส่วนปัจจัยที่ติดตามสัปดาห์หน้าวันที่ 13 พ.ย.เป็นการประกาศตัวเลขเงินเฟ้อของสหรัฐคาดว่าทรงตัวที่ 1.7% หากเทียบกับช่วงเดียวกันของปีก่อน  รวมถึงการกล่าวสุนทรพจน์ของนายเจอโรม พาวเวลล์ ประธานธนาคารกลางสหรัฐหรือเฟด เพื่อดูท่าทีว่าจะส่งสัญญาณอะไรหรือไม่  ขณะที่วันที่ 14 พ.ย.เป็นการรายงานตัวเลขดัชนีเศรษฐกิจจีน  เช่น ยอดค้าปลีกคาดว่าจะขยายตัว 5%  ซึ่งหากมากกว่าที่คาดการณ์จะเป็น sentiment เชิงบวก  นอกจากนี้ต้องติดตามการประกาศงบไตรมาส 3 ในช่วงโค้งสุดท้าย ซึ่งที่ผ่านมามีการรายงานงบแล้ว 32% ของมาร์เก็ตแคปทำกำไรรวม 100,000 ล้านบาท ต้องรอลุ้นที่เหลือ 68% ว่าผลประกอบการจะออกมาเป็นอย่างไร เพราะในช่วง 10 วันที่ผ่านมาตลาดหุ้นไทยขึ้นไปแล้ว 58 จุด   ด้านกลยุทธ์การลงทุนเน้นธีม MSCI PLAY  ขณะที่กรอบการเคลื่อนไหวสัปดาห์หน้าอยู่ที่ 1,620-1,660 จุด  <br/><br/> </p>
    </article>
  </body>
</html>