<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/EWXkOK/31-nye-nav-saker-sendt-til-riksadvokaten"/>
    <meta property="og:site_name" content="Aftenbladet"/>
    <meta property="article:published_time" content="2019-11-08T11:53:24+00:00"/>
    <meta property="og:title" content="31 nye Nav-saker sendt til Riksadvokaten"/>
    <meta property="og:description" content="Norske tingretter har funnet 31 nye dommer som kan falle inn under Nav-skandalen. Nå skal Riksadvokaten vurdere dem."/>
  </head>
  <body>
    <article>
      <h1>31 nye Nav-saker sendt til Riksadvokaten</h1>
      <h2>Norske tingretter har funnet 31 nye dommer som kan falle inn under Nav-skandalen. Nå skal Riksadvokaten vurdere dem.</h2>
      <address><time datetime="2019-11-08T11:53:24+00:00">08 Nov 2019, 11:53</time> by <a rel="author">NTB-Marius Helge Larsen</a></address>
      <p>20 av sakene omfatter sykepenger, arbeidsavklaringspenger eller pleiepenger og opphold i EØS-land etter juli 2012, og det er derfor stor grunn til å tro at de faller inn under sakskomplekset.</p>
      <p>– Det er i tillegg funnet elleve saker hvor det mangler opplysninger i dommen som gjør det mulig å utelukke at sakene er omfattet. I begge typer saker må Riksadvokaten vurdere om sakene skal fremmes for Gjenopptakelseskommisjonen, skriver Domstoladministrasjonen i en pressemelding.</p>
      <p>Da Nav-skandalen ble offentlig kjent forrige mandag, opplyste Riksadvokaten at minst 48 personer var blitt uskyldig dømt for trygdesvindel.</p>
      <p>Med de nye dommene tingrettene har funnet, kan det dermed være snakk om opp mot 79 saker.</p>
      <p>– De som er berørt av Nav-skandalen, skal vite at vi i Norges domstoler gjør hva vi kan for at det raskt blir ryddet opp. Derfor satte vi i gang arbeidet for å finne ut om det kan være flere saker enn de Riksadvokaten først var klar over, sier direktør Sven Marius Urke i Domstoladministrasjonen.</p>
      <h3>– Grundig</h3>
      <p>De to siste ukene har norske tingretter jobbet med å få oversikt over alle Nav-sakene. Etter hvert som de har funnet nye dommer som kan knyttes til saken, har de oversendt dem til Domstoladministrasjonen, hvor en jurist har gått gjennom dem.</p>
      <p>NTB har underveis innhentet tall fra tingrettene, som har opplyst at det er funnet minst 38 saker. Dermed er noen av dem blitt lagt bort etter nærmere vurdering.</p>
      <p>– Selv om vi har arbeidet så grundig som det lar seg gjøre med å finne disse sakene, kan vi ikke garantere at det ikke kan være flere saker. Vi ber derfor alle som frykter at de kan ha fått en gal dom, om å ta opp dette med Gjenopptakelseskommisjonen så raskt som mulig, sier Urke.</p>
      <h3>Ny riksadvokat for Nav-saker</h3>
      <p>Fredag ble det klart at det er jussprofessor Henry John Mæland som blir setteriksadvokat for Nav-sakene. Dermed blir det han som skal håndtere de nye sakene, siden riksadvokat Jørn Sigurd Maurud har erklært seg inhabil.</p>
      <p>Parallelt med gjennomgangen av saker fra etter 2012 som handler om sykepenger, arbeidsavklaringspenger og/eller pleiepenger, har Riksadvokaten bedt om å få avklart om feiltolkningen av loven også gjelder flere trygdeytelser og lenger tilbake i tid. Dermed kan skandalen komme til å vokse enda mer i omfang.</p>
      <p>I tillegg til straffesakene, har Nav anslått at det finnes rundt 2.400 saker hvor folk har fått urettmessige krav om å tilbakebetale trygdeytelser etter opphold i andre EØS-land.</p>
    </article>
  </body>
</html>