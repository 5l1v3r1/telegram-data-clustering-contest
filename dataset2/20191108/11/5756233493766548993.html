<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620449/%D9%87%D9%88%D8%A7%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%AD%D8%B3%D8%A7%D8%B3-%D9%86%D8%A7%D8%B3%D8%A7%D9%84%D9%85-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T11:27:00+00:00"/>
    <meta property="og:title" content="هوای شهر تهران برای گروه‌های حساس ناسالم است"/>
    <meta property="og:description" content="بر اساس اعلام شرکت کنترل کیفیت هوای تهران، کیفیت هوای پایتخت امروز (۱۷ آبان ماه) در حالی ناسالم برای گروه‌های حساس اعلام شده است که این وضعیت برای فردا ( ۱۸ آبان) نیز ادامه خواهد داشت."/>
  </head>
  <body>
    <article>
      <h1>هوای شهر تهران برای گروه‌های حساس ناسالم است</h1>
      <address>
        <time datetime="2019-11-08T11:27:00+00:00">08 Nov 2019, 11:27</time>
      </address>
      <p>
        <i>بر اساس اعلام شرکت کنترل کیفیت هوای تهران، کیفیت هوای پایتخت امروز (۱۷ آبان ماه) در حالی ناسالم برای گروه‌های حساس اعلام شده است که این وضعیت برای فردا ( ۱۸ آبان) نیز ادامه خواهد داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بر اساس پیش‌بینی‌های انجام‌ شده در شرکت کنترل کیفیت هوای شهر تهران با تداوم شرایط جوی پایدار و آرام در نخستین ساعات روز جمعه (۱۷ آبان) با وجود کاهش تردد خودروها در روز تعطیل، تجمع ذرات معلق در اکثر مناطق باعث برقراری وضعیت نامطلوب کیفیت هوا خواهد شد.</p>
      <p>به‌تدریج با رشد ناپایداری جوی و گاهی رشد ابر در طول روز انتظار می‌رود تا حدودی از غلظت آلاینده‌ها کاسته شود. با این‌حال در اواخر وقت امروز (۱۷ آبان) تردد خودروها و کاهش ناپایداری‌ جوی شرایط مناسب را برای تجمع آلاینده‌ها فراهم می‌کند و احتمال می‌رود در برخی مناطق وضعیت ناسالم بویژه برای گروه‌های حساس برقرار شود.</p>
      <p>با تداوم این اوضاع جوی تا صبح فردا (۱۸ آبان) به همراه افزایش حجم ترافیک در نخستین روز هفته انتظار می‌رود بر غلظت آلاینده‌ها طی برخی ساعات صبح افزوده شود که برقراری شرایط نامطلوب کیفیت هوا را در بیشتر مناطق شهر تهران به دنبال خواهد داشت.</p>
      <p>بر اساس این گزارش، به‌تدریج با افزایش میزان ناپایداری جوی در طول روز همراه با وزش باد در برخی ساعات بعدازظهر، پراکندگی آلاینده‌ها دور از انتظار نیست. همچنین در ساعات اوج ترافیک در شب، غلظت ذرات معلق افزایش می‌یابد و در مناطق پرتردد کیفیت هوا در وضعیت ناسالم برای گروه‌های حساس قرار خواهد گرفت.</p>
      <p>بر اساس گزارش شرکت کنترل کیفیت هوای تهران، میانگین کیفیت هوای پایتخت طی ۲۴ ساعت گذشته ۱۲۵ و در شرایط ناسالم برای گروه‌های حساس بود. این شاخص هم‌اکنون ۱۲۳ و هوا در شرایط ناسالم برای گروه‌های حساس قرار دارد.</p>
    </article>
  </body>
</html>