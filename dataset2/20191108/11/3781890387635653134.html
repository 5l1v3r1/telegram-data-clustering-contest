<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740665"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T11:30:00+00:00"/>
    <meta property="og:title" content="ผวาโดนจับ'ลิขสิทธิ์'กระทง ยอมขายเท่าทุนลอกการ์ตูนทิ้ง"/>
    <meta property="og:description" content="แม่ค้ากระทงเมืองสองแคว ผวากลัวโดนลิขสิทธิ์ หลังสั่งจากทางออนไลน์มาแล้ว ต้องยอมลอกลายการ์ตูนออก ขายราคาเท่าทุน"/>
  </head>
  <body>
    <article>
      <h1>ผวาโดนจับ'ลิขสิทธิ์'กระทง ยอมขายเท่าทุนลอกการ์ตูนทิ้ง</h1>
      <address>
        <time datetime="2019-11-08T11:30:00+00:00">08 Nov 2019, 11:30</time>
      </address>
      <p>
        <b>แม่ค้ากระทงเมืองสองแคว ผวากลัวโดนลิขสิทธิ์ หลังสั่งจากทางออนไลน์มาแล้ว ต้องยอมลอกลายการ์ตูนออก ขายราคาเท่าทุน</b>
      </p>
      <p>เมื่อวันที่ 8 พ.ย. ผู้สื่อข่าวรายงานว่า สวนชมน่านเฉลิมพระเกียรติ อ.เมือง จ.พิษณุโลก ทางเทศบาลนครพิษณุโลก ได้จัดงาน”ลอยกระทงย้อนยุคสองแควแลอดีต”ซึ่งเริ่มขึ้นตั้งแต่วันที่ 7-11 พ.ย. ที่ผ่านมา โดยมีการออกร้านจำหน่ายสินค้าอาหาร การแสดง การประกวดดนตรีขณะที่พ่อค้าแม่ค้าขายกระทง ก็เริ่มนำกระทงมาวางจำหน่ายแล้วจำนวนมาก ปีนี้กระแสกระทงจากวัสดุธรรมชาติ จากเปลือกข้าวโพดและใบตอง ยังคงได้รับความนิยมจากประชาชนเช่นเดียวกับกระทงขนมปัง ส่วนกระทงที่ทำจากขนมและติดลายการ์ตูนนั้น ก็เกือบจะมาแรงเช่นกันเพราะมีแม่ค้าจำนวนหนึ่ง ได้สั่งซื้อกระทงขนมที่ติดลายการ์ตูนต่างๆมาจำหน่ายเช่นกัน แต่ต้องผวาหวั่นโดนจับลิขสิทธิ์ จำใจต้องลอกลายการ์ตูนออก แล้วขายเป็นกระทงขนมในราคากระทงละ 20 บาท จากเดิมตั้งใจจะขายในราคาใบละ 25-30 บาท</p>
      <figure>
        <img src="https://www.dailynews.co.th/admin/upload/20191108/news_mEaYtlulCR170036_533.jpg?v=20191108232?v=5332"/>
      </figure>
      <p>ด้านนางแสงทอง รอดเครือทอง แม่ค้าขายกระทง เปิดเผยว่า ปีนี้กระทงจากเปลือกข้าวโพดที่ติดตัวตุ๊กตามาแรง ได้รับความสนใจเพราะทำจากวัสดุธรรมชาติ ส่วนกระทงที่ติดรูปลายการ์ตูนนั้น ตนก็สั่งซื้อล่วงหน้ามาเพื่อจะจำหน่ายแล้วเช่นกัน โดยสั่งซื้อจากอินเตอร์เน็ตมาเป็นร้อยใบ ต้นทุนใบละ 18-20 บาท แต่ไม่กล้านำมาวางขายเพราะกลัวโดนจับลิขสิทธิ์ ต้องมาลอกลายการ์ตูนออก ก่อนแล้วขายได้ใบละ 20 บาทเป็นราคาขายที่เท่าราคาทุน เนื่องจากขอให้ได้ทุนคืนเท่านั้นก็พอใจแล้ว เพราะจากที่ตั้งใจจะขายในราคาใบละ 25 บาท ซึ่งคืนวันแรกที่เริ่มงานก็พอขายได้บ้างแม้จะไม่มีลวดลายการ์ตูน แต่ก็ยังดีกว่าถูกจับกุมในคดีละเมิดลิขสิทธิ์เหมือนกับที่เป็นข่าวโด่งดังอยู่ในขณะนี้อีกด้วย</p>
      <figure>
        <img src="https://www.dailynews.co.th/admin/upload/20191108/news_PAWPaCgqBn170037_533.jpg?v=20191108232?v=4556"/>
      </figure>
      <figure>
        <img src="https://www.dailynews.co.th/admin/upload/20191108/news_sooyaKCRCq170038_533.jpg?v=20191108232?v=9867"/>
      </figure>
      <figure>
        <iframe src="https://www.youtube.com/embed/4cTC4_1zaWw" width="640" height="360" data-service="Youtube" scrolling="no"/>
      </figure>
      <p> </p>
    </article>
  </body>
</html>