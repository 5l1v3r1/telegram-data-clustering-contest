<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/stattja/polityka/yevropejski-standarty-vidremontovani-kilometry-polityky-obicyayut-remontu-dorih"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T11:40:02+00:00"/>
    <meta property="og:title" content="Європейські стандарти і відремонтовані кілометри: що політики обіцяють з ремонту доріг"/>
    <meta property="og:description" content="Ремонт доріг – невичерпне джерело обіцянок політиків. Слово і Діло подивилося, що обіцяє нова влада і що провалили їхні попередники."/>
  </head>
  <body>
    <article>
      <h1>Європейські стандарти і відремонтовані кілометри: що політики обіцяють з ремонту доріг</h1>
      <address>
        <time datetime="2019-11-08T11:40:02+00:00">08 Nov 2019, 11:40</time>
      </address>
      <p>
        <b>В Україні в листопаді закінчується сезон ремонту доріг, знову наводити лад після зими почнуть 1 березня. До цього часу, за словами президента <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського</a>, йтиме підготовка до «великого будівництва доріг». <i>«Дорожній фонд ми збільшили в бюджеті на 40%. Плюс ще гроші від міжнародних організацій. У нас амбітна пропозиція від Міністерства інфраструктури побудувати близько чотирьох тисяч кілометрів доріг у наступному році. З огляду на те, що дуже багато коштів кудись йшло, будівництво збільшиться відсотків на 60. І це буде в усій країні»</i>, – запевнив глава держави. Тема доріг у нашій країні актуальна завжди, плюс – це невичерпне джерело обіцянок. «Слово і Діло» нагадає обіцянки нових і старих політиків щодо доріг.</b>
      </p>
      <h3>Дороги за європейськими стандартами: що обіцяє Зеленський і Кабмін</h3>
      <p>Одна з головних програмних обіцянок президента Володимира Зеленського з інфраструктури – <a href="https://www.slovoidilo.ua/promise/51926.html">будувати дороги за європейськими стандартами</a>. У програмі він також зазначив, що країна потребує капітального ремонту інфраструктури.</p>
      <p>Також під час свого президентського терміну Зеленський встиг пообіцяти найближчим часом <a href="https://www.slovoidilo.ua/promise/58316.html">відремонтувати об'їзну дорогу біля Черкас</a> і <a href="https://www.slovoidilo.ua/promise/65803.html">ініціювати ремонт</a> Варваровського мосту в Миколаєві. Нічого з цього поки не зроблено.</p>
      <p>До кінця листопада, запевнив Зеленський, буде <a href="https://www.slovoidilo.ua/promise/53472.html">побудований міст біля Станиці Луганської</a>. Одну обіцянку щодо цього мосту глава держави вже провалив: спочатку він обіцяв побудувати міст до серпня. Але бойовики затягували демонтаж фортифікаційних споруд моста і розмінування прилеглих територій.</p>
      <p>Прем'єр-міністр Олексій Гончарук теж обіцяє будувати дороги «по-новому». У програмі уряду є обіцянка <a href="https://www.slovoidilo.ua/promise/65705.html">реалізувати перші проєкти з будівництва</a> платних, концесійних доріг, запроваджувати інтелектуальні транспортні системи у сфері дорожнього господарства та дорожньої інфраструктури, <a href="https://www.slovoidilo.ua/promise/65701.html">впровадити нову систему контролю</a> якості будівництва автомобільних доріг, їх безпеки і утримання.</p>
      <p>Крім того, в програмі йдеться, що за п'ять років в Україні <a href="https://www.slovoidilo.ua/promise/65700.html">буде відремонтовано 24 тисячі кілометрів доріг</a>. Тут варто зазначити, що обіцянка дійсно амбітна: за 2014-2018 роки в Україні було відремонтовано 7 тисяч 342 км доріг. Плюс до цього колишній прем'єр Володимир Гройсман планував до 2022 року відремонтувати та побудувати майже 6,7 тисячі км доріг. Тобто навіть «найсміливіші мрії» Гройсмана не дотягують до озвученої новим Кабміном цифри.</p>
      <p>Нещодавно Гончарук пообіцяв, що в бюджеті на 2020 рік <a href="https://www.slovoidilo.ua/promise/63473.html">буде передбачено понад 75 млрд грн на ремонт доріг</a>. Поки в цю цифру уряд трохи не вписується: в бюджеті до другого читання обсяги фінансування Дорожнього фонду збільшені до 73,7 млрд грн. Обіцянка явно запозичена у попереднього Кабінету міністрів: Гройсман теж обіцяв, що в бюджеті-2020 на ремонт доріг буде закладено 75 млрд грн, але залишився без посади і зробити це не встиг.</p>
      <p>Міністр інфраструктури Владислав Криклій анонсував, що з 2021 року в Україні <a href="https://www.slovoidilo.ua/promise/66958.html">стартує аудит безпеки</a> міжнародних доріг, а з 2022-го – національних доріг.</p>
      <h3>У партії «Слуга народу» обіцяли будівництво бетонних доріг</h3>
      <p>Тема інфраструктури згадується в програмі партії «Європейська солідарність» – обіцяли розвивати місцеву інфраструктуру. У «Слугу народу», в свою чергу, пообіцяли створювати законодавчі умови для будівництва бетонних доріг.</p>
      <p>Крім того, «слуги народу» вже виконали обіцянку впроваджувати незалежний контроль будівництва і ремонту доріг. Верховна рада в жовтні ухвалила відповідний законопроект, який передбачає аудит безпеки на всіх етапах: планування, будівництво доріг, введення в експлуатацію.</p>
      <p>Більшість мажоритарників, які пройшли до парламенту від «Слуги народу», обіцяли виборцям вимагати від уряду прозорого механізму ремонту доріг (за принципом «Найгірші за станом дороги ремонтуються першими»), а також запровадити контроль ваги і швидкості автомобілів.</p>
      <p>Найчастіше мажоритарники обіцяють ремонтувати дороги у своїх виборчих округах. Наприклад, Олексій Гончаренко запевнив, що буде зроблено капітальний ремонт доріг <a href="https://www.slovoidilo.ua/promise/63837.html">Подільськ – Балта</a>, Балта – Саврань, Кодима – Слобідка, Подільськ – Окни і Подільськ – Ананьїв.</p>
      <p>Валерій Гнатенко, який був обраний в Донецькій області, обіцяв <a href="https://www.slovoidilo.ua/promise/67333.html">реконструювати і будувати дороги в кожному населеному пункті округу</a>. Відремонтувати дороги в окрузі обіцяли Олександр Сухов, Олександр Лукашев, Павло Бакунець та інші мажоритарники. Віктор Бондар у передвиборчій програмі пообіцяв <a href="https://www.slovoidilo.ua/promise/66835.html">забезпечити села асфальтованими дорогами</a>.</p>
      <p>Депутат Ігор Васильківський <a href="https://www.slovoidilo.ua/promise/65993.html">обіцяв знайти фінансування</a> для ремонту двох доріг в Одеській області: Вінниця – Кучурган і Степанівка – Єреміївка. Сергій Бунін має намір <a href="https://www.slovoidilo.ua/promise/54024.html">вимагати від уряду якнайшвидшої побудови</a> об'їзної дороги навколо міста Бориспіль. Олександр Горобець <a href="https://www.slovoidilo.ua/promise/54311.html">ініціюватиме будівництво дворівневих шляхопроводів</a> через залізничні колії в містах Вишневе, Ірпінь, Боярка. Андрій Іванчук у передвиборчій програмі пообіцяв <a href="https://www.slovoidilo.ua/promise/66309.html">сприяти поліпшенню транспортного сполучення</a> між містами і районами Прикарпаття.</p>
      <p>Відзначимо, що всі обіцянки мажоритарників перебувають у процесі виконання. «Слово і Діло» стежить за ними і збирає проміжні результати.</p>
      <h3>Що відносно ремонту доріг обіцяє місцева влада</h3>
      <p>Деякі голови обласних адміністрацій, які тільки недавно були призначені президентом, вже дали свої перші обіцянки з інфраструктури. Голова Житомирської ОДА Віталій Бунечко просто обмежився обіцянкою <a href="https://www.slovoidilo.ua/promise/65867.html">будувати дороги</a>. Денис Шмигаль заявив про готовність <a href="https://www.slovoidilo.ua/promise/58753.html">допомагати в будівництві нового мосту</a> в мікрорайоні Пасічна в Івано-Франківську.</p>
      <p>Голова Донецької обладміністрації Павло Кириленко свою <a href="https://www.slovoidilo.ua/promise/54584.html">обіцянку </a>відремонтувати 30 км траси Бориспіль – Дніпро – Запоріжжя – Маріуполь вже виконав.</p>
      <p>Мерам в плані виконання обіцянок простіше, вони на своїх постах вже чотири роки, дехто навіть більше.</p>
      <p>Столичний мер Віталій Кличко заявив, що планує <a href="https://www.slovoidilo.ua/promise/52099.html">відкрити автомобільне сполучення через Подільсько-Воскресенський міст</a> до кінця 2020 року. Обіцянку зробити це в поточному році Кличко вже провалив. Зате міський голова в 2017-2018 роках, як і обіцяв, ремонтував по 300 км доріг. Крім того, до кінця 2019-го Кличко обіцяв відновити рух автомобілів по оновленій частині шляхопроводу на перетині проспектів Комарова і Леся Курбаса, а влітку 2020-го – по Борщагівському шляхопроводу.</p>
      <p>Мер Дніпра Борис Філатов, хоча і часто говорить про ремонт доріг, але уникає давати обіцянки. Проте Філатов все ж пообіцяв, наприклад, <a href="https://www.slovoidilo.ua/promise/45523.html">в 2018 році закінчити ремонт Центрального мосту</a> (того самого, через який він уклав парі з президентом Володимиром Зеленським). Але торік свого слова мер не дотримався, ремонт закінчити не встигли.</p>
      <p>Харківський міський голова вчора, 7 листопада, пообіцяв <a href="https://www.slovoidilo.ua/promise/68556.html">побудувати дорогу від Салтівського житлового масиву до центру міста</a>. При цьому, за словами Геннадія Кернеса, всі незаконно облаштовані торгівельні павільйони ринку «Барабашово», які потраплять на лінію дороги, будуть знесені відповідно до українського законодавства.</p>
      <p>Володимир Хомко обіцяв побудувати турбокільце в Рівному. Таку розв'язку використовують для підвищення безпеки руху та збільшення швидкості проходження розв'язки транспортом. Звучить дуже інноваційно, але водночас в місті з 2017 року не можуть <a href="https://www.slovoidilo.ua/promise/42658.html">відремонтувати вулицю Макарова</a>.</p>
      <p>Мер Одеси Геннадій Труханов ще в 2015 році пообіцяв <a href="https://www.slovoidilo.ua/promise/36662.html">реалізувати проєкт будівництва окружної дороги</a> в місті. Але проєкт досі перебуває на стадії обговорення. Куди більш успішно чиновнику дається обіцянка <a href="https://www.slovoidilo.ua/promise/36654.html">провести реконструкцію магістральних доріг і мостів</a> Одеси. Вже є цілий список відремонтованих об'єктів.</p>
      <h3>Ремонт доріг: що зробила і провалила попередня влада</h3>
      <p>Зеленський обіцяє в програмі будувати дороги за європейськими стандартами, водночас Володимир Гройсман на посаді прем'єр-міністри виконав <a href="https://www.slovoidilo.ua/promise/35468.html">обіцянку </a>ці європейські стандарти запровадити. Зобов'язання було зафіксовано в програмі діяльності його Кабміну.</p>
      <p>Зокрема, за 2016-2019 роки уряд запровадив жорсткіші вимоги до підрядників: за всіма контрактами на середній ремонт доріг – гарантія не менше 5 років, на капітальний ремонт доріг – не менше 10. Для посилення контролю вагового навантаження було закуплено понад 70 габаритно вагових комплексів.</p>
      <p>Крім того, Гройсман реалізував <a href="https://www.slovoidilo.ua/promise/38476.html">програмну обіцянку</a> передати дороги місцевого значення до сфери управління місцевих органів виконавчої влади. У 2016 році Верховна рада ухвалила закони, які передбачали створення Державного дорожнього фонду України. Фонд запрацював на початку минулого року. В рамках децентралізації управління дорогами «Укравтодор» тепер відповідає тільки за 50 тисяч кілометрів доріг, а інші 120 тисяч підпорядковані обласному рівню з гарантованим фінансуванням з Фонду.</p>
      <p>При цьому колишній прем'єр провалив обіцянки відремонтувати дороги <a href="https://www.slovoidilo.ua/promise/14334.html">Одеса – Рені</a>, <a href="https://www.slovoidilo.ua/promise/45341.html">Харків – Суми</a>, <a href="https://www.slovoidilo.ua/promise/45340.html">Київ – Чернівці</a>. Тієї миті, коли Гройсман йшов з посади, ремонт цих трас досі тривав. Обіцянки відремонтувати в 2018 році дороги Тернопіль – Львів і Харків – Охтирка Гройсман виконав.</p>
      <p>Володимир Омелян на посаді міністра інфраструктури цього року встиг виконати обіцянку про те, що на півдні України <a href="https://www.slovoidilo.ua/promise/47414.html">почнеться будівництво бетонних доріг</a>. У травні почали робити дороги Миколаїв – Кропивницький і частину дороги Дніпро – Київ.</p>
      <p>У Верховній раді VIII скликання теж вистачало невиконаних обіцянок щодо доріг. Наприклад, Ігор Гузь цього року обіцяв <a href="https://www.slovoidilo.ua/promise/46920.html">добиватися ремонту доріг</a> Володимир-Волинський – Турійськ – Ковель та Нововолинськ – Горохів за кошти від митного експерименту (експеримент, згідно з яким 50% від суми перевиконання щомісячні планових митних платежів передається до спеціальних фондів регіональної бюджетів). Але жодних законопроектів або звернень з цього приводу депутат не підготував.</p>
      <p>Олег Барна в 2017 році не виконав обіцянку <a href="https://www.slovoidilo.ua/promise/43134.html">почати ремонт доріг в селі Босири</a> Тернопільської області. Ремонтні роботи так і не відбулися через відсутність коштів у державному бюджеті. Крім того, нардеп забув <a href="https://www.slovoidilo.ua/promise/44481.html">посприяти в асфальтовому покритті дороги в селі Біла</a>. У Тернопільському облавтодорі повідомили, що Барна не звертався з ініціативою відремонтувати відрізок дороги.</p>
      <p>
        <i>Олександра Худякова, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/06/novyna/ekonomika/kabmin-sxvalyv-zaluchennya-450-mln-yevro-kredytu-dorohy"/>
        <a href="https://www.slovoidilo.ua/2019/10/18/novyna/polityka/nabuv-chynnosti-zakon-pro-pererozpodil-finansuvannya-remont-dorih"/>
        <a href="https://www.slovoidilo.ua/2019/10/17/novyna/polityka/nardepy-uxvalyly-zakon-pro-audyt-bezpeky-dorih"/>
        <a href="https://www.slovoidilo.ua/2019/10/02/novyna/ekonomika/rada-pererozpodilyla-finansuvannya-remontu-dorih-derzhbyudzheti-2019"/>
      </related>
    </article>
  </body>
</html>