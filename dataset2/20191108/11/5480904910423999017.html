<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lekari-v-brne-poprve-v-cr-operovali-stitnou-zlazu-pres-dolni-ret/1818698?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:07:00+00:00"/>
    <meta property="og:title" content="Lékaři v Brně poprvé v ČR operovali štítnou žlázu přes dolní ret"/>
    <meta property="og:description" content="Brno - Lékaři ve Fakultní nemocnici Brno poprvé v České republice operovali v říjnu u ženy štítnou žlázu dutinou ústní, řekl dnes ČTK mluvčí nemocnice Pavel Žára. Základním rozdílem proti klasické operaci je, že se nedělal řez na krku, ale operace se uskutečnila z vnitřní strany rtu, takže pacientce nezůstane jizva na krku. Výhodou je i následná menší bolest. Doba rekonvalescence je podle Žáry obdobná jako u klasické operace průměrně dva týdny, včetně čtyřdenní až pětidenní hospitalizace."/>
  </head>
  <body>
    <article>
      <h1>Lékaři v Brně poprvé v ČR operovali štítnou žlázu přes dolní ret</h1>
      <address><time datetime="2019-11-08T11:07:00+00:00">08 Nov 2019, 11:07</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Lékaři ve Fakultní nemocnici Brno poprvé v České republice operovali v říjnu u ženy štítnou žlázu dutinou ústní, řekl dnes ČTK mluvčí nemocnice Pavel Žára. Základním rozdílem proti klasické operaci je, že se nedělal řez na krku, ale operace se uskutečnila z vnitřní strany rtu, takže pacientce nezůstane jizva na krku. Výhodou je i následná menší bolest. Doba rekonvalescence je podle Žáry obdobná jako u klasické operace průměrně dva týdny, včetně čtyřdenní až pětidenní hospitalizace.</p>
      <p>Operaci lze využít například u pacientů, jejichž štítná žláza produkuje více hormonů, a proto je potřeba její část odstranit. "První operaci štítné žlázy v České republice cestou dutiny ústní provedli lékaři chirurgické kliniky na konci října. Operace proběhla uspokojivě a nyní se odehrává rekonvalescence," uvedl Žára.</p>
      <p>Podle něj klasická operace spočívá v tom, že se udělá řez na krku, nyní se ale využila cesta z vnitřní strany dolního rtu. "Díky zvětšení a přiblížení kamerou je operační oblast přehlednější. Pro pacienta, který je v celkové narkóze, je výhoda kosmetická, neboť mu nezůstane na krku jizva," řekl Žára.</p>
      <p>K operaci se využívají stejné přístroje jako u laparoskopických operací. Po odtažení dolního rtu provedli chirurgové tři řezy, kterými zavedli operační tubusy. "Těmito kanály pak po vrstvách přes páskové svaly za pomoci endoskopických nástrojů otevřou prostor, kde je uložena štítná žláza a příštítná tělíska," uvedl Žára. Rekonvalescence je u pacientů podobně dlouhá jako při klasické operaci.</p>
    </article>
  </body>
</html>