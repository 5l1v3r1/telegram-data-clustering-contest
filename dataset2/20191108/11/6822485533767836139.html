<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T11:32:00+00:00"/>
    <meta property="og:title" content="کمبود دستشویی در سطح شهر تهران"/>
    <meta property="og:description" content="عضو شورای شهر تهران ضمن بازدید از بافت تاریخی بازار تهران از کمبود سرویس بهداشتی و رواج تب پاساژ سازی در بازار گلایه کرد."/>
  </head>
  <body>
    <article>
      <h1>کمبود دستشویی در سطح شهر تهران</h1>
      <address>
        <time datetime="2019-11-08T11:32:00+00:00">08 Nov 2019, 11:32</time>
      </address>
      <p>عضو شورای شهر تهران ضمن بازدید از بافت تاریخی بازار تهران از کمبود سرویس بهداشتی و رواج تب پاساژ سازی در بازار گلایه کرد.</p>
      <p>به گزارش ایسنا، صبح امروز جمعه احمد مسجدجامعی در تهرانگردی دیگر خود به بازار تهران رفت و از قسمت‌های مختلف این بازار قدیمی بازدید کرد.</p>
      <p>وی با انتقاد از بوی نامطبوع ادرار در معابر بازار تهران گفت: دست کم 500 چشمه سرویس بهداشتی دیگر برای بازار لازم است.</p>
      <p>عضو شورای شهر تهران با بیان اینکه بافت بازار بافت مردانه بوده و به همین دلیل سرویس‌های بهداشتی که بیشتر در مساجد و حسینیه‌ها هستند استفاده از آن برای زنان راحت نیست، گفت: این در حالیست که بیش از نیمی از مراجعه کنندگان به بازار تهران را زنان تشکیل می‌دهند اما سرویس بهداشتی مناسبی برای آنها وجود ندارد و با مشکلات زیادی برای دسترسی به این نیاز عمومی مواجه هستند.</p>
      <p>وی با بیان اینکه یکی از اولویت‌های بارز بازار تامین سرویس بهداشتی است، ادامه داد: تأمین سرویس بهداشتی برای بازار یک ضرورت است.</p>
      <p>مسجد جامعی افزود: به طور متوسط روزانه 1.5 میلیون نفر وارد بازار می‌شوند که هزینه‌های جنبی زیادی همچون آلودگی هوا و مشکلات دیگری را به ساکنین و کسبه این منطقه تحمیل کرده‌اند، گفت: در بودجه 98 پیشنهاد داده بودیم که اولویت کمک به مساجد و حسینیه‌ها با مراکزی است که خدمات بهداشتی (توالت عمومی) در اختیار شهروندان در غیر از ساعات نماز ارائه دهند؛ اما متاسفانه در بسیاری از کوچه‌های فرعی بازار بوی تند ادرار که ناشی از کمبود سرویس بهداشتی است به مشام می‌رسد و این در حالیست که بازار را می‌خواهیم به یک منطقه گردشگری تبدیل کنیم.</p>
      <p>وی در ادامه به زمین هنرستان حافظ در کنار امامزاده زید رفت تا از آنجا بازدید کند اما نگهبانان اجازه ورود ندادند و مسجدجامعی با بیان اینکه هنرستان حافظ توسط یک معمار فرانسوی ساخته شده و دارای ارزش‌های معماری زیادی است، گفت: شنیده‌ایم که این هنرستان قرار است تخریب شده و به یک پاساژ تبدیل شود.</p>
      <p>مسجد جامعی با انتقاد از تب پاساژ سازی در بازار تهران، تصریح کرد: در بازار سرانه خدمات عمومی همچون سرویس بهداشتی کم است و حالا مدام می‌خواهند پاساژ بسازند و این مسئله مشکلات بازار را دو چندان می‌کند، چرا که ساخت و ساز جدید آن هم بدون در نظر گرفتن کمبودهای سرانه‌های خدماتی مشکلات را افزایش می‌دهد.</p>
      <p>وی با بیان اینکه هنرستان حافظ در مجاورت حریم امامزاده زید قرار دارد، گفت: جای سوال است که چگونه پاساژ سازی دامن بازار را گرفته است.</p>
      <p>عضو شورای شهر تهران در ادامه از بافت تاریخی بازار تهران بازدید کرد و با حضور در بازار چهار سوق بزرگ با انتقاد از سقف‌های نصب شده در بازار گفت: سقف‌های ایرانیتی که بعضا پلاستیکی هستند نصب کرده‌اند که از نظر ایمنی به شدت زیر سوال است.</p>
      <p>وی با اشاره به آشفتگی بصری در بازار گفت: آن چیزی که به ما گزارش می‌دهند با آن چیزی که ما می‌بینیم متفاوت است و متاسفانه تنوع سقف و موادی که برای پوشاندن سقف استفاده کرده‌اند بسیار زیاد است که از نظر ایمنی نیز جای سوال دارد.</p>
      <p>مسجدجامعی با انتقاد از بی نظمی بصری در بازار گفت: متاسفانه ساختار واحدی را در زیباسازی و مناسب سازی بازار نمی‌بینیم.</p>
    </article>
  </body>
</html>