<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638787/%D8%B2%D8%AF-%D8%AA%DB%8C-%D8%A7%DB%8C-%D8%A8%D9%84%DB%8C%D8%AF-10-%D9%BE%D8%B1%D8%A7%DB%8C%D9%85-%D9%88-%D8%A8%D9%84%DB%8C%D8%AF-a7-%D9%BE%D8%B1%D8%A7%DB%8C%D9%85-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T11:44:00+00:00"/>
    <meta property="og:title" content="زد تی ای بلید 10 پرایم و بلید A7 پرایم معرفی شدند"/>
    <meta property="og:description" content="کمپانی ZTE دو موبایل رده ابتدایی و ارزان قیمت را در آمریکا معرفی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638787/%D8%B2%D8%AF-%D8%AA%DB%8C-%D8%A7%DB%8C-%D8%A8%D9%84%DB%8C%D8%AF-10-%D9%BE%D8%B1%D8%A7%DB%8C%D9%85-%D9%88-%D8%A8%D9%84%DB%8C%D8%AF-a7-%D9%BE%D8%B1%D8%A7%DB%8C%D9%85-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF">زد تی ای بلید 10 پرایم و بلید A7 پرایم معرفی شدند</a>
      </h1>
      <h2>کمپانی ZTE دو موبایل رده ابتدایی و ارزان قیمت را در آمریکا معرفی کرد.</h2>
      <address><time datetime="2019-11-08T11:44:00+00:00">08 Nov 2019, 11:44</time> by <a rel="author">بولتن نیوز | bultannews.com</a></address>
      <p><b>گروه IT:</b> این محصولات<b> ZTE</b> بیشتر مناسب کاربرانی هستند که یک <b>گوشی دوم</b> برای خود می‌خواهند، یا قصد خرید یک <b>موبایل اقتصادی</b> را دارند.     به گزارش بولتن نیوز به نقل از گجت نیوز، البته <b>زد تی ای بلید 10 پرایم</b> دارای مشخصات سخت افزاری بهتری است؛ اما به همان نسبت قیمت بیشتری هم دارد.<br/><br/><b>مشخصات زد تی ای بلید A7 پرایم</b> <br/><b>گوشی ارزان‌تر</b>، محتوا را با پنل 6.09 اینچی +HD خود نمایش می‌دهد. این نمایشگر، نسبت تصویر 19.5 به 9 دارد و برای جا دادن دوربین سلفی 5 مگاپیکسلی، دارای یک ناچ قطره‌ای است. پنل پشتی<b> ZTE بیلد ای 7 پرایم</b> که حالتی پارچه مانند و مات دارد؛ از تک دوربین 16 مگاپیکسلی F/2.0، فلاش LED و حسگر اثر انگشت میزبانی می‌کند. یکی دیگر از مولفه‌های طراحی دستگاه، رنگ قرمز دکمه پاور است.</p>
      <figure>
        <img src="https://www.bultannews.com/files/fa/news/1398/8/17/1193524_118.jpg"/>
      </figure>
      <figure>
        <img src="https://www.bultannews.com/files/fa/news/1398/8/17/1193525_259.jpg"/>
      </figure>
      <p>در زیر بدنه، تراشه <b>هلیو A22 مدیاتک</b> همراه با 3 گیگ رم و 32 گیگ حافظه داخلی وجود دارد. خشاب کارت microSD هم برای افزایش فضای ذخیره‌سازی، در دسترس کاربران خواهد بود. این گوشی با اندروید 9 پای کار می‌کند و برای تامین انرژی، به یک باتری 3200 میلی‌آمپر ساعتی متکی است. برخورداری از درگاه USB-C و جک 3.5 میلی‌متری هدفون، دیگر ویژگی‌های <b>زد تی بلید A7 پرایم</b> محسوب می‌شوند؛ دستگاهی که تنها <b>99 دلار</b> قیمت دارد.<br/><br/><b>مشخصات زد تی ای بلید 10 پرایم</b> <br/>از برتری‌های<b> بلید 10 پرایم</b> در قیاس با هم‌قطارش، باید به دوربین دوگانه و تراشه قدرتمندتر اشاره کنیم. در ضمن، صفحه نمایش این گوشی، 6.3 اینچی و فول اچ دی پلاس است. درون ناچ قطره‌ای هم یک دوربین سلفی 16 مگاپیکسلی قرار دارد.</p>
      <figure>
        <img src="https://www.bultannews.com/files/fa/news/1398/8/17/1193522_297.jpg"/>
      </figure>
      <figure>
        <img src="https://www.bultannews.com/files/fa/news/1398/8/17/1193523_245.jpg"/>
      </figure>
      <p>در پشت<b> ZTE بلید ۱۰ پرایم</b>، دوربین 16 مگاپیکسلی F/2.0 را می‌یابیم که با سنسور عمقی 5 مگاپیکسلی F/2.2 حمایت می‌شود. وجود حسگر اثر انگشت در پنل عقب، سیستم عامل اندروید 9 پای و جک هدفون، از ویژگی‌های مشترک دو گوشی به شمار می‌روند.<br/><br/>تراشه موجود در این گوشی هوشمند، <b>هلیو پی 60</b> است که با 3 گیگ رم و 64 گیگابایت حافظه داخلی همراهی می‌شود. باتری دستگاه هم که 3200 میلی‌آمپر ساعت ظرفیت دارد، از USB پاور دلیوری 2.0 پشتیبانی می‌کند. قیمت زد تی ای بیلد 10 پرایم در آمریکا، <b>179 دلار</b> است.</p>
    </article>
  </body>
</html>