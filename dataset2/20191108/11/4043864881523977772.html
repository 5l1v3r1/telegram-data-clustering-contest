<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231381/"/>
    <meta property="og:site_name" content="Українська правда"/>
    <meta property="article:published_time" content="2019-11-08T11:37:35+00:00"/>
    <meta property="og:title" content="Держдеп США ліквідує посаду спецпредставника по Україні – ЗМІ"/>
    <meta property="og:description" content="Державний департамент США ліквідує посаду спеціального представника по Україні, яку раніше займав Курт Волкер."/>
  </head>
  <body>
    <article>
      <h1>Держдеп США ліквідує посаду спецпредставника по Україні – ЗМІ</h1>
      <address>
        <time datetime="2019-11-08T11:37:35+00:00">08 Nov 2019, 11:37</time>
      </address>
      <p>Державний департамент США ліквідує посаду спеціального представника по Україні, яку раніше займав Курт Волкер.</p>
      <p>Як повідомляє "Європейська правда", про це пише <a href="https://foreignpolicy.com/">Foreign Policy</a> з посиланням на чинних і колишніх американських чиновників.</p>
      <p>Очікується, що всі повноваження перейдуть іншим чиновникам Держдепартаменту, чиє портфоліо включає питання України.</p>
      <p>Посада спецпредставника була створена спеціально під Волкера, вона була неоплачуваною і він приділяв цій роботі лише частину свого часу.</p>
      <p>Видання зазначає, що рішення про її скасування стало першим відчутним сигналом про те, що наслідки від процесу імпічменту залишать відчутний слід в американській політиці щодо України, яка зараз в епіцентрі битви за президентство Дональда Трампа.</p>
      <p>Нинішні і колишні американські чиновники говорять, що посада Волкера, швидше за все, буде скасована в основному тому, що адміністрації США буде важко знайти когось на цю роль, враховуючи, наскільки загрозливою стала робота над напрямком політики по Україні.</p>
      <p>Ті, хто були причетні до неї, і дали свідчення Конгресу у справі про імпічмент, зіткнулися з тиском з боку юристів Держдепартаменту.</p>
      <p>Один з неназваних чиновників сказав, що Держдепартаменту буде "важко знайти хоч когось, хто погодиться торкнутися цієї роботи навіть триметровою палицею".</p>
      <p>"Ніхто при здоровому глузді не захоче цю роботу. Це чітка проблема, коли весь світ буде стежити за кожним твоїм рухом. А ще у тебе керівництво в Держдепартаменті, яке не демонструє бажання заступатися за своїх людей навіть в базових речах", - сказав колишній чиновник США.</p>
      <p>Нагадаємо, "Європейська правда" публікувала огляд розсекреченого допиту експосла США Марі Йованович (<i><b>див. публікацію "<a href="https://www.eurointegration.com.ua/articles/2019/11/5/7102655/">Підтримка Зеленського, боротьба з Луценком та помста Трампа</a>") та повіреного у справах США в Україні Вільяма Тейлора – <a href="https://www.eurointegration.com.ua/articles/2019/11/7/7102737/">"Від Коломойського до Порошенка: закриті свідчення посла США про Україну та Зе-команду"</a></b></i></p>
      <related>
        <a href="https://www.eurointegration.com.ua/news/2019/11/8/7102798/"/>
        <a href="https://www.pravda.com.ua/news/2019/11/8/7231348/"/>
        <a href="https://www.eurointegration.com.ua/news/2019/11/8/7102790/"/>
      </related>
    </article>
  </body>
</html>