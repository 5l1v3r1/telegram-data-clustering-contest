<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rodna-cisla-nebudou-v-obcanskych-prukazech-az-od-roku-2022/1818721?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:40:00+00:00"/>
    <meta property="og:title" content="Rodná čísla nebudou v občanských průkazech až od roku 2022"/>
    <meta property="og:description" content="Praha - Rodná čísla se nebudou zapisovat do občanských průkazů asi až od roku 2022. Podle platného zákona se rodná čísla neměla objevovat v dokladech vydávaných už od příštího roku. Vláda navrhla tříletý odklad s tím, že na to úřady nejsou připraveny, Sněmovna tuto lhůtu o rok zkrátila. Ministr vnitra Jan Hamáček (ČSSD) s tím souhlasil. Změnu nyní dostane k posouzení Senát."/>
  </head>
  <body>
    <article>
      <h1>Rodná čísla nebudou v občanských průkazech až od roku 2022</h1>
      <address><time datetime="2019-11-08T11:40:00+00:00">08 Nov 2019, 11:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Rodná čísla se nebudou zapisovat do občanských průkazů asi až od roku 2022. Podle platného zákona se rodná čísla neměla objevovat v dokladech vydávaných už od příštího roku. Vláda navrhla tříletý odklad s tím, že na to úřady nejsou připraveny, Sněmovna tuto lhůtu o rok zkrátila. Ministr vnitra Jan Hamáček (ČSSD) s tím souhlasil. Změnu nyní dostane k posouzení Senát.</p>
      <p>Vláda zdůvodnila odklad tím, že úřady ještě nejsou připravené na nahrazení rodného čísla v dokladech jiným číslem, z něhož by nebylo možné určit věk a pohlaví. Kritici ale poukazovali na to, že zrušení rodného čísla v občanských průkazech k počátku roku 2020 bylo schváleno už před deseti lety a ministerstva měla dost času se na to připravit.</p>
      <p>Ukončení zápisu rodných čísel by podle materiálu způsobilo potíže úřadům i ministerstvu vnitra. Ministerstvo si vyžádalo delší čas na to, aby připravilo způsob, jakým nahradit tento údaj v osobních dokladech jinými identifikátory.</p>
      <p>S odkladem už dříve nesouhlasil Úřad pro ochranu osobních údajů. Podotkl, že některá ministerstva neskrývaně uváděla, že přípravu ani nezahájila. Zároveň podle úřadu jako dostatečný identifikátor už slouží číslo dokladu totožnosti.</p>
      <p>Poslanci na návrh Heleny Válkové (ANO) v rámci předlohy upravil zákon týkající se ÚOOÚ tak, aby měl jeho novou agendu týkající se přezkumu v oblasti svobodného přístupu k informací na starosti jeden z místopředsedů tohoto úřadu.</p>
    </article>
  </body>
</html>