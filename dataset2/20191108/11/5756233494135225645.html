<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620446/%DA%86%D8%B1%D8%A7-%D9%84%DB%8C%D8%B3%D8%AA-%D8%AA%DB%8C%D9%85-%D9%85%D9%84%DB%8C-%D8%A7%D8%B9%D9%84%D8%A7%D9%85-%D9%86%D9%85%DB%8C%E2%80%8C%D8%B4%D9%88%D8%AF-%D8%AA%D9%84%D8%A7%D8%B4-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%A8%D8%B1%D8%A7%DB%8C-%D8%B1%D8%A7%D8%B6%DB%8C-%DA%A9%D8%B1%D8%AF%D9%86-%D9%88%DB%8C%D9%84%D9%85%D9%88%D8%AA%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T11:10:00+00:00"/>
    <meta property="og:title" content="چرا لیست تیم ملی اعلام نمی‌شود؟/ تلاش فدراسیون برای راضی کردن ویلموتس"/>
    <meta property="og:description" content="با اینکه بازی تیم‌های مدعی زودتر برگزار شد که بازیکنان ملی‌پوش برای بازی با عراق راهی اردوی تیم ملی شوند، اما همچنان لیستی اعلام نشده تا ماجرای دلخوری و حتی استعفای ویلموتس جدی به نظر برسد."/>
  </head>
  <body>
    <article>
      <h1>چرا لیست تیم ملی اعلام نمی‌شود؟/ تلاش فدراسیون برای راضی کردن ویلموتس</h1>
      <address>
        <time datetime="2019-11-08T11:10:00+00:00">08 Nov 2019, 11:10</time>
      </address>
      <p>
        <i>با اینکه بازی تیم‌های مدعی زودتر برگزار شد که بازیکنان ملی‌پوش برای بازی با عراق راهی اردوی تیم ملی شوند، اما همچنان لیستی اعلام نشده تا ماجرای دلخوری و حتی استعفای ویلموتس جدی به نظر برسد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برگزاری هم‌زمان مسابقه استقلال با دیدار تراکتور و سپاهان، و همچنین یک روز پیش از آن هم دیدار پرسپولیس، یک دلیل بیشتر نداشت. مسئولان سازمان لیگ طوری برنامه ریزی کردند که بازیکنان ملی‌پوش شاغل در لیگ، زودتر این هفته را به پایان برسانند تا اردوی تیم ملی شروع شود. اردویی که برای سایر کشورهای آسیایی با برگزاری دیدارهای دوستانه هم همراه بود، اما ویلموتس با از دست دادن فیفادی فقط شانس بازی رسمی با عراق را داشت.</p>
      <p>اما در این بین چند شائبه به وجود آمد. جدی‌ترین شایعه‌ای که به گوش رسید، نارضایتی ویلموتس از نحوه دریافت قراردادش بود. شایعه‌ فسخ قرارداد او که در ابتدا خیلی جدی به نظر نمی‌رسید. اما اتفاقات اخیر، به آن رنگ واقعیت داد.</p>
      <p>وحید هاشمیان که در دیدار استقلال و نفت آبادان حاضر شده بود، می‌توانست با رد این شایعه، آرامش را به اردوی تیم ملی برگرداند. اما او این ماجرا را رد نکرد تا مشخص شود که حتما دلخوری ویلموتس خیلی هم بی‌اساس نیست. بعد از هاشمیان که فقط اعلام کرد در این ماجرا قصد دخالت ندارد، نوبت به شیعی مدیرعامل پیکان و عضو هیئت رئیسه فدراسیون رسید که به ماجرای دلخوری ویلموتس بپردازد.</p>
      <p>علاوه بر این دو موضوع، با توجه به اینکه پنجشنبه هفته آینده تیم ملی باید در دیداری سرنوشت‌ساز مقابل عراق قرار بگیرد، انتظار می‌رفت که لیست تیم ملی روز قبل و بعد از برگزاری دیدار استقلال، پرسپولیس، تراکتور و سپاهان اعلام شود. اما همچنان بازیکنی به اردوی تیم ملی دعوت نشده تا مشخص شود ماجرای استعفای ویلموتس خیلی هم بی‌اساس نیست.</p>
      <p>در فاصله کوتاهی که تا برگزاری تیم ملی زمان باقی مانده، مدیران فدراسیون یا باید پول ویلموتس را بدهند، و یا او را راضی کنند که وعده‌شان در ادامه رنگ واقعیت می‌گیرد. در غیر این صورت در کمتر از شش روز باقی مانده تا دیدار ایران و عراق، شاید تیم ملی وارد چالش جدیدی شود. اتفاقی که همه امیدوارند کار به آن‌جا نرسد و پیش از آن، آرامش به اردوی تیم ملی و شاگردان ویلموتس برگردد.</p>
      <p>منبع: سایت نود</p>
    </article>
  </body>
</html>