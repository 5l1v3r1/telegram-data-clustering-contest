<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/wybory-prezydenckie-2010-malgorzata-kidawa-blonska-podtrzymuje-wole-kandydowania,983888.html"/>
    <meta property="og:site_name" content="TVN24"/>
    <meta property="article:published_time" content="2019-11-08T11:30:15+00:00"/>
    <meta property="og:title" content="Kidawa-Błońska &quot;rozumie&quot; decyzję Tuska i podtrzymuje swoją wcześniejszą deklarację"/>
    <meta property="og:description" content="Wicemarszałek Sejmu mijającej kadencji Małgorzata Kidawa-Błońska zadeklarowała w piątek wolę kandydowania w przyszłorocznych wyborach prezydenckich. Dodała, że przyjmuje i rozumie decyzję Donalda T..."/>
  </head>
  <body>
    <article>
      <h1>Kidawa-Błońska "rozumie" decyzję Tuska i podtrzymuje swoją wcześniejszą deklarację</h1>
      <address><time datetime="2019-11-08T11:30:15+00:00">08 Nov 2019, 11:30</time> by <a rel="author">akr//kg</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/7f80e3f1-e9fb-4228-aae3-879d77cd3017-480p.mp4"/>
        <figcaption>Małgorzata Kidawa-Błońska podtrzymuje wolę kandydowania w wyborach prezydenckich<cite>Foto: PAP/Radek Pietruszka / PAP | Video: tvn24</cite></figcaption>
      </figure>
      <h3>Wicemarszałek Sejmu mijającej kadencji Małgorzata Kidawa-Błońska zadeklarowała w piątek wolę kandydowania w przyszłorocznych wyborach prezydenckich. Dodała, że "przyjmuje i rozumie" decyzję Donalda Tuska, który zdecydował, że nie będzie ubiegał się o prezydenturę.</h3>
      <p>W piątek po godzinie 10 rozpoczęło się posiedzenie zarządu Platformy Obywatelskiej, który ma między innymi podjąć decyzję o trybie wyłonienia kandydata Koalicji Obywatelskiej na prezydenta.</p>
      <h3>Kidawa-Błońska podtrzymuje wolę startu w wyborach prezydenckich</h3>
      <related>
        <a href="https://www.tvn24.pl/wiadomosci-z-kraju,3/mnie-tez-jest-troche-smutno-tusk-dziekuje-przeprasza-i-tlumaczy,983476.html"/>
      </related>
      <p>Wicemarszałek Sejmu mijającej kadencji Małgorzata Kidawa-Błońska potwierdziła w piątek wolę ubiegania się o ten urząd. - Tak - odpowiedziała na pytanie, czy podtrzymuje swoją wcześniejszą deklarację dotyczącą startu w przyszłorocznych wyborach.<br/><br/>Dodała jednocześnie, iż "przyjmuje i rozumie" <a href="https://www.tvn24.pl/wiadomosci-z-kraju,3/rzecznik-prezydenta-blazej-spychalski-andrzej-duda-wiedzial-o-kandydatach-pis-do-trybunalu-konstytucyjnego,983583.html">decyzję byłego premiera Donalda Tuska, który kilka dni temu ogłosił, że nie będzie kandydował na prezydenta</a>. - Rozpoczynamy zarząd, pracujemy i wygramy wybory - powiedział Kidawa-Błońska.</p>
      <p>Pytana przez dziennikarzy, kto będzie kandydatem na prezydenta, odpowiedziała: - Dajcie szansę podyskutować na zarządzie.</p>
      <p>- Powiedziałam, że to poważna sprawa i musimy się do tego dobrze przygotować - dodała.</p>
      <h3>Decyzja w sprawie ewentualnych prawyborów</h3>
      <p>Jak podaje Polska Agencja Prasowa, zarząd PO ma zdecydować w piątek o ewentualnym zorganizowaniu prawyborów z udziałem przedstawicieli Koalicji Obywatelskiej w celu wyłonienia kandydata na prezydenta.</p>
      <p>Za takim rozwiązaniem optuje lider PO Grzegorz Schetyna i jego najbliżsi współpracownicy. Do zwolenników zorganizowania prawyborów zaliczany jest też obecny europoseł Bartosz Arłukowicz, który nie wyklucza startu w prawyborach - wynika z informacji PAP. Przeciwnikiem tego rozwiązania ma być m.in. wiceszef PO Borys Budka, który zamierza ubiegać się o funkcję szefa klubu KO, a później przewodniczącego PO.</p>
      <p>Poseł PO-KO Sławomir Neumann powiedział dziennikarzom przed posiedzeniem zarządu, że na tradycyjne prawybory jest być może za mało czasu, bo kandydat PO na prezydenta powinien być znany na początku grudnia, ale on jest zwolennikiem tego, żeby odbyła się jakaś debata między kandydatami PO.</p>
      <related>
        <a href="https://www.tvn24.pl/wiadomosci-z-kraju,3/jako-pierwszy-ujawnil-probe-politycznej-korupcji-kim-jest-tomasz-grodzki,983884.html"/>
      </related>
      <p>- Debata między kandydatami, którzy ubiegają się o nominację Platformy Obywatelskiej, to może być forma prawyborów. Pytanie, kto będzie to wybierał, ale mamy ciała statutowe, Radę Krajową, konwencję krajową, więc można sobie jakiś taki miks wyobrazić - powiedział Neumann.</p>
      <h3>Senackie układanki</h3>
      <p>Zarząd ma także zaakceptować ustalenia Schetyny z liderami PSL - Władysławem Kosiniakiem-Kamyszem i SLD - Włodzimierzem Czarzastym, w sprawie obsady prezydium Senatu.</p>
      <p>Jak poinformował w piątek rano <a href="https://www.tvn24.pl/wiadomosci-z-kraju,3/tomasz-grodzki-kandydat-opozycji-na-marszalka-senatu-kim-jest,983852.html">kandydatem na marszałka Senatu ma być Tomasz Grodzki z KO, wicemarszałkami Bogdan Borusewicz z KO i Gabriela Morawska-Stanecka z Lewicy</a>.</p>
      <p>Rekomendacje PSL m.in. do Prezydium Senatu mają zostać ogłoszone po posiedzeniu klubu parlamentarnego ludowców, które ma się odbyć we wtorek. Dotąd w kontekście kandydata PSL na wicemarszałka Senatu padały nazwiska senatorów Michała Kamińskiego i Jana Filipa Libickiego.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/pis-ma-teraz-duzy-problem-bo-plan-ataku-na-tuska-byl-juz-zaprojektowany,983795.html"/>
        <a href="https://www.tvn24.pl/wiadomosci-z-kraju,3/prezydent-duda-juz-robi-kampanie-a-po-stronie-opozycji-jest-hamletyzowanie,983791.html"/>
        <a href="https://www.tvn24.pl/wiadomosci-z-kraju,3/budka-do-polowy-grudnia-powinien-byc-wyloniony-nasz-kandydat-na-prezydenta,983692.html"/>
        <a href="https://www.tvn24.pl/wiadomosci-z-kraju,3/spychalski-prezydent-wiedzial-o-kandydatach-pis-do-trybunalu-konstytucyjnego,983583.html"/>
        <a href="https://www.tvn24.pl/polska-i-swiat,33,m/tusk-nie-kandyduje-kto-przeciw-andrzejowi-dudzie,983545.html"/>
      </related>
    </article>
  </body>
</html>