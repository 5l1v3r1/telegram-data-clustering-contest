<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/grisho-si-trsi-spetsialen-trenor-406172.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T11:08:33+00:00"/>
    <meta property="og:title" content="Гришо си търси специален треньор"/>
    <meta property="og:description" content="Между нас трябва да има химия, каза първата ни ракета"/>
  </head>
  <body>
    <article>
      <h1>Гришо си търси специален треньор</h1>
      <address><time datetime="2019-11-08T11:08:33+00:00">08 Nov 2019, 11:08</time> by <a rel="author">сс</a></address>
      <p>Григор Димитров играе без треньор. Топракетата ни потвърди новината, пусната от БЛИЦ, на пресконференцията днес.</p>
      <p>Българинът за последно работи с Радек Щепанек, а преди това му помагаше Андре Агаси. На пресконференцията днес обаче Гришо призна, че вече е без наставник в подготовката.</p>
      <p>"В момента нито имам треньор, нито имам правилната програма. Работя върху доста неща в момента. С Андре винаги сме поддържали контакт. Той винаги е там, ако се нуждая да говоря с него. Цяла енциклопедия е, когато говорим по телефона, трябва да имаш час и половина свободен. Специален човек е.</p>
      <p>Не съм в  паника в момента да намеря треньор. Винаги съм си мислил, че когато нямам някой до себе си, е трудно да тренирам. В миналите месеци обаче сам съм правил неща, които не бях правил. Нужно е да имаш свобода, да намериш себе си, да станеш по-близък със себе си. Какви ли не разговори нямах със себе си по време на мач. Интересно беше, но все пак няма как без треньор, ако искаш да стигаш по-напред. Но няма и да бързам", сподели Григор.</p>
      <p>Димитров каза няколко думи и затова какъв трябва да е следващият му треньор, наблягайки на това, че между тях трябва да има химия.</p>
      <p>"Относително е. Все пак толкова време ще говорим заедно. Винаги ще е добре да имаме химия един с друг. Всеки може да играе тенис на нашето ниво. Понякога мачът се решава от две-три точки и треньорът има роля", обясни Гришо.</p>
      <p> </p>
    </article>
  </body>
</html>