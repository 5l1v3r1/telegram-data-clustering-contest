<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/truplo-pogresane-zenske-nasli-v-greznici-247110"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T11:54:00+00:00"/>
    <meta property="og:title" content="Mož naj bi ženo pokončal z nožem, truplo pa potisnil v greznico"/>
    <meta property="og:description" content="ZAGREB, VUKOVAR – Hrvaška policija je danes potrdila, da so v greznici družinske hiše v vasi Petrovci nedaleč od Vukovarja našli truplo 46-letnice, ki so jo pogrešali več mesecev – o naj..."/>
  </head>
  <body>
    <article>
      <h1>Mož naj bi ženo pokončal z nožem, truplo pa potisnil v greznico</h1>
      <h2>Umor naj bi se zgodil po verbalnem in fizičnem spopadu med 46-letnico in njenim 50-letnim soprogom.</h2>
      <address><time datetime="2019-11-08T11:54:00+00:00">08 Nov 2019, 11:54</time> by <a rel="author">STA, A. L.</a></address>
      <p>ZAGREB, VUKOVAR – Hrvaška policija je danes potrdila, da so v greznici družinske hiše v vasi Petrovci nedaleč od Vukovarja našli truplo 46-letnice, ki so jo pogrešali več mesecev – <a href="https://www.slovenskenovice.si/kronika/na-tujem/clanek/truplo-ubite-zenske-potegnili-iz-greznice-246900">o najdbi trupla smo poročali že včeraj</a>. Zaradi suma umora so priprli njenega 50-letnega moža, so danes potrdili na novinarski konferenci. Razkrili so tudi podrobnosti umora, ki je pretresel Hrvaško.<br/><br/>Izginotje 46-letnice sta konec julija letos prijavila njena mati in sin, potem ko ženske niso videli od 21. junija.</p>
      <h3>Večkrat zabodena</h3>
      <p>Policisti so truplo pogrešane našli v četrtek, potem ko so gasilci izčrpali vsebino greznice. Kot so pojasnili, je do umora prišlo po verbalnem in fizičnem spopadu med 46-letnico in njenim 50-letnim soprogom. Potem ko je osumljenec večkrat zabodel soprogo z nožem, je njeno truplo zavil v pregrinjalo in ga vrgel v greznico, so razkrili vukovarski policisti.<br/><br/>Poudarili so, da je šlo za enega najbolj zapletenih primerov, ki so ga preiskovali več kot tri mesece. Pred tem niso prejeli nobenih ovadb zaradi nasilja v tej družini, so zatrdili. Soproga so osumili umora, potem ko so preverili kratka sporočila z mobilnega telefona žrtve in ugotovili, da ženska ni pošiljala sporočil, ki so jih zasledili.</p>
      <h3>Zatrjeval, da se bo kmalu vrnila</h3>
      <p>Hrvaški mediji so poročali, da je 50-letnik med preiskavo zavajal policijo z obvestilom, da imata stike z ženo, ki naj bi mu povedala, da se bo kmalu vrnila domov. Podobno je trdil tudi sorodnikom žrtve, je danes poročal <i>Jutarnji list</i>. Navaja, da je osumljenec umora upokojeni vojni veteran, ki je bil zaposlen na hrvaškem obrambnem ministrstvu.<br/><br/>Omenja tudi izjave sosedov, da je bil 50-letnik ljubosumen in zelo strog do otrok.<br/><br/>Umorjena ženska je bila mati štirih sinov, med katerimi sta dva iz njenega prvega zakona.</p>
    </article>
  </body>
</html>