<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/740569"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:30:00+00:00"/>
    <meta property="og:title" content="คุมเข้ม'ลอยกระทง'ในกรุง ห้ามจุดพลุ-ประทัด-โคมลอย"/>
    <meta property="og:description" content="วันเพ็ญเดือนสิบสอง...กทม.ชวน 'ลอยกระทง' ออกกฎเหล็กคุมเข้มห้ามจุดพลุ-ประทัด-ปล่อยโคมลอย เพื่อความปลอดภัยของผู้ร่วมชมงาน รณรงค์นโยบาย “1 กระทงต่อ 1 ครอบครัว”"/>
  </head>
  <body>
    <article>
      <h1>คุมเข้ม'ลอยกระทง'ในกรุง ห้ามจุดพลุ-ประทัด-โคมลอย</h1>
      <address>
        <time datetime="2019-11-08T03:30:00+00:00">08 Nov 2019, 03:30</time>
      </address>
      <figure>
        <img src="https://www.dailynews.co.th/admin/upload/20191108/news_datsHWJAGa082151_533.jpg?v=20191110129"/>
      </figure>
      <p>
        <b>วันเพ็ญเดือนสิบสอง...กทม.ชวน "ลอยกระทง" ออกกฎเหล็กคุมเข้มห้ามจุดพลุ-ประทัด-ปล่อยโคมลอย เพื่อความปลอดภัยของผู้ร่วมชมงาน รณรงค์นโยบาย “1 กระทงต่อ 1 ครอบครัว”</b>
      </p>
      <p>ใกล้ถึง <b>“วันลอยกระทง” </b>ซึ่งในพื้นที่กรุงเทพมหานคร (กทม.) ได้เฉลิมฉลองจัดอย่างยิ่งใหญ่ โดยปีนี้ได้เพิ่มนโยบาย <b>“1 กระทงต่อ 1 ครอบครัว”</b> เพื่อลดปริมาณขยะในเมืองหลวง พร้อมประสานไปยังเขตต่าง ๆ ให้รับทราบและลงพื้นที่ทำความเข้าใจกับชาวบ้าน ซึ่งจากสถิติศูนย์ข้อมูลกรุงเทพมหานคร ปี 61 พบว่าทางกรุงเทพมหานครสามารถจัดเก็บกระทงได้จำนวน 841,327 ใบ แบ่งเป็นกระทงทำจากวัสดุธรรมชาติ 796,444 ใบ กระทงโฟม 44,883 ใบ สถิติดังกล่าวสะท้อนได้ชัดเจนว่าปริมาณขยะจากวันลอยกระทงเพิ่มสูงขึ้นทุกปี<br/>    <br/>ด้าน <b>พล.ต.อ.อัศวิน ขวัญเมือง</b> ผู้ว่าราชการกรุงเทพมหานคร กล่าวถึงมาตรการดูแลความปลอดภัยในช่วงงานวันลอยกระทงว่า กรุงเทพมหานครได้บูรณาการความร่วมมือกับทางภาครัฐ ในการดูแลความปลอดภัยให้กับประชาชนและนักท่องเที่ยว ทั้งชาวไทยและชาวต่างชาติ ในการเดินทางมาท่องเที่ยวทั้งทางบกและทางน้ำ โดยร่วมกับสำนักงานตำรวจแห่งชาติ ตำรวจน้้ำ สถานีตำรวจท้องที่ ตำรวจท่องเที่ยว กรมเจ้าท่า จัดเตรียมหน่วยแพทย์กู้ชีวิตทางน้ำ หน่วยลาดตระเวนทางน้ำ เจ้าหน้าที่เทศกิจ เจ้าหน้าที่ป้องกันและบรรเทาสาธารณภัย อพปร. อาสาสมัครภาคประชาชน ช่วยกันดูแลให้ครอบคลุมหมดทุกพื้นที่ที่มีการจัดงานลอยกระทง ทั้งบริเวณสะพานพระราม8 ฝั่งธนบุรี บริเวณคลองโอ่งอ่าง ช่วงสะพานหัน และสวนสาธารณะกรุงเทพมหานคร จำนวน 30 แห่ง</p>
      <figure>
        <img src="https://www.dailynews.co.th/admin/upload/20191108/news_hUuJFzJLYt082150_533.jpg?v=20191110129?v=4669"/>
      </figure>
      <p>    <br/><b>พล.ต.อ.อัศวิน</b> กล่าวว่า ที่ผ่านมา กรุงเทพมหานคร พร้อมการเจ้าท่า ได้ออกสำรวจความแข็งแรงและความปลอดภัยของโป๊ะลอยน้ำในบริเวณตามจุดต่างๆ ที่เปิดให้ประชาชนและนักท่องเที่ยวเข้าไปร่วมงานวันลอยกระทง เพื่อทดสอบความมั่นคงแข็งแรง สามารถรองรับน้ำหนักได้ โดยให้แต่ละจุดปล่อยคนลงไปยืนในโป๊ะเพียง75 เปอร์เซ็นต์ของจำนวนน้ำหนักเต็มที่โป๊ะจะรองรับได้ เพื่อสร้างความปลอดภัยให้มากยิ่งขึ้น รวมทั้งยังมีมาตรการห้ามจุดพลุ ประทัด หรือปล่อยโคมลอย หากผู้ใดฝ่าฝืนมีโทษจำคุกไม่เกิน 3ปี หรือปรับไม่เกิน60,000 บาทหรือทั้งจำทั้งปรับ นอกจากนี้ยังห้ามขายและห้ามเล่นประทัดจีนทุกชนิด ทั้งประทัดรูปทรงกลม รูปไข่ รูปสามเหลี่ยมและไดนาไมต์  หากผู้ใดฝ่าฝืนมีโทษจำคุกไม่เกิน 3 เดือน หรือปรับไม่เกิน 6,000 บาทหรือทั้งจำทั้งปรับ โดยจะดำเนินการกวดขัน พร้อมจับกุมผู้ฝ่าฝืนอย่างเข้มงวด</p>
      <figure>
        <img src="https://www.dailynews.co.th/admin/upload/20191108/news_SVZyCkXLCq082151_533.jpg?v=20191110129?v=8937"/>
      </figure>
      <p>ขณะที่ <b>นายชาตรี วัฒนเขจร </b>ผู้อำนวยการสำนักสิ่งแวดล้อม กรุงเทพมหานคร (กทม.) กล่าวว่า ได้มีนโยบายจัดเก็บขยะกระทง โดยเตรียมความพร้อมเรื่องเรือที่ใช้ในการจัดเก็บกว่า 30 ลำ ซึ่งปีนี้มีจุดลำเรียงขยะวันลอยกระทง 2 จุด ได้แก่ บริเวณปากคลองโอ่งอ่าง สะพานพุทธ และบริเวณจุดราชบูรณะ ส่วนในแม่น้ำเจ้าพระยา มีการจัดเก็บกระทงจากช่วงสะพานพระราม 7 ถึงสะพานกรุงเทพ และอีกช่วงคือสะพานพระราม 2 ไปจนถึงบริเวณวัดโยธินประดิษฐ์ สุดเขตบางนา รวมระยะประมาณ 34 กิโลเมตร ขณะที่คลองบางกอกน้อยอีก 4.3 กิโลเมตร รวมทั้งตามคลองต่าง ๆ เป็นส่วนความรับผิดชอบของสำนักการระบายน้ำเป็นผู้จัดเก็บ  สำหรับในพื้นที่สวนสาธารณะเป็นความดูแลของสำนักงานเขตเป็นผู้จัดเก็บและรวบรวมปริมาณขยะ เพื่อแยกประเภทส่งข้อมูลให้แก่สำนักสิ่งแวดล้อม</p>
      <figure>
        <img src="https://www.dailynews.co.th/admin/upload/20191108/news_olOaIQbIrt082152_533.jpg?v=20191110129?v=2502"/>
      </figure>
      <p>    <br/>สำหรับกำหนดจัดงาน<b> “เทศกาลลอยกระทง” </b>กรุงเทพมหานคร ประจำปี 62 ที่บริเวณคลองโอ่งอ่าง สะพานหันถึงสะพานบพิตรพิมุข เขตสัมพันธวงศ์ และเขตพระนคร จัดงานลักษณะย้อนยุค ภายใต้แนวคิด “สายธารแห่งศรัทธา ขอขมาอธิษฐาน สืบสานประเพณี” ระหว่างวันที่ 8-11 พ.ย. เวลา 17.00-22.00 น. ภายในงานมีกิจกรรมประกวดหนูน้อยนพมาศ ประกวดกระทงวัสดุธรรมชาติ การแสดงศิลปวัฒนธรรม การแสดงดนตรีไทยและดนตรีร่วมสมัย การแสดงดนตรีจากนักร้องที่มีชื่อเสียง การจัดจำหน่ายสินค้าผลิตภัณฑ์ชุมชนของ 50 เขต</p>
      <figure>
        <img src="https://www.dailynews.co.th/admin/upload/20191108/news_rZwNsxdxGR082153_533.jpg?v=20191110129?v=9486"/>
      </figure>
      <p>    <br/>ส่วนบริเวณใต้สะพานพระราม 8 เขตบางพลัด จัดขึ้นภายใต้แนวคิดงาน <b>“ลอยกระทง ชมจันทร์ สะพาน พระราม 8” </b>ในวันที่ 11 พ.ย. เวลา 14.00-23.00 น. เชิญชมการแสดงศิลปวัฒนธรรมไทย ลำตัด กลองยาว การแสดงจากศิลปิน เก่ง ธชยะ ไข่มุก รุ่งรัตน์ และ เปาวลี พรพิมล นอกจากนี้ยังมีกิจกรรมประกวดประดิษฐ์กระทง ชิงรางวัลที่ 1 จำนวน 30,000 บาท รางวัลที่ 2 จำนวน 20,000 บาท รางวัลที่ 3 จำนวน 15,000 บาท และรางวัลชมเชย จำนวน 5,000 บาท รวมทั้งจัดพื้นที่ให้ประชาชนได้ประดิษฐ์กระทงด้วยวัสดุธรรมชาติฟรี มีการจำลองตลาดโบราณย้อนยุค สัมผัสกับของเล่นโบราณ และการจำหน่ายผลิตภัณฑ์กรุงเทพมหานคร (Bangkok Brand) ของดี 50 เขต ทั้งสินค้าหัตถกรรมและอาหารพื้นบ้าน</p>
      <figure>
        <img src="https://www.dailynews.co.th/admin/upload/20191108/news_IiYcNFVUPH082153_533.jpg?v=20191110129?v=1659"/>
      </figure>
      <p>    <br/>ที่สำคัญหน่วยงานต่างๆ รวมทั้งภาคเอกชน ได้ร่วมกันจัดงานวันลอยกระทงในพื้นที่กรุงเทพมหานคร ได้แก่ งาน River Festival เทศกาลสายน้ําแห่งวัฒนธรรมไทย ที่ 10 ท่าริมฝั่งแม่น้ำเจ้าพระยา ได้แก่ วัดพระเชตุพน วิมลมังคลารามราชวรมหาวิหาร วัดอรุณราชวรารามราชวรมหาวิหาร วัดกัลยาณมิตรวรมหาวิหาร วัดประยุรวงศาวาสวรวิหาร วัดระฆังโฆสิตารามวรมหาวิหาร ท่ามหาราช ยอดพิมาน ริเวอร์วอล์ค ล้ง 1919 เอเชียทีค เดอะริเวอร์ฟร้อนท์ และสุขสยาม ที่ไอคอนสยาม และจัดงานสีสันแห่งสายน้ำ มหกรรมลอยกระทง ที่สวนสันติชัยปราการ จัดโดยการท่องเที่ยวแห่งประเทศไทย.<br/>                <br/>                            </p>
    </article>
  </body>
</html>