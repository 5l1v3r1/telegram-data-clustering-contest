<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740591"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:44:00+00:00"/>
    <meta property="og:title" content="'อนุทิน'ชี้สเปกปธ.กมธ.แก้รธน. ต้องเป็น&quot;คนดี-ไม่บ้าอำนาจ&quot;"/>
    <meta property="og:description" content="'อนุทิน'ลั่นภูมิใจไทยไม่โยนฟืนเข้ากองไฟ เมินชงชื่อคนนั่งประธานกมธ.ศึกษาแก้รัฐธรรมนูญ ย้ำทุกชื่อมีคุณค่าและเหมาะสม รอหารือพรรคร่วมรัฐบาล เชื่อคุยกันได้"/>
  </head>
  <body>
    <article>
      <h1>'อนุทิน'ชี้สเปกปธ.กมธ.แก้รธน. ต้องเป็น"คนดี-ไม่บ้าอำนาจ"</h1>
      <address>
        <time datetime="2019-11-08T03:44:00+00:00">08 Nov 2019, 03:44</time>
      </address>
      <p>
        <b>"อนุทิน"ลั่นภูมิใจไทยไม่โยนฟืนเข้ากองไฟ เมินชงชื่อคนนั่งประธานกมธ.ศึกษาแก้รัฐธรรมนูญ ย้ำทุกชื่อมีคุณค่าและเหมาะสม รอหารือพรรคร่วมรัฐบาล เชื่อคุยกันได้</b>
      </p>
      <p>เมื่อวันที่ 8 พ.ย. ที่ทำเนียบรัฐบาล  นายอนุทิน ชาญวีรกูล รองนายกรัฐมนตรีและรมว.สาธารณสุข  และหัวหน้าพรรคภูมิใจไทย ให้สัมภาษณ์ถึงข่าวการที่พรรคประชาธิปัตย์เสนอชื่อนายอภิสิทธิ์ เวชชาชีวะ อดีตนายกรัฐมนตรีและอดีตหัวหน้าพรรคประชาธิปัตย์ เป็นประธานคณะกรรมาธิการ (กมธ.) วิสามัญศึกษาปัญหาและแนวทางการแก้ไขรัฐธรรมนูญ  ขณะที่พรรคพลังประชารัฐเสนอชื่อ  นายสุชาติ ตันเจริญ รองประธานสภาผู้แทนราษฎร จะเสนอชิงตำแหน่งนี้ด้วย  ว่า ไม่น่ามีปัญหา เพราะพรรคร่วมรัฐบาลคงจะต้องนัดพูดคุยกัน อย่างไรก็ตาม พรรคร่วมรัฐบาลจะมีความขัดแย้งกับเรื่องอย่างนี้ได้อย่างไร เพราะมารยาททางการเมืองก็มีอยู่ เดี๋ยวก็หาทางออกกันได้ ทุกชื่อที่ถูกเอ่ยขึ้นล้วนเป็นบุคลากรที่มีคุณค่าต่อบ้านเมือง แต่เมื่อถึงเวลาก็ต้องมีการหารือพูดคุยกัน ไม่ใช่เรื่องใหญ่ เพราะทุกคนตั้งใจทำงานให้กับบ้านเมือง  เวลาทำงานให้กับบ้านเมืองจะมีตำแหน่งหรือไม่มีตำแหน่งนั้น อยู่ที่ความตั้งใจมากกว่า  เรื่องของตำแหน่งไม่ใช่สิ่งสำคัญ เพราะเป็นเพียงหัวโขน  ทั้งนี้สำหรับตำแหน่งประธานกมธ.วิสามัญชุดดังกล่าว ตนคงเจาะจงคุณสมบัติไม่ได้ แต่ต้องเป็นคนดี รักชาติบ้านเมือง ไม่บ้าอำนาจ และคิดถึงผลประโยชน์ส่วนรวมเป็นใหญ่  ขณะที่การแก้ไขรัฐธรรมนูญ ถ้าจะแก้ ก็ต้องแก้ให้กับประชาชน เพื่อให้ประเทศชาติได้ประโยชน์ ไม่ใช่แก้ให้คนใดคนหนึ่งหรือกลุ่มใดกลุ่มหนึ่งได้ประโยชน์ ซึ่งพรรคภูมิใจไทยก็ชัดเจนในเรื่องนี้มาตลอด<br/><br/>ผู้สื่อข่าวถามว่าส่วนตัวคิดว่านายอภิสิทธิ์เหมาะสมกับตำแหน่งประธานกมธ.วิสามัญชุดนี้หรือไม่ นายอนุทิน กล่าวว่า ทุกคนมีความเหมาะสมทุกชื่อที่ปรากฏออกมาเป็นข่าว แต่สุดท้ายก็ต้องมีการหารือและตกลงกันให้ได้ เพื่อดูว่าอะไรที่ดีที่สุด และประเทศชาติได้ประโยชน์หรือไม่  <br/><br/>เมื่อถามว่ากรณีของนายสุชาติมีตำแหน่งรองประธานสภาฯด้วย จะเหมาะกับการมาทำหน้าที่ประธานกมธ.ชุดนี้ด้วยหรือไม่ นายอนุทิน กล่าวว่า  เดี๋ยวค่อยว่ากัน เพราะตอนนี้มีเพียงข่าว และมาจนถึงตอนนี้ก็ยังไม่มีใครติดต่อมาหาตนที่จะพูดคุยกันถึงเรื่องดังกล่าว ตนเป็นหัวหน้าพรรคร่วมรัฐบาล ก็ยังไม่มีใครติดต่อว่าจะพูดคุยกันแต่อย่างใด จะรีบร้อนอะไรกันนักหนา ยังไม่มีการหารือกัน<br/><br/>เมื่อถามถึงกระแสข่าวที่ว่าการที่พรรคพลังประชารัฐเสนอชื่อนายสุชาติ เพราะไม่ไว้วางใจนายอภิสิทธิ์ ที่เคยประกาศไม่สนับสนุนพล.อ.ประยุทธ์ จันทร์โอชา เป็นนายกรัฐมนตรี  นายอนุทิน กล่าวว่า  "เขาไม่เอาเรื่องส่วนตัวมาเกี่ยวข้องกับผลประโยชน์บ้านเมืองหรอก ทุกอย่างมีกระบวนการอยู่ และตอนนี้เพิ่งโผล่มาแค่ 2 ชื่อ เดี๋ยวสัปดาห์หน้าก็คงมีชื่อเพิ่มมาอีกหลายชื่อ สุดท้ายก็คงต้องหารือกัน เพราะเรื่องนี้ไม่ใช่เรื่องของรัฐบาลเพียงฝ่ายเดียว แต่เป็นเรื่องของฝ่ายค้านและวุฒิสภาด้วย หารือกันเดี๋ยวก็จบ ในส่วนของพรรคร่วมรัฐบาลก็คงต้องพูดคุยกันก่อนที่จะไปหารือกับฝ่ายอื่นๆ"<br/><br/>ผู้สื่อข่าวถามถึงกรณีที่พรรคประชาธิปัตย์พยายามล็อบบี้บรรดาแกนนำพรรคร่วมรัฐบาลให้สนับสนุนชื่อนายอภิสิทธิ์เป็นประธานกมธ.วิสามัญชุดนี้ หัวหน้าพรรคภูมิใจไทย กล่าวว่า  "ผมบอกแล้วว่าผมยังไม่ได้รับการติดต่ออะไรจากใคร ในรัฐบาลก็มีพรรคแกนนำและพรรคร่วมรัฐบาล ซึ่งมารยาททางการเมืองในการปฏิบัติร่วมกัน ย่อมมีแนวทางอยู่แล้ว  ส่วนพรรคภูมิใจไทยไม่เสนอชื่อใคร เราปล่อยเพราะเราไม่ใช่ตัวตั้งตัวตี ไม่โยนฟืนเข้ากองไฟ<br/><br/>เมื่อถามว่ามีเสียงวิจารณ์ว่าแค่การตั้งกรรมาธิการวิสามัญมาทำหน้าที่ศึกษาก็เริ่มมีปัญหา แล้วอย่างนี้จะแก้ไขรัฐธรรมนูญได้หรือ  นายอนุทิน กล่าวว่า  "ก็รู้อยู่แล้วว่ารัฐธรรมนูญฉบับนี้ กว่าจะแก้ได้เอาเวลาไปทำงานไม่ดีกว่าหรือ แก้ง่ายๆเสียเมื่อไหร่เล่า ขั้นตอนการขั้นตอนแต่ละอย่างมีมาก หากจะตั้งกรรมาธิการขึ้นมาศึกษาก่อนก็ได้ ไม่ว่าอะไรกัน แต่สำหรับผมช่วงนี้ขอทำงานก่อนดีกว่า"  เมื่อถามย้ำว่ามองว่าถึงเวลาที่จะแก้ไขรัฐธรรมนูญแล้วหรือไม่ นายอนุทิน กล่าวว่า มาทำตนไม่ได้ เพราะพรรคภูมิใจไทยไม่ได้มีปัญหากับรัฐธรรมนูญฉบับนี้.<br/><br/><br/> </p>
    </article>
  </body>
</html>