<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949196"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T03:45:55+00:00"/>
    <meta property="og:title" content="ఇషా..డబుల్‌ ధమాకా"/>
    <meta property="og:description" content="ADVT"/>
  </head>
  <body>
    <article>
      <h1>ఇషా..డబుల్‌ ధమాకా</h1>
      <address>
        <time datetime="2019-11-08T03:45:55+00:00">08 Nov 2019, 03:45</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఆసియా జూ.షూటింగ్‌లో రెండు స్వర్ణాలు</b>
        </li>
        <li>
          <b>వరల్డ్‌ రికార్డ్‌తో టైటిల్‌</b>
        </li>
      </ul>
      <p><b>దోహా:</b> హైదరాబాద్‌ టీనేజ్‌ షూటింగ్‌ సంచలనం ఇషాసింగ్‌ ఆసియా జూనియర్‌ షూటింగ్‌ చాంపియన్‌షి్‌పలో దుమ్మురేపింది. గురువారం జరిగిన మహిళల 10 మీ. ఎయిర్‌ పిస్టల్‌ వ్యక్తిగత, టీమ్‌ విభాగాలలో 14 ఏళ్ల ఇషా స్వర్ణ పతకాలు కొల్లగొట్టింది. టీమ్‌ విభాగంలో ఆమె ఆసియా, వరల్డ్‌ జూనియర్‌ రికార్డులను బద్దలుకొట్టడం విశేషం. వ్యక్తిగత విభాగం..క్వాలిఫికేషన్‌లో 579 పాయింట్లతో అగ్రస్థానంలో నిలిచిన హైదరాబాదీ..ఫైనల్లోనూ అదే జోరు కొనసాగించింది. మొత్తం 242.2 పాయింట్లతో పసిడి పతకం సొంతం చేసుకుంది. భారత్‌కే చెందిన ప్రియా రాఘవ కాంస్య పతకం నెగ్గింది. ఇక.. 10 మీ. ఎయిర్‌ పిస్టల్‌ టీమ్‌ విభాగంలో ఇషా, ప్రియ, యూవికా తోమర్‌లతో కూడిన భారత జట్టు మొత్తం 1721 పాయింట్లతో స్వర్ణ పతకం సాధించింది. ఈ నేపథ్యంలో వారు ఆసియా, వరల్డ్‌ జూనియర్‌ రికార్డును తిరగ రాశారు. ఇక..పురుషుల జూనియర్‌ ట్రాప్‌ వ్యక్తిగత విభాగంలో వివాన్‌ కపూర్‌ పసిడి పతకం, భౌనీష్‌ రజతం అందుకున్నారు. అనంతరం వివాన్‌, భౌనీష్‌, మానవాదిత్య సింగ్‌ త్రయం టీమ్‌ విభాగం స్వర్ణ పతకం సాధించింది. మహిళల జూనియర్‌ 50మీ. రైఫిల్‌ త్రీ పొజిషన్‌లో భారత్‌ షూటర్‌ భక్తి భాస్కర్‌ స్వర్ణం గెలిచింది. అలాగే భక్తి, ఆయుషి పొద్దార్‌, నిశ్చల్‌తో కూడిన భారత జట్టు 50మీ. రైఫిల్‌ త్రీ పొజిషన్‌లో కాంస్య పతకం కైవసం చేసుకుంది.</p>
      <p> </p>
      <p>
        <b>మరో ఒలింపిక్‌ బెర్త్‌కు అవకాశం</b>
      </p>
      <p>సీనియర్‌ విభాగంలో.. మహిళల 25మీ. పిస్టల్‌లో పింకీ యాదవ్‌ తొలి రౌండ్‌ క్వాలిఫికేషన్‌లో ఐదో స్థానంలో నిలిచింది. 292 పాయింట్లతో అద్భుత ప్రదర్శన చేసిన పింకీ..శుక్రవారం జరిగే ఫైనల్‌కు క్వాలిఫై అయ్యే అవకాశాలను మెరుగుపరుచుకుంది. ఆమె ఫైనల్లో ప్రవేశిస్తే భారత్‌కు ఐదో ఒలింపిక్‌ బెర్త్‌ ఖరారవుతుంది.</p>
    </article>
  </body>
</html>