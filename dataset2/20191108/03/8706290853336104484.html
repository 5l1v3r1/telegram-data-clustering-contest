<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682907/avgenakis-eimaste-etoimoi-na-analavoume-to-politiko-kostos-prokei"/>
    <meta property="og:site_name" content="enikos.gr"/>
    <meta property="article:published_time" content="2019-11-08T03:09:00+00:00"/>
    <meta property="og:title" content="Αυγενάκης: Είμαστε έτοιμοι να αναλάβουμε το πολιτικό κόστος, προκειμένου να αντιμετωπίσουμε τα προβλήματα που χρονίζουν και πληγώνουν το ιδεώδες του Ολυμπισμού"/>
    <meta property="og:description" content="«Είμαστε έτοιμοι να αναλάβουμε το πολιτικό κόστος, προκειμένου να αντιμετωπίσουμε τα προβλήματα που χρονίζουν..."/>
  </head>
  <body>
    <article>
      <h1>Αυγενάκης: Είμαστε έτοιμοι να αναλάβουμε το πολιτικό κόστος, προκειμένου να αντιμετωπίσουμε τα προβλήματα που χρονίζουν και πληγώνουν το ιδεώδες του Ολυμπισμού</h1>
      <address>
        <time datetime="2019-11-08T03:09:00+00:00">08 Nov 2019, 03:09</time>
      </address>
      <p>«Είμαστε έτοιμοι να αναλάβουμε το πολιτικό κόστος, προκειμένου να αντιμετωπίσουμε τα προβλήματα που χρονίζουν και πληγώνουν το ιδεώδες του Ολυμπισμού». Με αυτά τα λόγια προλόγισε <a href="http://www.enikos.gr/sports/682250/sto-pagkosmio-synedrio-tou-wada-avgenakis-mavrotas-skandalakis">ο υφυπουργός Πολιτισμού και Αθλητισμού, Λευτέρης Αυγενάκης,</a> το νέο αθλητικό νομοσχέδιο, η συζήτηση επί του οποίου άρχισε χθες (7/11), στη Διαρκή Επιτροπή Μορφωτικών Υποθέσεων της Βουλής.</p>
      <p>Ο κ. Αυγενάκης χαρακτήρισε το παρόν νομοσχέδιο ως το πρώτο βήμα για έναν ποιοτικότερο αθλητισμό, ενώ υπογράμμισε ότι, αμέσως μετά την ολοκλήρωση της τρέχουσας διαδικασίας, θα αρχίσει μια ευρεία διαβούλευση για ένα νέο, αναθεωρημένο νομικό πλαίσιο στον αθλητισμό.</p>
      <p>Στο μείζον ζήτημα των περιορισμών στις θητείες προέδρων και εκτελεστικών μελών των διοικητικών συμβουλίων των αθλητικών ομοσπονδιών, ο υφυπουργός Αθλητισμού, αφού τόνισε ότι πρόκειται για οδηγία της Διεθνούς Ολυμπιακής Επιτροπής, εμφανίστηκε ανοιχτός σε τροποποιήσεις, μετά τη συζήτηση στην Κοινοβουλευτική Επιτροπή. «Επιθυμία μας είναι όσο το δυνατόν ευρύτερη συνεννόηση. Είμαστε ανοιχτοί σε προτάσεις και σε μία τελική διατύπωση, στην οποία θα συμφωνούν, αν είναι δυνατόν, όλα τα κόμματα» επισήμανε χαρακτηριστικά ο κ. Αυγενάκης.</p>
      <p>«Ο αθλητισμός είναι μία μεγάλη οικονομική βιομηχανία με σημαντικές προοπτικές, με προβλήματα όμως που χρονίζουν, όπως η βία και οι προσυνεννοημένοι αγώνες. Τα προβλήματα αυτά χρονίζουν, γιατί είναι δύσκολο να αντιμετωπιστούν, αλλά και γιατί δεν υπήρχε ως τώρα η πολιτική βούληση. Εμείς αναλαμβάνουμε το πολιτικό κόστος να αντιμετωπίσουμε τα προβλήματα που πληγώνουν το ιδέωδες του Ολυμπισμού. Με αυτό το νομοσχέδιο κάνουμε το πρώτο βήμα» ανέφερε μεταξύ άλλων στην εισαγωγική τοποθέτησή του ο υφυπουργός Αθλητισμού και πρόσθεσε: «Με ένα ποιοτικότερο αθλητισμό θα κάνουμε ένα βήμα για να βελτιωθούμε ως κοινωνία. Ο αθλητισμός είναι μία γιορτή που μπορούν να συμμετέχουν όλοι, που μία οικογένεια μπορεί να πάει στο γήπεδο. Είμαστε αποφασισμένοι να παραδώσουμε τα γήπεδα πίσω στο φίλαθλο κοινό, ενισχύοντας το αίσθημα ασφάλειας και προστασίας».</p>
      <p>Ο Λευτέρης Αυγενάκης τόνισε επίσης ότι τα περιστατικά βίας και διαφθοράς αποτελούν την εξαίρεση και πρέπει να προλαμβάνονται και να τιμωρούνται αυστηρά. «Το πρόβλημα των προσυνεννοημένων αγώνων είναι υπαρκτό και είμαστε αποφασισμένοι να το αντιμετωπίσουμε δραστικά και άμεσα. Η χειραγώγηση αγώνων απειλεί το ίδιο το μέλλον του αθλητισμού» τόνισε μεταξύ άλλων και ξεκαθάρισε ότι η κυβέρνηση θα εξαντλήσει κάθε περιθώριο, για να υπάρξει κοινή προσπάθεια με τους φορείς του ποδοσφαίρου (ΕΠΟ, Super League, FIFA, UEFA).</p>
      <p>Ο κ. Αυγενάκης έκανε επίσης αναφορά στην απόφαση για την ενεργοποίηση του υπάρχοντος νόμου για τις λέσχες φιλάθλων, υπενθυμίζοντας ότι μόλις δέκα λέσχες έχουν αυτή τη στιγμή την απαιτούμενη αναγνώριση και τόνισε ότι με το σχέδιο νόμου δίνεται η δυνατότητα στις αστυνομικές αρχές να αποτρέπουν επεισόδια εντός και εκτός αγωνιστικών χώρων, όπως τα «ραντεβού θανάτου μεταξύ οπαδών», όπως είπε χαρακτηριστικά.</p>
      <p>Ο υφυπουργός Αθλητισμού είπε ακόμη ότι βρισκόμαστε ένα βήμα πριν την πλήρη ονομαστικοποίηση των εισιτηρίων, αναγνωρίζοντας πάντως το οικονομικό πρόβλημα που έχουν οι Αθλητικές Ανώνυμες Εταιρείες,</p>
      <p>Τέλος, ο κ. Αυγενάκης προανήγγειλε ότι σύντομα θα υπάρξουν πολύ ευχάριστα νέα για το Ράλι Ακρόπολις, για τη διακοπή του οποίου κατηγόρησε την προηγούμενη κυβέρνηση.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681560/psifistike-me-evreia-pleiopsifia-to-nomoschedio-gia-to-asylo-poio%0A%20%20%20%20%0A"/>
        <a href="http://www.enikos.gr/politics/681513/mitsotakis-i-ellada-apokta-ena-domimeno-kai-leitourgiko-systima-a%0A%20%20%20%20%0A"/>
        <a href="http://www.enikos.gr/politics/681463/kontra-chrysochodi-varoufaki-gia-to-asylo-sti-vouli%0A%20%20%20%20%0A"/>
        <a href="http://www.enikos.gr/politics/681436/apeftheias-i-syzitisi-stin-olomeleia-tou-nomoschediou-gia-to-asyl%0A%20%20%20%20%0A"/>
        <a href="http://www.enikos.gr/politics/681120/pyra-tis-antipolitefsis-kata-tis-kyvernisis-schetika-me-to-nomosc%0A%20%20%20%20%0A"/>
        <a href="http://www.enikos.gr/politics/680297/tropologia-sto-anaptyxiako-nomoschedio-gia-to-xemplokarisma-ton-d%0A%20%20%20%20%0A"/>
        <a href="http://www.enikos.gr/politics/679892/paremvasi-avgenaki-gia-tin-eisvoli-koukouloforon-ston-agona-neon-%0A%20%20%20%20%0A"/>
        <a href="http://www.enikos.gr/politics/679762/ti-perilamvanei-to-nomoschedio-gia-to-asylo-pou-katatethike-sti-v%0A%20%20%20%20%0A"/>
        <a href="http://www.enikos.gr/politics/678402/yperpsifistike-me-evreia-pleiopsifia-to-antikapnistiko-nomoschedi%0A%20%20%20%20%0A"/>
      </related>
    </article>
  </body>
</html>