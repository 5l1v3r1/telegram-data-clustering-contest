<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231330/"/>
    <meta property="og:site_name" content="Українська правда"/>
    <meta property="article:published_time" content="2019-11-08T03:31:53+00:00"/>
    <meta property="og:title" content="Свідчення Кента у справі імпічменту Трампа: про Луценка та &quot;порохоботів&quot;"/>
    <meta property="og:description" content="Заступник помічника держсекретаря США у справах Європи і Євразії Джордж Кент під час свідчень у Конгресі заявив, що ексгенпрокурор Юрій Луценко обіцяв помститись колишній послині США в Україні Марі Йованович. Також він сказав, що до кампанії проти дипломатки залучали “порохоботів”."/>
  </head>
  <body>
    <article>
      <h1>Свідчення Кента у справі імпічменту Трампа: про Луценка та "порохоботів"</h1>
      <address>
        <time datetime="2019-11-08T03:31:53+00:00">08 Nov 2019, 03:31</time>
      </address>
      <p>Заступник помічника держсекретаря США у справах Європи і Євразії Джордж Кент під час свідчень у Конгресі заявив, що ексгенпрокурор Юрій Луценко обіцяв помститись колишній послині США в Україні Марі Йованович. Також він сказав, що до кампанії проти дипломатки залучали "порохоботів".</p>
      <p><b>Джерело: </b>"<a href="https://ukrainian.voanews.com/a/kent-svidchennia-kongres-tramp-impichment/5157159.html">Голос Америки</a>" із посиланням на текст свідчень Кента</p>
      <p><b>Деталі:</b> За його словами, Луценко намагався усунути з посади Йованович, передаючи адвокату президента Дональда Трампа Рудольфу Джуліані інформацію про неї.</p>
      <p>Також він вважає, що так звані "порохоботи" здійснювали атаки на послиню.</p>
      <p>За його словами, остаточно відносини між ГПУ та посольством були зіпсовані після <a href="https://www.pravda.com.ua/news/2017/11/30/7163852/">затримання</a> Генпрокуратурою співробітників НАБУ. Останні розслідували незаконну видачу біометричних паспортів Державною міграційною службою восени 2017-го року.</p>
      <p>Ця справа для посольства була важливою через факти видачі цих паспортів особам, які подавались на американську візу.</p>
      <p>Окрім Луценка, "корумпованими українцями" через яких усунули Йованович, Кент зарахував очільника САП Назара Холодницького та прокурора Костянтина Кулика.</p>
      <p>
        <b>Нагадаємо: </b>
      </p>
      <ul>
        <li>Заступник помічника держсекретаря США у справах Європи і Євразії <a href="https://www.pravda.com.ua/news/2019/10/15/7229142/">Джордж Кент</a> свідчив перед комітетами Палати представників ще в середині жовтня.</li>
        <li>Колишня послиня США в Україні <a href="https://www.pravda.com.ua/news/2019/11/5/7231003/">Марі Йованович</a> під час свідчень перед Конгресом заявила, що ексгенпрокурору Юрію Луценку не подобалось, що посольство закликало до реформи Генпрокуратури.</li>
        <li>Луценко в інтерв'ю американському виданню The Hill заявляв, що Йованович дала йому <a href="https://www.pravda.com.ua/news/2019/03/20/7209773/">список людей</a>, яких попросила "не переслідувати".</li>
        <li>11 жовтня стало відомо, що Йованович відсторонили від посади, бо вона наполягала на тому, щоб прохання Джуліані до українських офіційних осіб про проведення розслідувань передавалися <a href="https://www.pravda.com.ua/news/2019/10/11/7228775/">виключно через офіційні канали.</a></li>
      </ul>
      <p> <b>Передісторія:</b></p>
      <ul>
        <li>На початку вересня видання "The Washington Post" повідомило, що президент США Дональд <a href="https://www.pravda.com.ua/news/2019/09/7/7225581/">Трамп схиляв</a> президента України Володимира Зеленського відкрити справу щодо сина свого конкурента на виборах-2020 Джо Байдена.</li>
        <li>Увагу до цього посилило рішення адміністрації Трампа видати <a href="https://www.eurointegration.com.ua/news/2019/09/12/7100679/">військову допомогу</a> Україні після <a href="https://www.eurointegration.com.ua/news/2019/08/29/7100180/">затримки</a>, яка засмутила членів Конгресу з обох партій.</li>
        <li>25 вересня Білий дім оприлюднив текст <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови випливає, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск.  "На мене ніхто не тиснув", - заявив він журналістам під час зустрічі з Трампом в Нью-Йорку.</li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/8/7231326/"/>
        <a href="https://www.pravda.com.ua/news/2019/11/7/7231300/"/>
        <a href="https://www.pravda.com.ua/news/2019/11/7/7231296/"/>
      </related>
    </article>
  </body>
</html>