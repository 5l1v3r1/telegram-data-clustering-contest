<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/u-vinnici-vprovadzhuyut-municipalno-privatne-partnerstvo-u-doshkilli-638537.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T03:21:02+00:00"/>
    <meta property="og:title" content="У Вінниці впроваджують муніципально-приватне партнерство у дошкіллі"/>
    <meta property="og:description" content="Вперше на основі муніципально-приватного партнерства дошкільнят із загальної міської черги прийматимуть у заклади приватної освіти"/>
  </head>
  <body>
    <article>
      <h1>У Вінниці впроваджують муніципально-приватне партнерство у дошкіллі</h1>
      <address>
        <time datetime="2019-11-08T03:21:02+00:00">08 Nov 2019, 03:21</time>
      </address>
      <h4>Вперше на основі муніципально-приватного партнерства дошкільнят із загальної міської черги прийматимуть у заклади приватної освіти</h4>
      <p>Партнерів у реалізації проекту визначатимуть на конкурсній основі, а утримання дітей в таких закладах частково компенсують з бюджету за принципом «гроші йдуть за дитиною». Відповідне рішення щодо старту пілотного проекту сьогодні ухвалив виконком міської ради.</p>
      <p>Діти у таких садочках отримають можливість навчатись за новаторськими методиками та інноваційними технологіями. Зокрема, це сучасні цифрові інтерактивні рішення, які допомагають більш легкому засвоєнню навчального матеріалу. Також це навчання іноземним мовам з раннього віку та використання оздоровчих методик, які розкривають внутрішній потенціал дітей. <br/>Сьогодні виконавчий комітет ухвалив проект рішення міської ради «Про затвердження Порядку забезпечення здобуття мешканцями Вінницької міської об’єднаної територіальної громади дошкільної освіти в приватних закладах освіти та використання коштів, передбачених в бюджеті Вінницької міської об’єднаної територіальної громади, на надання компенсації частини вартості утримання та виховання дітей дошкільного віку в приватних закладах освіти».</p>
      <p>Порядок визначає умови, за якими приватні садочки можуть надавати послуги з дошкільної освіти маленьким мешканцям Вінницької міської об’єднаної територіальної громади. Зокрема, заклад повинен мати ліцензію на право провадження освітньої діяльності у сфері дошкільної освіти. Окрім того, повинен бути забезпеченим педагогічними кадрами, матеріально-технічною базою, працювати відповідно до програм розвитку дітей, що відповідають вимогам Базового компонента дошкільної освіти. Тривалість перебування дитини в установі, як і у комунальних закладах, має бути не меншою дванадцяти годин з триразовим харчуванням.</p>
      <figure>
        <img src="https://glavcom.ua/img/forall/users/49/4935/1_299.png"/>
      </figure>
      <p>Таким чином, каже директорка департаменту освіти ВМР Оксана Яценко, місто хоче стимулювати розвиток дитсадків різних форм власності, особливо в тих мікрорайонах, де існує черга в садочки. «Беззаперечним є те, що саме в закладах дошкільної освіти у дитини краще формуються життєво необхідні навички, для чого використовуються різні методики розвитку інтелекту, інноваційні технології та оздоровчі методики», - додає Оксана Яценко.</p>
      <p>Частину вартості утримання дітей закладам-партнерам компенсують за принципом «гроші йдуть за дитиною» з міського бюджету. За розрахунок братиметься середня вартість утримання дітей в комунальних садочках. Розмір батьківської плати за малечу із загальної електронної черги не повинен перевищувати встановлені нормативи. Пільгові категорії діток утримуватимуться безкоштовно.</p>
      <p>На сьогодні електронна черга до дитячих садочків міста нараховує 279 дітей. Як пояснює Оксана Яценко, питання доступності та якості дошкільної освіти можливо вирішувати не лише шляхом побудови нових дитячих садочків, але й за рахунок урізноманітнення форм здобуття дошкільної освіти. Зокрема, що і передбачено впровадженням муніципально-приватного партнерства.</p>
      <related>
        <a href="https://glavcom.ua/news/u-chernigovi-zrosla-kilkist-hvorih-na-gepatit-638506.html"/>
        <a href="https://glavcom.ua/vinnytsia/news/u-vinnici-direktora-zheo-oshtrafuvali-cherez-perepovneniy-smitnik-638503.html"/>
        <a href="https://glavcom.ua/kyiv/news/policiya-rozshukuje-batkiv-malenkogo-hlopchika-yakogo-kiyani-znayshli-na-vulici-foto-638426.html"/>
      </related>
    </article>
  </body>
</html>