<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949214"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T03:51:41+00:00"/>
    <meta property="og:title" content="చెలరేగిన మంధాన, రోడ్రిగ్స్‌"/>
    <meta property="og:description" content="ADVT"/>
  </head>
  <body>
    <article>
      <h1>చెలరేగిన మంధాన, రోడ్రిగ్స్‌</h1>
      <address>
        <time datetime="2019-11-08T03:51:41+00:00">08 Nov 2019, 03:51</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>మూడో వన్డేలో భారత్‌ గెలుపు</b>
        </li>
        <li>
          <b>2-1తో సిరీస్‌ కైవసం</b>
        </li>
      </ul>
      <p><b>నార్త్‌సౌండ్‌ (ఆంటిగ్వా): </b>వెస్టిండీస్‌తో మూడు వన్డేల సిరీస్‌ను భారత మహిళల జట్టు 2-1తో కైవసం చేసుకుంది. స్మృతి మంధాన (63 బంతుల్లో 9 ఫోర్లు, 3 సిక్సర్లతో 74), జెమీమా రోడ్రిగ్స్‌ (92 బంతుల్లో 6 ఫోర్లతో 69) అర్ధ సెంచరీలతో విజృంభించడంతో.. ఆఖరి, మూడో వన్డేలో టీమిండియా 6 వికెట్లతో విండీస్‌పై విజయం సాధించింది. గాయంతో తొలి రెండు మ్యాచ్‌లకు దూరమైన మంధాన చివరి వన్డేలో చెలరేగింది. బుధవారం జరిగిన ఈ మ్యాచ్‌లో తొలుత భారత బౌలర్ల దెబ్బకు.. విండీస్‌ నిర్ణీత 50 ఓవర్లలో 194 పరుగులకే ఆలౌటైంది. కెప్టెన్‌ స్టెఫానీ టేలర్‌ (79) మాత్రమే హాఫ్‌ సెంచరీతో రాణించింది. స్టేసీ ఆన్‌ కింగ్‌ 38, హైలీ మాథ్యూస్‌ 26 రన్స్‌ చేశారు. వెటరన్‌ జులన్‌ గోస్వామి, పూనమ్‌ యాదవ్‌ రెండేసి వికెట్లు పడగొట్టారు. ఛేదనలో మంధాన, రోడ్రిగ్స్‌ అర్ధ సెంచరీలు చేయడంతో భారత్‌ 42.1 ఓవర్లలో 4 వికెట్లకు 195 రన్స్‌ చేసి.. అలవోకగా గెలిచి ట్రోఫీ దక్కించుకుంది. మంధాన, రోడ్రిగ్స్‌ తొలి వికెట్‌కు ఏకంగా 141 పరుగుల భాగస్వామ్యం నెలకొల్పారు. పూనమ్‌ రౌత్‌ 24, కెప్టెన్‌ మిథాలీ 20 రన్స్‌తో పర్వాలేదనిపించారు. మంధాన ‘ప్లేయర్‌ ఆఫ్‌ ద మ్యాచ్‌’గా నిలిచింది.</p>
      <p>
        <b> </b>
      </p>
      <figure>
        <img src="https://cdn3.andhrajyothy.com/AJNewsImages//uploads/mithali-raj-series-trophy.jpg"/>
      </figure>
      <p><b>మంధాన రికార్డు: </b>స్టార్‌ బ్యాట్స్‌వుమన్‌ స్మృతి మంధాన అరుదైన రికార్డు నెలకొల్పింది. 23 ఏళ్ల మంధాన 51 ఇన్నింగ్స్‌ల్లో వేగంగా 2 వేల పరుగులు పూర్తి చేసింది. తద్వారా ఈ ఘనత సాధించిన తొలి భారత మహిళా క్రికెటర్‌గా నిలిచింది. ఈ క్రమంలో భారత పురుషుల జట్టు కెప్టెన్‌ విరాట్‌ కోహ్లీ రికార్డును ఆమె బ్రేక్‌ చేసింది. కోహ్లీ 53 ఇన్నింగ్స్‌ల్లో 2 వేల పరుగులు పూర్తి చేశాడు. ఇక, ప్రపంచ మహిళా క్రికెట్‌లో వేగంగా ఈ ఫీట్‌ చేసిన మూడో క్రీడాకారిణిగా మంధాన నిలిచింది. బెలిండా క్లార్క్‌-ఆస్ట్రేలియా (41), మెగ్‌ లానింగ్‌-దక్షిణాఫ్రికా (45) ఆమె కంటే ముందున్నారు.</p>
      <figure>
        <img src="https://cdn3.andhrajyothy.com/AJNewsImages//uploads/indian-women-cricket-team.jpg"/>
      </figure>
      <p>  </p>
      <p><b>సంక్షిప్త స్కోర్లు: </b>వెస్టిండీస్‌: 194 ఆలౌట్‌ (స్టెఫానీ 79, స్టేసీ ఆన్‌ కింగ్‌ 38, హైలీ 26; గోస్వామి 2/30, పూనమ్‌ యాదవ్‌ 2/35, దీప్తి 1/26, శిఖా పాండే 1/42, రాజేశ్వరి 1/39); భారత్‌: 195/4 (మంధాన 74, జెమీమా 69, పూనమ్‌ రౌత్‌ 24, మిథాలీ 20; హైలీ 3/27).</p>
    </article>
  </body>
</html>