<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740520"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:00:00+00:00"/>
    <meta property="og:title" content="'ดราก้อนฟลาย 360 ซัมมิท' ประสบการณ์สู่เสมอภาคทางเพศ"/>
    <meta property="og:description" content="“ดราก้อนฟลาย 360 ซัมมิท” งานบรรยายที่ได้เหล่าคนดังระดับโลกมาร่วมเผยประสบการณ์และแนวคิดการใช้ชีวิตให้ประสบความสำเร็จ เพื่อสร้างแรงขับเคลื่อนให้สังคมไทย ไปสู่ความเสมอภาคทางเพศ พร้อมส่งเสริมศักยภาพของผู้หญิงให้เป็นที่ยอมรับ"/>
  </head>
  <body>
    <article>
      <h1>'ดราก้อนฟลาย 360 ซัมมิท' ประสบการณ์สู่เสมอภาคทางเพศ</h1>
      <address>
        <time datetime="2019-11-08T03:00:00+00:00">08 Nov 2019, 03:00</time>
      </address>
      <p>
        <b>“ดราก้อนฟลาย 360 ซัมมิท” งานบรรยายที่ได้เหล่าคนดังระดับโลกมาร่วมเผยประสบการณ์และแนวคิดการใช้ชีวิตให้ประสบความสำเร็จ เพื่อสร้างแรงขับเคลื่อนให้สังคมไทย ไปสู่ความเสมอภาคทางเพศ พร้อมส่งเสริมศักยภาพของผู้หญิงให้เป็นที่ยอมรับ</b>
      </p>
      <p>ที่โรงแรมเซ็นทารา แกรนด์ แอท เซ็นทรัลเวิลด์  ประนัปดา พรประภา นักธุรกิจสาวมากความสามารถชื่อดังของเมืองไทย ผู้ก่อตั้งโครงการ “ดราก้อนฟลาย 360” (Dragonfly 360) ได้จัดสุดยอดงานบรรยายครั้งยิ่งใหญ่ “ดราก้อนฟลาย 360 ซัมมิท” (Dragonfly 360 Summit) โดยนำเสนอเรื่องราวหลากหลายรสชาติจากบรรดาเหล่าคนดังแถวหน้าของเมืองไทย และต่างประเทศที่สร้างความเปลี่ยนแปลงทางสังคม เศรษฐกิจ และทางวัฒนธรรม อาทิ ชมพู่-อารยา เอ ฮาร์เก็ต, วู้ดดี้-วุฒิธร มิลินทจินดา, แพร- อมตา จิตตะเสนีย์, ซินดี้-สิรินยา บิชอพ และอีกมากมาย โดยเรื่องราวของพวกเขาเหล่านั้น มักจะสามารถสร้างแรงบันดาลใจให้กับวิธีคิดและวิถีการดำเนินชีวิตให้กับแต่ละบุคคลได้อยู่เสมอ</p>
      <figure>
        <img src="https://www.dailynews.co.th/admin/upload/20191107/news_OJoQVxJTfu182601_533.jpg?v=20191109071?v=9420"/>
      </figure>
      <p>โดยประนัปดา เผยว่า “ในวัยเด็กเรามักได้ยินคำพูดของผู้ใหญ่อยู่บ่อยครั้งว่าในทุกความสำเร็จของผู้ชายมักจะต้องมีผู้หญิงคอยอยู่เบื้องหลังเสมอ และในสังคมส่วนใหญ่ก็มักจะบอกว่าเป็นผู้หญิงต้องไม่เก่งเกินกว่าผู้ชาย ซึ่งเรารู้สึกว่ามันไม่แน่นอนเสมอไป เพราะศักยภาพนั้นเป็นเรื่องของตัวบุคคล ประกอบเรื่องราวของบุคคลรอบตัวที่มักประสบปัญหาจากการถูกเอาเปรียบเพียงเพราะเป็นผู้หญิง เราก็เลยมีแนวคิดที่ต้องการจะสร้างความเปลี่ยนแปลงทางความคิดเช่นนี้ไปสู่สังคมของความเสมอภาคทางเพศ และช่วยดึงศักยภาพภายในตัวผู้หญิงทุกคนออกมา โดยในงานครั้งนี้จึงเป็นการรวมตัวของเหล่าคนดังระดับโลกมากมายในเกือบทุกสาขาอาชีพและทุกเพศ ทุกวัย ที่ล้วนแต่ประสบความสำเร็จในด้านการดำเนินชีวิต เพราะพวกเขาต่างมีวิธีคิดที่น่าสนใจ และสามารถก้าวข้ามผ่านอุปสรรคต่างๆ มาได้อย่างเข้มแข็ง จึงได้มาร่วมแชร์เรื่องราวมากมายที่จะสามารถสร้างแรงบันดาลใจให้กับวิธีคิดและการดำเนินชีวิตให้กับแต่ละบุคคล ได้นำไปเป็นแรงผลักดันในการพัฒนาชีวิตของตัวเองให้สามารถเปลี่ยนเป็นคนใหม่ที่ดีกว่าเดิมได้”</p>
      <figure>
        <img src="https://www.dailynews.co.th/admin/upload/20191107/news_vymuQxFiQh182601_533.jpg?v=20191109071?v=5151"/>
      </figure>
    </article>
  </body>
</html>