<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/08/news/brasile_lula_a_un_passo_dalla_liberta_corte_suprema_in_carcere_solo_dopo_giudizio_definitivo_-240546684/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T03:07:00+00:00"/>
    <meta property="og:title" content="Brasile, Lula a un passo dalla libertà. Corte Suprema: &quot;In carcere solo dopo giudizio definitivo&quot;"/>
    <meta property="og:description" content="L'ex presidente del Brasile, arrestato dopo il secondo grado, potrebbe conquistare la libertà dopo che la Corte Suprema ha ribadito che la pena va"/>
  </head>
  <body>
    <article>
      <h1>Brasile, Lula a un passo dalla libertà. Corte Suprema: "In carcere solo dopo giudizio definitivo"</h1>
      <h2>L'ex presidente del Brasile, arrestato dopo il secondo grado, potrebbe conquistare la libertà dopo che la Corte Suprema ha ribadito che la pena va scontata dopo l'ultimo grado di giudizio</h2>
      <address><time datetime="2019-11-08T03:07:00+00:00">08 Nov 2019, 03:07</time> by <a rel="author">DANIELE MASTROGIACOMO</a></address>
      <p>Luiz Inácio Lula da Silva, <b>Lula</b>, è a un passo dalla libertà. Potrebbe uscire a giorni, al massimo settimane. La sua difesa ha già chiesto la libertà immediata. Per legge. Il Tribunale Supremo Federale, la massima autorità giuridica del Brasile, ha ribaltato il verdetto del 2016. Quello che ha spedito in carcere il padre della sinistra brasiliana condannato in secondo grado a 12 anni e un mese per riciclaggio e concorso in corruzione. <br/><br/><br/>Il Supremo si era riunito, c’era stata una discussione drammatica, alla fine era passato il principio, fino a quel momento non seguito, secondo il quale si deve iniziare a scontare la pena sin dall’appello. Il problema si è posto di nuovo adesso con il ricorso della difesa di numerosi condannati in Lava Jato, la tangentopoli brasiliana, e il pronunciamento di vari giudici di Tribunale che effettivamente vedevano con questa sentenza violati i principi di garantismo. Ogni imputato aveva diritto a scontare la pena quando non c’era più niente da fare, come da noi la Cassazione. <br/><br/>Se nel 2016 la sentenza del Tribunale Superiore Federale era stata di 6 a 5 a favore della pena da scontare subito, dopo il secondo grado, il risultato si è capovolto: sempre 5 a 6 ma a favore della pena da scontare dopo l’ultima istanza processuale. Lula ha pendente un ricorso al Tribunale Superiore di Giustizia e un altro al Tribunale Superiore Elettorale. I pm di Lava Jato, già due settimane fa, avevano espresso parare favorevole al rilascio del leader del Partido dos Trabalhiadores. Libertà condizionata. A casa con la cavigliera.<br/><br/>Lula si era indignato. Aveva ribadito la sua innocenza e annunciato che non sarebbe mai uscito con uno strumento della giustizia ma solo quando la giustizia avesse riconosciuto la sua innocenza. La sua totale estraneità ai fatti contestati. Ora è diverso. C’è l’obbligo per legge a scarcerarlo. Con Lula potrebbero uscire quasi 5 mila imputati e condannati nell’inchiesta Lava Jato.<br/><br/>Il voto determinante è stato quello del presidente, Dias Toffoli. E’ considerato vicino a Bolsonaro. Lo ha indicato lui al Supremo. Toffoli ha voluto ribadire l’indipendenza del Potere giudiziario. Lula à divisivo. Metà del Brasille lo odia, metà lo ama. Averlo dietro le sbarre o averlo libero fa una grande differenza. Per Bolsonaro non sarebbe così facile. Bisogna capire se il simbolo della vecchia sinistra accetta la sfida di rinnovare a sinistra.</p>
    </article>
  </body>
</html>