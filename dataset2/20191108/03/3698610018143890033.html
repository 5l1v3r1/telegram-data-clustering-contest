<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rozsliduvachi-z-bellingcat-vstanovili-nove-im-ya-ta-misce-prozhivannya-vatazhka-boyovikiv-igorya-bezlera-328889_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T03:47:00+00:00"/>
    <meta property="og:title" content="Розслідувачі з Bellingcat встановили нове ім'я та місце проживання ватажка бойовиків Ігоря Безлера"/>
    <meta property="og:description" content="Bellingcat встановила вигадані прізвища російських найманців Ігоря Безлера і Олега Іваннікова"/>
  </head>
  <body>
    <article>
      <h1>Розслідувачі з Bellingcat встановили нове ім'я та місце проживання ватажка бойовиків Ігоря Безлера</h1>
      <h2>Bellingcat встановила вигадані прізвища російських найманців Ігоря Безлера і Олега Іваннікова</h2>
      <address>
        <time datetime="2019-11-08T03:47:00+00:00">08 Nov 2019, 03:47</time>
      </address>
      <p><a href="https://dt.ua/UKRAINE/bellingcat-oprilyudniv-imena-mozhlivih-prichetnih-do-tragediyi-mn-17-314902_.html"><b>Підполковник ГРУ Ігор Безлер, який  </b></a>очолював горлівських бойовиків в Донбасі, а в мирний час працював у Горлівці під прикриттям ,тепер носить нове ім'я і живе в Криму. Це встановили міжнародні розслідувачі.</p>
      <p>Міжнародна незалежна слідча група <a href="https://www.bellingcat.com/news/uk-and-europe/2019/11/07/how-russia-issues-fake-passports-to-its-operatives-in-ukraine/">Bellingcat</a> встановила вигадані прізвища російських найманців Ігоря Безлера і Олега Іваннікова за виданими їм у Росії фальшивими паспортами з послідовними номерами, передає Українська правда.</p>
      <p>Згідно з підробленим РБ Росії паспортами, Безлер зараз – "Ігор Береговий", а Іванніков – "Андрій Лаптєв".</p>
      <p>В російській базі даних платників податків у жодного з них немає ідентифікаційного номера.</p>
      <p>Розслідувачі з'ясували, що "Ігор Миколайович Береговий", дата народження 30 грудня 1965 року, вилетів до Сімферополя 27 жовтня 2014 року.</p>
      <p>В той же день Ігор Миколайович Безлер, дата народження 30 грудня 1965 року, сказав колезі, що назавжди покидає Донбас, і повернувся додому в Сімферополь.</p>
      <p>Bellingcat також показала недавнє фото, на якому Безлер-Береговий – в окупованому РФ Криму в компанії з одним з головних підозрюваних у збитті MH17 Сергієм Дубинським.</p>
      <p>В російському паспортному столі Москви створювали підроблені ідентифікаційні дані для "Лаптєва" і "Берегового" одночасно, в результаті чого різниця в їх паспортних номерах становить число в кілька десятків.</p>
      <p>Підполковник ГРУ Безлер знаходиться в розшуку. Генпрокуратура підозрює екс-бойовика в жорстокому умисному вбивстві активістів Юрія Поправки та Ігоря Дяківського, а також депутата, горлівчанина Володимира Рибака. Їх катували, а потім, ще живими, але понівеченими, втопили в озері в Слов'янську.</p>
      <p>Спільна слідча група з розслідування катастрофи МН17 (JIT) називає офіцера Головного розвідуправління Росії Іваннікова причетним до збиття літака рейсу MH17 на Донбасі в 2014 році.</p>
      <p>Таким же чином група Bellingcat знайшла додаткові підтвердження зв'язку російської приватної військової компанії (ПГК) "Вагнер" з ГРУ і Міноборони РФ. Більшість бійців "Вагнера" отримали закордонні паспорти від ГРУ майже одночасно, під час найму. Про це свідчать майже послідовні номери документів.</p>
      <p>Екс-ватажкові горлівських бойовиків Безлеру на прізвисько "Біс" оголосили (заочно) підозру у вбивстві. ЗМІ багато писали про те, що Безлера, нібито, російські спецслужби ліквідували, проте ніяких підтверджень не було, і всі розуміли, що його просто <a href="https://dt.ua/UKRAINE/rosiyski-specsluzhbi-likviduvali-bezlera-danilyuk-155971_.html"><b>виводять з гри</b></a>. Так і сталося, і Bellingcat своїм розслідуванням підтвердив це.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>