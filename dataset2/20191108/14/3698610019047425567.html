<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/za-dubnevicha-vnesli-100-mln-zastavi-do-ogoloshennya-rishennya-apelyaciynoyi-palati-advokat-328945_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T14:33:00+00:00"/>
    <meta property="og:title" content="За Дубневича внесли 100 млн застави до оголошення рішення Апеляційної палати – адвокат"/>
    <meta property="og:description" content="За словами адвоката, депутата не мали права вчора затримувати."/>
  </head>
  <body>
    <article>
      <h1>За Дубневича внесли 100 млн застави до оголошення рішення Апеляційної палати – адвокат</h1>
      <h2>За словами адвоката, депутата не мали права вчора затримувати.</h2>
      <address>
        <time datetime="2019-11-08T14:33:00+00:00">08 Nov 2019, 14:33</time>
      </address>
      <p>За підозрюваного в корупції депутата <a href="https://dt.ua/UKRAINE/dubnevich-perepisav-kompaniyu-na-sina-pislya-otrimannya-pidozri-sap-328893_.html"><b>Ярослава Дубневича</b></a> внесли заставу в розмірі 100 мільйонів гривень ще до оголошення рішення Апеляційної палати ВАКС, але його все одно відправили в СІЗО. Про це повідомив адвокат Олексій Шевчук.</p>
      <p>"Ярослава Дубневича не мали права вчора затримувати, бо за нього до моменту оголошення рішення суду внесли заставу. Ярослав Дубневич ще вчора виконав рішення суду", - заявив адвокат у коментарі "<a href="https://www.pravda.com.ua/rus/news/2019/11/8/7231364/">Українській правді</a>".</p>
      <p>За його словами, заставу вносили 6 і 7 листопада кілька осіб, станом на момент рішення Апеляційної палати вже внесли 100 мільйонів – більше, ніж визначила апеляція.</p>
      <p>Сьогодні у Шевченківський суд подали заяву про незаконне затримання Дубневича. Адвокат також заявив про те, що на початку наступного тижня буде готове звернення до Європейського суду з прав людини про те, що Дубневича затримали за наявності діючого запобіжного заходу – застави.</p>
      <p>Раніше Дубневич <b><a href="https://dt.ua/POLITICS/dubnevich-podav-apelyaciyu-na-100-mln-grn-zastavi-328413_.html">оскаржив рішення суду</a></b> про заставу у 100 мільйонів гривень. 7 листопада Апеляційна палата Вищого антикорупційного суду <a href="https://dt.ua/UKRAINE/dubnevich-mozhe-zavtra-opinitisya-v-sizo-rishennya-sudu-328864_.html"><b>визначила запобіжний захід</b></a> у вигляді утримання під вартою з альтернативою внесення застави у розмірі 90 мільйонів гривень.</p>
      <p>31 жовтня Верховна Рада підтримала зняття недоторканності, <b><a href="https://dt.ua/POLITICS/verhovna-rada-znyala-nedotorkannist-i-dozvolila-aresht-dubnevicha-327972_.html">притягнення до кримінальної відповідальності і арешт депутата Ярослава Дубневича</a></b>. Того ж дня йому <b><a href="https://dt.ua/POLITICS/dubnevichu-uzhe-vruchili-pidozru-327986_.htmll">вручили повідомлення про підозру</a></b>.</p>
      <p>САП наполягала на арешті Дубневича-молодшого з правом внесення 93 млн гривень застави, захист просив суд не обирати депутату запобіжного заходу взагалі. ВАКС відхилив обидва клопотання, призначивши підозрюваному заставу в розмірі 100 млн гривень, а також зобов'язавши його здати закордонні паспорти і носити електронний браслет.</p>
      <p>Депутату інкримінують ч. 5 ст. 191 КК (привласнення, розтрата майна або заволодіння ним шляхом зловживання службовим становищем). За даними слідства, будучи депутатом восьмого скликання і головою транспортного комітету, Дубневич-молодший разом зі спільниками розробив схему про узгоджене завищення ціни при реалізації стрілочної продукції ПАТ "Укрзалізниця", яка завдала держкомпанії 93 млн гривень збитків.</p>
      <p>Кінцевими бенефіціарами ТОВ "Корпорація КРТ", яке продавало обладнання УЗ, є брати Богдан і Ярослав Дубневичі.</p>
      <p>У січні САП подавала до ГПУ подання на Дубневича-молодшого, але <b><a href="https://dt.ua/POLITICS/genprokuratura-vidhilila-podannya-sap-na-deputata-dubnevicha-299517_.html">генпрокурор Юрій Луценко повернув його на доопрацювання</a></b>.</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>