<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/novyna/ekonomika/apelyaczijna-palata-zaochno-vzyala-vartu-eksdyrektora-karyeru"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T14:26:01+00:00"/>
    <meta property="og:title" content="Апеляційна палата заочно взяла під варту ексдиректора кар'єру"/>
    <meta property="og:description" content="Апеляційний суд задовольнив скаргу антикорупційного прокурора на відмову в заочному арешті підозрюваного."/>
  </head>
  <body>
    <article>
      <h1>Апеляційна палата заочно взяла під варту ексдиректора кар'єру</h1>
      <address>
        <time datetime="2019-11-08T14:26:01+00:00">08 Nov 2019, 14:26</time>
      </address>
      <p>
        <b>Апеляційна палата взяла заочно під варту колишнього директора Трудівського кар'єроуправління державного підприємства «Управління промислових підприємств Державної адміністрації залізничного транспорту України» (нині виробничий підрозділ філії «Центр управління промисловістю» ПАТ «Укрзалізниця») Андрія Буслава, якого підозрюють у розтраті 1,2 млн грн підприємства.</b>
      </p>
      <p>Таке рішення палата ВАКС ухвалила 4 листопада, повідомляє «Слово і Діло».</p>
      <p>Нещодавно <a href="https://www.slovoidilo.ua/2019/08/16/novyna/ekonomika/roztrata-koshtiv-filiyi-uz-nabu-oholosylo-rozshuk-eks-dyrektora-karyeru">його та ще одну підозрювану оголосили в національний розшук</a>. 19 серпня постановою детектива Буслава оголосили в міжнародний розшук, а матеріали передали до Робочого апарату Укрбюро Інтерполу.</p>
      <p>Як вказують у клопотанні, детективи НАБУ 6 серпня зустрілися з Буславим у Запоріжжі для вручення йому підозри. Однак той під приводом дзвінка адвокату відійшов від детективів і почав залишати місце зустрічі. При спробі наздогнати його детективом підозрюваний почав тікати.</p>
      <p>За даними Державної прикордонної служби, Буслав залишив територію України в напрямку Франкфурта (Німеччина) та не повертався. Детективи мають дані про його перебування у Канаді.</p>
      <p>Тому НАБУ і САП просили заочно заарештувати підозрюваного, однак <a href="https://www.slovoidilo.ua/2019/10/31/novyna/ekonomika/roztrata-koshtiv-filiyi-uz-sud-ne-zaareshtuvav-eksdyrektora-filiyi">ВАКС відмовив</a>. Не погодившись із таким рішенням, САП подала апеляційну скаргу. Вивчивши її, колегія суддів апеляційної палати ВАКС скаргу задовольнила і заарештувала Буслава.</p>
      <p>Нагадаємо, <a href="https://www.slovoidilo.ua/2019/08/15/novyna/ekonomika/sud-dozvolyv-nabu-zatrymaty-rozshukuvanoho-oliharxa-fedorycheva">суд дозволив НАБУ затримати олігарха Олексія Федоричева, який перебуває в розшуку</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/30/novyna/polityka/nabu-rozsliduye-shhe-odyn-epizod-roztraty-koshtiv-lbtz"/>
        <a href="https://www.slovoidilo.ua/2019/10/08/novyna/finansy/sap-skeruvala-sudu-spravu-shhodo-roztraty-pry-zakupivli-palyva-minoborony"/>
        <a href="https://www.slovoidilo.ua/2019/10/02/novyna/finansy/eksposadovcyu-povidomyly-pro-pidozru-roztrati-25-mln-hrn"/>
      </related>
    </article>
  </body>
</html>