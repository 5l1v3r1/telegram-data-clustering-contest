<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_olympiacos/olympiakos-mikrainei-to-roster.5635688.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T14:54:00+00:00"/>
    <meta property="og:title" content="Ολυμπιακός: Μικραίνει το ρόστερ με την αποχώρηση Κουζμίνσκας, Μπόλντγουιν"/>
    <meta property="og:description" content="Ο Μιντάουγκας Κουζμίνσκας και ο Γουέιντ Μπόλντγουιν θα αποτελέσουν παρελθόν από τον Ολυμπιακό, στον οποίο θέλουν να μικρύνουν το ρόστερ εν όψει της συνέχειας. Η ανάγκη για συμμάζεμα του ροτέισον και ξεκάθαρους ρόλους."/>
  </head>
  <body>
    <article>
      <h1>Ολυμπιακός: Μικραίνει το ρόστερ με την αποχώρηση Κουζμίνσκας, Μπόλντγουιν</h1>
      <h2>Ο Μιντάουγκας Κουζμίνσκας και ο Γουέιντ Μπόλντγουιν θα αποτελέσουν παρελθόν από τον Ολυμπιακό, στον οποίο θέλουν να μικρύνουν το ρόστερ εν όψει της συνέχειας. Η ανάγκη για συμμάζεμα του ροτέισον και ξεκάθαρους ρόλους.</h2>
      <address><time datetime="2019-11-08T14:54:00+00:00">08 Nov 2019, 14:54</time> by <a rel="author">Αλέξανδρος Τρίγκας</a></address>
      <p>Το παιχνίδι με την Αναντολού Εφές ήταν το τελευταίο κατά το οποίο ο <a href="https://www.sport24.gr/Basket/Euroleague/eb-news/eb_olympiacos/koyzminskas-to-dnp-deixnei-apoxwrhsh-toy-lithoyanou.5635084.html">Μιντάουγκας Κουζμίνσκας</a> βρέθηκε στη δωδεκάδα του <a href="https://www.sport24.gr/Basket/Euroleague/eb-news/eb_olympiacos/">Ολυμπιακού</a>. Το DNP που "έγραψε" στην εντός έδρας ήττα από την τουρκική ομάδα (παρά το γεγονός πως δεν αγωνίστηκε ο Κώστας Παπανικολάου λόγω τραυματισμού) ήταν επί της ουσίας προάγγελος αποχώρησης, μια απόφαση που έχει ληφθεί στο ερυθρόλευκο στρατόπεδο.</p>
      <p>Οι δύο πλευρές βρίσκονται σε διαδικασία διαπραγματεύσεων προκειμένου να προκύψει το "διαζύγιο" κι ο 30χρονος φόργουορντ να αναζητήσει τον επόμενο σταθμό της καριέρας του, την ώρα που θα αποσυμφορηθεί η κατάσταση στα φόργουορντ για τον Κεστούτις Κεμζούρα. Ταυτόχρονα, προχωρά το κομμάτι της αποδέσμευσης (και) του Γουέιντ Μπόλντγουιν, ο οποίος επίσης δεν υπολογίζεται για το υπόλοιπο της φετινής αγωνιστικής περιόδου.</p>
      <p>Το γεγονός πως άμεσα δύο ακόμη παίκτες (μετά τον <a href="https://www.sport24.gr/Basket/Euroleague/eb-news/eb_olympiacos/olympiakos-daneikos-sthn-vanoli-kremona-o-ithan-xap.5633199.html">Ίθαν Χαπ</a>, που δόθηκε δανεικός στην Κρεμόνα) θα αποχωρήσουν από το ΣΕΦ, δεν σημαίνει ότι θα έρθει κάποιος άλλος (ή άλλοι) στη θέση τους. Το αντίθετο, στον Ολυμπιακό εξέτασαν τα δεδομένα που έχουν διαμορφωθεί και αποφάσισαν πως καλύτερο είναι να μικρύνει ο αριθμός των παικτών που βρίσκονται στο ρόστερ, προκειμένου αυτό να είναι πιο λειτουργικό.</p>
      <p>Από την στιγμή που οι ερυθρόλευκοι δίνουν έναν αγώνα την εβδομάδα, δεν υπάρχει μεγάλη ανάγκη για μεγάλο ροτέισον και διαχείριση κούρασης. Ο <a href="https://www.sport24.gr/Basket/Euroleague/eb-news/eb_olympiacos/kemzoura-o-stoxos-mas-einai-akomh-na-mpoume-sta-playoffs.5635067.html">Κεστούτις Κεμζούρα</a> θέλει να δουλέψει με ένα πιο ευέλικτο σχήμα, που θα του επιτρέψει να δομήσει καλύτερα τη λειτουργία της ομάδας και να δώσει πιο ξεκάθαρους ρόλους.</p>
      <p>Από την στιγμή που θα έρθει το "διαζύγιο" με τους δύο παίκτες, το Depth Chart του Ολυμπιακού θα έχει ως εξής:</p>
      <p><b>PG</b>: Γουίλ Τσέρι, Αντώνης Κόνιαρης, Τέιλορ Ρότσεστι.</p>
      <p><b>SG</b>: Βασίλης Σπανούλης, Κέβιν Πάντερ.</p>
      <p><b>SF</b>: Κώστας Παπανικολάου, Μπράντον Πολ, Σάσα Βεζένκοφ, Αλεξέι Ποκουσέφσκι.</p>
      <p><b>PF</b>: Γιώργος Πρίντεζης, Όγκουστιν Ρούμπιτ.</p>
      <p><b>C</b>: Νίκολα Μιλουτίνοβ, Γουίλι Ριντ.</p>
    </article>
  </body>
</html>