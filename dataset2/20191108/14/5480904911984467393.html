<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-revolucni-30-zacne-vystava-komentujici-dobu-po-padu-komunismu/1818805?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T14:31:00+00:00"/>
    <meta property="og:title" content="V Revoluční 30 začne výstava komentující dobu po pádu komunismu"/>
    <meta property="og:description" content="Praha - Praha 8. listopadu (ČTK) - Na symbolické adrese Revoluční 30 dnes začne v Praze výstava, která reflektuje třicetileté výročí od sametové revoluce. Kurátoři Radek Wohlmuth a Čestmír Suška na ni přizvali zhruba tři desítky umělců, jejichž práce během uplynulých desetiletí mnohdy nevybíravým způsobem komentovaly to, co se v tuzemsku dělo. Akce je součástí Festivalu svobody."/>
  </head>
  <body>
    <article>
      <h1>V Revoluční 30 začne výstava komentující dobu po pádu komunismu</h1>
      <address><time datetime="2019-11-08T14:31:00+00:00">08 Nov 2019, 14:31</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Praha 8. listopadu (ČTK) - Na symbolické adrese Revoluční 30 dnes začne v Praze výstava, která reflektuje třicetileté výročí od sametové revoluce. Kurátoři Radek Wohlmuth a Čestmír Suška na ni přizvali zhruba tři desítky umělců, jejichž práce během uplynulých desetiletí mnohdy nevybíravým způsobem komentovaly to, co se v tuzemsku dělo. Akce je součástí Festivalu svobody.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573218715_P201911080639401.jpg"/>
        </figure>
        <figure>
          <img src="https://i3.cn.cz/6/1573219190_P201911080648101.jpg"/>
        </figure>
        <figure>
          <img src="https://i3.cn.cz/6/1573219266_P201911080649901.jpg"/>
        </figure>
        <figure>
          <img src="https://i3.cn.cz/6/1573219502_P201911080652901.jpg"/>
        </figure>
        <figure>
          <img src="https://i3.cn.cz/6/1573219857_P201911080659201.jpg"/>
        </figure>
        <figure>
          <img src="https://i3.cn.cz/6/1573219878_P201911080659901.jpg"/>
        </figure>
        <figure>
          <img src="https://i3.cn.cz/6/1573219997_P201911080662201.jpg"/>
        </figure>
        <figure>
          <img src="https://i3.cn.cz/6/1573221039_P201911080680801.jpg"/>
        </figure>
      </slideshow>
      <p>"Ve společném prostoru se poprvé objeví třeba Skryté podoby Václava Klause od Jiřího Davida, připomínka několika spolupracovníků StB z cyklu Malík Urvi, kterým skupina Pode Bal vzbudila rozruch na přelomu tisíciletí, nebo sádrový originál hajlujících a fuckujících rukou, jimiž Roman Týc přesně před deseti lety doplnil památník revoluce na Národní třídě," přibližuje výběr děl Wohlmuth. K vidění bude i jeden fragment a plátěný podklad prezidentské standarty z Pražského hradu, kterou v roce 2015 skupina Ztohoven nahradila rudými trenkami.</p>
      <p>Politika nepředstavuje jediné téma projektu, jakkoli její podíl bude v expozici nepřehlédnutelný. "Prostor jsme samozřejmě dali i dalším oblastem, které začaly po revoluci hýbat společností, ať jsou to korporáty, sexuální průmysl, bezdomovectví nebo až náboženské uctívání sportovců," doplňují kurátoři výstavy.</p>
      <p>Jádrem projektu jsou práce, které vznikly mezi roky 1989 a 2019. Zastoupeni jsou umělci všech generací, kteří se vyjadřují jakoukoliv technikou, ať je to malba, video nebo graffiti. Zastoupena jsou výrazná díla, která v době svého vzniku vzbudila pozornost a která jsou dodnes aktuální.</p>
      <p>"Vystavené práce se vůči české společnosti ne vždy vyjadřují zrovna lichotivě. To nejpodstatnější však je, že mohly vzniknout díky absenci cenzury po roce 1989. Je to oslava svobodné tvorby, kterou si nesmírně užíváme," uzavřel Wohlmuth.</p>
      <p>Slavnostní vernisáž se uskuteční dnes ve 18:00 v pop-up galerii umístěné do vyklizené kancelářské budovy čekající na demolici v pražské Revoluční ulici č. 30. Výstava potrvá do 24. listopadu, vstupné bude dobrovolné. Projekt, který realizuje spolek Bubec a Nadace Suška - Shameti, se představí v rámci Festivalu svobody.</p>
    </article>
  </body>
</html>