<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545632.html/%D8%AC%D8%A7%D9%85%D8%B9%D9%87-%D8%A7%D8%B3%D9%84%D8%A7%D9%85%DB%8C-%D9%86%DB%8C%D8%A7%D8%B2%D9%85%D9%86%D8%AF-%D9%88%D8%AD%D8%AF%D8%AA-%D8%A7%D8%B3%D8%AA--%D9%86%D9%85%D8%A7%DB%8C%D8%A7%D9%86-%D8%B4%D8%AF%D9%86-%DA%86%D9%87%D8%B1%D9%87-%D9%88%D8%A7%D9%82%D8%B9%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D9%85%D9%82%D8%A7%D9%88%D9%85%D8%AA-%D9%85%D9%84%D8%AA-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:07:00+00:00"/>
    <meta property="og:title" content="جامعه اسلامی نیازمند وحدت است/ نمایان شدن چهره واقعی آمریکا با مقاومت ملت ایران"/>
    <meta property="og:description" content="امام جمعه ایلام گفت: نیاز ضروری جهان اسلام به وحدت است، متاسفانه تفرقه ای که در جهان اسلام وجود دارد بالاترین ضربه را بر مسلمان وارد کرده و موجب شده مسلمان کُشی به رسم متداولی در بین مسلمانان تبدیل شود."/>
  </head>
  <body>
    <article>
      <h1>جامعه اسلامی نیازمند وحدت است/ نمایان شدن چهره واقعی آمریکا با مقاومت ملت ایران</h1>
      <h2>امام جمعه ایلام:</h2>
      <address>
        <time datetime="2019-11-08T14:07:00+00:00">08 Nov 2019, 14:07</time>
      </address>
      <p>امام جمعه ایلام گفت: نیاز ضروری جهان اسلام به وحدت است، متاسفانه تفرقه ای که در جهان اسلام وجود دارد بالاترین ضربه را بر مسلمان وارد کرده و موجب شده مسلمان کُشی به رسم متداولی در بین مسلمانان تبدیل شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://www.ilamebidar.ir/news/39378">ایلام بیدار</a>، حجت الاسلام والمسلمین "اله نور کریمی تبار"،  نماینده ولی فقیه در استان و امام جمعه ایلام در خطبه‌های این هفته نماز جمعه گفت: نیاز ضروری جهان اسلام به وحدت است، متاسفانه تفرقه ای که در جهان اسلام وجود دارد بالاترین ضربه را بر مسلمان وارد کرده و موجب شده مسلمان کُشی به رسم متداولی در بین مسلمانان تبدیل شود.</p>
      <p> </p>
      <p>وی اظهار کرد: خوشبختانه کاهش گام چهارم تعهدات برجامی توسط ایران برداشته شده است، به تعبیر رهبر انقلاب دشمن ما گرگ صفت است، اما ضعیف تر و وحشی تر از گذشته، زیرا در آستانه زوال قرار گرفته و انقلاب اسلامی شیطان بزرگ را در جهان و منطقه به چالش کشیده است.</p>
      <p> </p>
      <p>کریمی تبار افزود: رژیمی که صددرصد از نظر اقتصادی، اجتماعی و... وابسته به آمریکا بود ملت ایران آن را ساقط کرد، با مقاومت ملت ایران چهره واقعی آمریکا در جهان نمایان‌تر شده است.</p>
      <p> </p>
      <p>امام جمعه ایلام گفت: حضور آمریکا با چراغ خاموش در عراق ثمره وجود انقلاب اسلامی در منطقه و این کشور است، مذاکره ایران با آمریکا فایده ای برای ما ندارد، اما برای آمریکا فواید بسیاری دارد و می‌خواهند بگویند جمهوری اسلامی در برابر ما تسلیم شده و برای برداشتن تحریم‌ها دست به دامن ما شده است.</p>
      <p> </p>
      <p>وی تصریح کرد: مکرون رئیس جمهور فرانسه ضد جمهوری اسلامی است به‌طوری که هم اکنون پناهگاه منافقین و دشمنان ایران شده است و از آنان حمایت خواهد کرد.</p>
      <p> </p>
      <p>کریمی تبار یادآور شد: مذاکره دشمن با ایران در بحث تکنولوژی هسته‌ای و ... نیست بلکه آنان می‌خواهند دست از انقلاب و اسلاممان برداریم و صدها هزار شهیدی که در این مسیر تقدیم نظام شده دست بر روی خون آنان بکشیم، که ملت ایران حاضر به این کار نیستند.</p>
      <p> </p>
      <p>امام جمعه ایلام در پایان گفت پیروی از دستورات نائب امام زمان(عج) حضرت آیت‌الله خامنه‌ای مبنی بر رونق تولیدات داخلی و حل مشکلات اقتصادی را در راس برنامه‌های خود قرار دهیم، انتظار می‌رود به‌جای نگاه به دست دشمن برای بکارگیری استعدادهای درخشان در کشور تلاش شود.</p>
      <p> </p>
      <p>انتهای پیام/</p>
    </article>
  </body>
</html>