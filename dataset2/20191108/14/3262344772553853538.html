<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32998/yellow-days-nikon-2019"/>
    <meta property="og:site_name" content="DDay.it"/>
    <meta property="article:published_time" content="2019-11-08T14:40:00+00:00"/>
    <meta property="og:title" content="Gli Yellow Days di Nikon in 4 città italiane per promuovere la Nikon Z50"/>
    <meta property="og:description" content="I “Giorni Gialli” pensati da Nikon desiderano spingere il lancio della Nikon Z50 partita già col piede giusto. Sessioni di prova e set con modelle a Roma, Padova, Torino e Catania."/>
  </head>
  <body>
    <article>
      <h1>Gli Yellow Days di Nikon in 4 città italiane per promuovere la Nikon Z50</h1>
      <h2>I “Giorni Gialli” pensati da Nikon desiderano spingere il lancio della Nikon Z50 partita già col piede giusto. Sessioni di prova e set con modelle a Roma, Padova, Torino e Catania.</h2>
      <address><time datetime="2019-11-08T14:40:00+00:00">08 Nov 2019, 14:40</time> by <a rel="author">Sergio Donato</a></address>
      <p>Nonostante il ritardo accumulato rispetto alla concorrenza, Nikon è partita in quarta con la sua prima mirrorless in formato DX, ovvero APS-C: la Nikon Z50. Nikon ci crede e ha organizzato gli Yellow Days: 4<b> giornate tra Roma, Padova, Torino e Catania</b>, durante le quali sarà possibile toccare con mano la prima mirrorless APS-C dell’azienda giapponese.</p>
      <p>La Nikon Z50 ci ha stupito nel corso della <a href="https://www.dday.it/redazione/32848/nikon-z50-recensione-fotografie-boxe">nostra prova di “lacrime e sangue” a bordo ring</a>, soprattutto se i risultati vengono messi in rapporto a una macchina da 1.000 euro.</p>
      <p>Convinta delle prestazioni della sua mirrorless compatta, Nikon Italia ha pensato ai Nikon Yellow Days, il tour diviso in quattro appuntamenti gratuiti durante i quali sarà possibile scoprire non solo la Nikon Z50, ma anche tutta la gamma Nikon Z, le reflex digitali e gli accessori Nikon.</p>
      <figure>
        <img src="https://cdn.dday.it/system/uploads/picture/image/58545/content_small_content_big__GIO1687.jpg"/>
      </figure>
      <p><b>Si comincia da Roma</b>, tra qualche giorno, il 16 novembre presso il Centro Congressi Trevi. Poi tocca a Padova, il 23 novembre, nella cornice di Villa Borromeo a Sarmeola di Rubano. Il 30 novembre è il turno di Torino, all’interno della Nital di Moncalieri. Gli Yellow Days si chiuderanno a Catania il 7 dicembre presso il Sal Catania.</p>
      <p>Nel corso degli eventi sono previste anche <b>sessioni di prova e set di posa con modelli e modelle</b>. Sempre come offerta gratuita ci saranno anche dei workshop a tema sia video che fotografico, tenuti da importanti professionisti, al fine di promuovere la cultura dell'immagine.</p>
      <p>Ovviamente, <b>l’iscrizione è gratuita ed è gestita dal <a href="https://www.nital.it/nikon-yellow-days/">sito “Nikon Yellow Days”</a> </b>pensato espressamente da Nital per l’occasione. Per confermare la partecipazione sarà sufficiente indicare la città scelta, il nome, il numero di telefono e l’email alla quale Nital provvederà a spedire il biglietto digitale.</p>
    </article>
  </body>
</html>