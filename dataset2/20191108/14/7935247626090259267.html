<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/gaza-basma-zamani-geldi-214552h.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T14:25:17+00:00"/>
    <meta property="og:title" content="Gaza basma zamanı geldi!"/>
    <meta property="og:description" content="Timsah'ın, Süper Lig'e yükselmek için kalan 24 haftada performansını yukarıya çekmesi gerekiyor."/>
  </head>
  <body>
    <article>
      <h1>Gaza basma zamanı geldi!</h1>
      <h2>Timsah'ın, Süper Lig'e yükselmek için kalan 24 haftada performansını yukarıya çekmesi gerekiyor.</h2>
      <address>
        <time datetime="2019-11-08T14:25:17+00:00">08 Nov 2019, 14:25</time>
      </address>
      <p>Silinen 3 puanı da dahil edildiğinde 1,9 puan ortalamasına ulaşan Bursaspor, bu grafiğini sürdürürse sezon sonunda treni kaçırabilir.</p>
      <p>TFF 1. Lig'de bu sezon oynadığı 10 maçta 6 galibiyet alan ancak 3 puanı silinmesi nedeniyle 16 puanla 7. sırada bulunan Bursaspor'un hedefe ulaşabilmesi için bu haftadan itibaren işi sıkı tutması gerekiyor. Süper Lig'e yükselme bandının 63-64 puanda olması beklenirken, yeşil beyazlıların kalan 24 maçta şu ana kadar tutturduğu puan ortalamasının üzerine çıkması gerekiyor. 10 maçta şu ana kadar 1,9 puan ortalaması tutturan yeşil beyazlılar, aynı grafiği sürdürmesi halinde ancak 64 puana ulaşabiliyor. 3 puanının da silindiği hesaba katıldığı lig bitimindeki puan 62'de kalıyor.</p>
      <p>
        <b>HATAY 67'YLE ÇIKAMADI</b>
      </p>
      <p>Bursaspor Sportif Direktörü Selçuk Erdoğan'ın da öngördüğü gibi Süper Lig'e yükselme bandının 63-64 puan arasında olacağı düşünülürse, yeşil beyazlı takımın şu andaki grafiği yeniden Süper Lig'e dönmek için yeterli değil. Ayrıca, geçen sezon Süper Lig'e lider olarak yükselen Denizlispor, 72, Gençlerbirliği'nin de 70 puan aldığı göz önünde bulundurulduğunda 64 puan dahi geri dönüş için yeterli olmayabilir. Geçen sezonu 3. sırada bitiren Hatayspor'un puanı da 67'ydi. Bu da gösteriyor ki Timsah'ın kalan 24 haftada 64 puana ulaşabilmesi için maç başına en azından 2 puan ortalamasını tutturması şart.</p>
      <p>
        <b>DIŞ SAHADA KAZANMAK GEREK</b>
      </p>
      <p>Geride kalan 10 haftada özellikle deplasmanda büyük sıkıntı çeken ve 2 galibiyet, 3 mağlubiyet alan Bursaspor'un dış saha performansını artırması gerektiği de ortada. Yeşil beyazlılar, iç sahadaki tüm maçlarını kazansa dahi deplasmanda oynayacağı 12 mücadeleden en az 12 puan çıkartmak zorunda. Büyükşehir Belediye Stadı'ndaki bütün karşılaşmaları kazanmanın çok kolay olmadığı da Balıkesirspor beraberliğiyle gözler önüne serildi. Timsah'ın dış sahada kazanacağı her maç hedefe ulaşma yolunda işini kolaylaştıracak. Pazar günü Boluspor'la deplasmanda karşılaşacak yeşil beyazlıların evine 3  puanla dönmesi camianın “Yeniden Zirveye” hedefine kilitlenmesi için büyük önem taşıyor.</p>
    </article>
  </body>
</html>