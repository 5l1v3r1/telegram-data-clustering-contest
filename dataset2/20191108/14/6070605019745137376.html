<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/Camilla-Cornualla-malalta-infeccio-respiratoria_0_2340366099.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T14:17:20+00:00"/>
    <meta property="og:title" content="Camil·la de Cornualla, afectada per una infecció respiratòria"/>
    <meta property="og:description" content="Clarence House ha confirmat la malaltia de la futura reina consort del Regne Unit"/>
  </head>
  <body>
    <article>
      <h1>Camil·la de Cornualla, afectada per una infecció respiratòria</h1>
      <h2>Clarence House ha confirmat la malaltia de la futura reina consort del Regne Unit</h2>
      <address>
        <time datetime="2019-11-08T14:17:20+00:00">08 Nov 2019, 14:17</time>
      </address>
      <figure>
        <a href="https://www.ara.cat/2011/04/29/societat/princep-Carles-Camilla-Parker-Bowles_471563051_16256718_1000x1549.jpg">
          <img src="https://www.ara.cat/2011/04/29/societat/princep-Carles-Camilla-Parker-Bowles_471563051_16256718_1000x1549.jpg"/>
        </a>
        <figcaption>El príncep Carles i Camil·la de Cornualla, princesa consort des del seu casament amb Carles / REUTERS</figcaption>
      </figure>
      <p>La dona del príncep Carles d'Anglaterra, la duquessa Camil·la de Cornualla, ha cancel·lat la seva assistència als esdeveniments que tenia programats en els pròxims dies per una infecció respiratòria que ha empitjorat progressivament des que li van diagnosticar. La duquessa, de 72 anys, va anul·lar els seus compromisos oficials per recomanació del seu metge personal, segons va explicar dijous un portaveu de Clarence House, la residència oficial de l'hereu del tron britànic i la seva dona.</p>
      <p>Camil·la tenia previst assistir dijous mateix a un acte en commemoració dels soldats morts en batalla als jardins de l'Abadia de Westminster amb els ducs de Sussex, Enric i Meghan. Aquest passat dimecres tampoc va acudir a un sopar de gala pel 200è aniversari del naixement del príncep Albert (marit de la reina Victòria), també a causa del seu problema de salut. En la seva agenda figura una visita oficial a Nova Zelanda el pròxim 17 de novembre, per la qual s'espera que estigui recuperada de la infecció.</p>
    </article>
  </body>
</html>