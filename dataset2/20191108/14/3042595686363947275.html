<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/giske---derfor-sykmeldte-jeg-meg/71797537"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T14:29:46+00:00"/>
    <meta property="og:title" content="Giske: - Derfor sykmeldte jeg meg"/>
    <meta property="og:description" content="Stiller i debatt under mediekonferansen Svarte Natta."/>
  </head>
  <body>
    <article>
      <h1>Giske: - Derfor sykmeldte jeg meg</h1>
      <h2>Stiller i debatt under mediekonferansen Svarte Natta.</h2>
      <address><time datetime="2019-11-08T14:29:46+00:00">08 Nov 2019, 14:29</time> by <a rel="author">Johannes Fjeld</a></address>
      <p>TROMSØ/OSLO (Dagbladet): 8. november går den nordnorske mediekonferansen Svarta Natta av stabelen i Tromsø.</p>
      <p>
        <b>Et punkt på planen har fått særlig mye oppmerksomhet. Konferansen starter med debatten «Hvordan gikk det med presseetikken da #metoo tok verden med storm?», hvor Trond Giske (Ap) er blant deltakerne.</b>
      </p>
      <p>Like før jul 2017 ble daværende Ap-nestleder Trond Giske anklaget for upassende oppførsel gjennom flere varsler til partiet.</p>
      <p>Giske selv beklaget at han hadde <a href="https://www.dagbladet.no/nyheter/kilder-til-dagbladet-giske-trakk-seg-frivillig-i-kveld---risikerte-a-bli-avsatt-av-store-i-morgen/69320105">«opptrådt på en måte som enkeltpersoner har opplevd som upassende eller ubehagelig»</a> og innrømmet overtramp ved to tilfeller. Prosessen <a href="https://www.dagbladet.no/nyheter/kilder-til-dagbladet-giske-trakk-seg-frivillig-i-kveld---risikerte-a-bli-avsatt-av-store-i-morgen/69320105">endte med at Giske trakk seg som nestleder 7. januar i fjor</a>, selv om han også motsatte seg flere av varslene og hevdet de inneholdt feilaktige påstander.</p>
      <p>
        <b>Mediedekningen av denne saken - i tillegg til den mye omtalte <a href="https://www.dagbladet.no/kultur/en-skamplett-pa-norsk-pressehistorie/71534920">«Bar Vulkan»-saken</a> - er blant temaene som skal diskuteres på scenen på Clarion The Edge Hotel i kveld.</b>
      </p>
      <h3>I panelet</h3>
      <p>I panelet sitter politisk redaktør Kjetil B. Alstadheim i Dagens Næringsliv, redaktør Erik Stephansen i Nettavisen, fagmedarbeider Trygve Aas Olsen ved Institutt for journalistikk, forfatter og forsker Anja Sletteland og journalist Elin Sørsdahl i TV 2. Debatten modereres av journalist Anki Gerhardsen.</p>
      <p>
        <i>- Trond Giske, var det pressen som felte deg? spør Anki Gerhardsen.</i>
      </p>
      <p>
        <b>- Det får vi nok ikke svaret på. Men det var pressen som fikk meg til å trekke meg 7. januar. Det var ikke mulig å stå i det lenger. Jeg måtte ut av det, sier Giske.</b>
      </p>
      <p>- Grunnen til at jeg ble sykemeldt 22. desember, var at det fantes ingen terskel for publisering. Alt kunne publiseres, og uten dokumentasjon. Jeg tror ingen kan leve uten en privatsfære, sier Giske seinere under selve debatten.</p>
      <p>Han sier han er kritisk til alt pressen ikke skrev.</p>
      <figure>
        <img src="https://dbstatic.no/71799562.jpg?imageId=71799562&amp;width=1024&amp;height=615"/>
        <figcaption><b>DEBATT:</b> Giske hilser på politisk redaktør Kjetil B. Alstadheim i Dagens Næringsliv. Foto: Øistein Norum Monsen/Dagbladet Vis mer</figcaption>
      </figure>
      <p>- Ingen, nesten to år etterpå, har gått inn i sakene som gjaldt meg og spurt hva det egentlig handlet om, hva slags dokumentasjon som fantes. Jeg tror journalister tenkte dette var et nytt og vanskelig område. De hadde erfaring med anmeldelse, siktelse, dom. Men hva med et varsel? Bekymringsmelding? Hvordan behandler man sårbare folk?, spør Giske.</p>
      <p>Han kritiserer pressen som ikke omtalte innholdet i varslene, og at man dermed ikke kunne karakterisere innholdet.</p>
      <p>
        <b>- Mediene er et dårlig sted å løse konflikter. Medier forsterker og framhever konflikter - det er en grunn til at de tar sine egne konflikter internt.</b>
      </p>
      <h3>- Berettiget</h3>
      <p>Han kommer også inn på den mye omtalte Bar Vulkan-saken, og kildekritikk i forlengelsen av det - for eksempel når det gjelder varsler.</p>
      <p>
        <i>- Er den kritiske journalistikken mot deg berettiget? spør Gerhardsen.</i>
      </p>
      <p>- Jeg mener at all kritisk journalistikk mot meg eller folk i maktposisjoner, er berettighet. Men det må følge god presseskikk.</p>
      <p>Seinere kom hele panelet på scenen.</p>
      <p>
        <b>- Vi må huske at Giske ikke er en stakkarslig, forfulgt mann, sier TV 2s Elin Sørsdahl.</b>
      </p>
      <p>Hun var en av flere som jobbet tett med saken for kanalen.</p>
      <p>- Uten #metoo ville han vært aktuell for å være partileder og etterhvert som statsminister i Norge, sier Sørsdahl.</p>
      <figure>
        <img src="https://dbstatic.no/71799581.jpg?imageId=71799581&amp;x=0&amp;y=10.02331002331&amp;cropw=100&amp;croph=89.97668997669&amp;width=643&amp;height=387"/>
        <figcaption>Foto: Øistein Norum Monsen/Dagbladet Vis mer</figcaption>
      </figure>
      <p>Giske har nevnt flere ting han mener bryter med god presseskikk, men på spørsmål om han vil ta noe til Pressens Faglige Utvalg (PFU), sier han at han ikke tror det. Han roser heller medienes vilje til å rydde opp.</p>
      <h3>Positiv til debatten</h3>
      <p>Den svenske journalisten og forfatteren Fredrik Virtanen deltok også på konferansen fredag.</p>
      <p>Virtanen havnet i offentlighetens søkelys da samfunnsdebattant og programleder Cissi Wallin i 2017 framsatte anklager om at han hadde voldtatt henne i 2006. I 2018 mistet han jobben i Aftonbladet etter ei tid med sterkt mediepress.</p>
      <p>
        <b>Fredrik Virtanen sier han er blitt vant til å snakke om pressens dekning av metoo. Han er positiv til at norske medier ønsker å ta debatten.</b>
      </p>
      <p>- Norge er ikke immunt mot at pressen gjør feil, selv om det på ingen måte var så havarert som det var i Sverige under disse månedene høsten 2017, sier han til Dagbladet.</p>
      <p>
        <b>- Dere har håndtert dette mye bedre enn svenske medier. Dere fokuserte på strukturer, i stedet for enkeltmennesker.</b>
      </p>
      <p>Han har fulgt diskusjonen i forkant av kveldens debatt.</p>
      <p>
        <b>- Giske og jeg blir blandet sammen, og det er helt feil.</b>
      </p>
      <p>Han sier han ser få paralleller mellom hans egen historie og Giske.</p>
      <p>- Snarere ser jeg mange forskjeller. VG gjorde feil, men de ba om unnskyldning. Han ble felt i stor grad felt av sine partifeller i Arbeiderpartiet, slik jeg forstår det.</p>
      <h3>Takket nei</h3>
      <p>Mandag ble det klart at <a href="https://www.dagbladet.no/nyheter/frykter-giske-show---trekker-seg-fra-debatt-om-metoo/71782403">Dagsavisen-kommentator Hege Ulstein</a>, som i utgangspunktet skulle delta i paneldiskusjonen, trakk seg.</p>
      <p>- Jeg ble invitert til og takket ja til en pressedebatt om metoo. Det har nå utviklet seg til noe som kan se ut som et Giske-show. Det takker jeg nei til, skrev hun på sin Facebook-side.</p>
      <p>Styreleder Amund Trellevik i Svarte Natta har seinere avvist denne kritikken.</p>
      <p>- Å invitere Trond Giske inn i en slik debatt er relevant. Giske skal få fremme sin kritikk av pressens metoder. Det er ikke riktig at han skal får gjøre dette uimotsagt, skriver han i <a href="https://www.medier24.no/artikler/vi-lager-ikke-giske-show-vi-er-heller-ikke-en-bit-i-puslespillet-som-handler-om-giskes-vei-tilbake-til-makten/478207">Medier24</a>.</p>
      <p>Ulstein fikk også kritikk fra redaktør Skjalg Fjellheim i avisa Nordlys.</p>
      <p>- I det hele tatt virker det merkelig at redaktører og kommentatorer ikke ser ut til å ha noen hemninger når det gjelder å mistenkeliggjøre motivene bak en kritisk samtale om presseetikk, skriver ga i <a href="https://www.medier24.no/artikler/det-er-forstemmende-hvordan-hege-ulstein-forsoker-a-odelegge-troverdigheten-til-svarte-natta/478203">Medier24</a>.</p>
      <h3>Alternativt arrangement</h3>
      <p>Ingen av varslerne deltar i debatten. Parallelt med diskusjonen på Svarte Natta, arrangerer Arbeiderpartiets kvinnenettverk i Troms et alternativt arrangement. Her deltar blant annet Giske-varsler Sunniva Andreassen.</p>
      <p>- Giske hadde vel neppe stilt opp hvis konferansen valgte å invitere noen av de mange varslerne, skiver redaktør Stig Jakobsen i <a href="https://www.itromso.no/meninger/leder/2019/11/05/Renselsen-av-Giske-20323722.ece">iTromsø</a>.</p>
      <p>
        <b>Giske har imidlertid selv uttalt til <a href="https://www.nordlys.no/trond-giske/arbeiderpartiet/svarte-natta/giske-for-debatten-i-tromso-vil-ikke-si-at-jeg-gleder-meg/s/5-34-1220121">Nordlys</a> at han mener det kunne vært klokt å invitere Andreassen, men at han har forståelse for at arrangørene ønske rå holde fokus på det pressefaglige.</b>
      </p>
      <p>- Formålet med delen av konferansen er å belyse pressens arbeid, og da tror jeg også hennes perspektiv er nyttig for journalistene og redaktørene som er til stede. Hun har også viktige erfaringer med mediene og den siden av saken er en viktig del av sakskomplekset, sier han til avisa.</p>
      <h3>Ga ut bok</h3>
      <p>I 2019 ga Giskes kone, journalist Haddy Njie, ut boka «Dagbok. 13. desember–13. februar».</p>
      <p>I boka får vi innblikk i samtaler ekteparet hadde om varslene, og inngående kjennskap til Trond Giskes fortløpende vurderinger.</p>
    </article>
  </body>
</html>