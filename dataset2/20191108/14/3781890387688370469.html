<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740703"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T14:34:00+00:00"/>
    <meta property="og:title" content="สหรัฐยันไม่คิดฮุบบ่อน้ำมันซีเรีย"/>
    <meta property="og:description" content="โฆษกเพนตากอนออกแถลง สหรัฐไม่หวังประโยชน์จากน้ำมันในซีเรีย แม้สหรัฐจะส่งทหารไปปกป้องบ่อน้ำมันทางภาคตะวันออก โดยรายได้จากน้ำมันในพื้นที่จะมอบให้กองกำลังนักรบชาวเคิร์ดทั้งหมด"/>
  </head>
  <body>
    <article>
      <h1>สหรัฐยันไม่คิดฮุบบ่อน้ำมันซีเรีย</h1>
      <address>
        <time datetime="2019-11-08T14:34:00+00:00">08 Nov 2019, 14:34</time>
      </address>
      <p>
        <b>โฆษกเพนตากอนออกแถลง สหรัฐไม่หวังประโยชน์จากน้ำมันในซีเรีย แม้สหรัฐจะส่งทหารไปปกป้องบ่อน้ำมันทางภาคตะวันออก โดยรายได้จากน้ำมันในพื้นที่จะมอบให้กองกำลังนักรบชาวเคิร์ดทั้งหมด</b>
      </p>
      <p>สำนักข่าวเอเอฟพีรายงานจากกรุงวอชิงตัน ประเทศสหรัฐอเมริกา เมื่อวันที่ 8 พ.ย. ว่า นายโจนาธาน ฮอฟแมน โฆษกกระทรวงกลาโหมสหรัฐ (เพนตากอน) เผยในระหว่างการแถลงข่าวที่กระทรวงฯ เมื่อวันพฤหัสบดี  ว่า รายได้จากบ่อน้ำมันในซีเรีย จะไม่เข้ากระเป๋าของสหรัฐ แต่จะมอบให้กับเอสดีเอฟ ซึ่งฮอฟแมนหมายถึงนักรบชาวเคิร์ดในสังกัด กองกำลังประชาธิปไตยซีเรีย พันธมิตรสำคัญของกองทัพสหรัฐ ในปฏิบัติการทางทหารกวาดล้างกลุ่มไอเอส ทางภาคตะวันออกและตะวันออกเฉียงเหนือของซีเรีย รายได้ส่วนนี้จะทำให้เอสดีเอฟสามารถเพิ่มความแข็งแกร่งแก่กองกำลัง เพื่อป้องกันไม่ให้กลุ่มไอเอสกลับมายึดบ่อน้ำมันอีก</p>
      <figure>
        <img src="https://www.dailynews.co.th/admin/upload/20191108/news_YviTtSxxNw214643_533.jpg?v=201911090811?v=8668"/>
      </figure>
      <figure>
        <img src="https://www.dailynews.co.th/admin/upload/20191108/news_TslOQqkylH214649_533.jpg?v=201911090811?v=1874"/>
      </figure>
      <p>ส่วน พล.ร.ต.วิลเลียม ไบร์น รองประธานคณะเสนาธิการทหารร่วมกองทัพสหรัฐ เผยว่า ในขณะที่กลุ่มไอเอสยึดครองบ่อน้ำมันในซีเรีย เมื่อปี พ.ศ. 2558 กลุ่มไอเอสสูบน้ำมันดิบขึ้นมาขาย วันละ 45,000 บาร์เรล คิดเป็นมูลค่า 1.5 ล้านดอลลาร์ (ประมาณ 45 ล้านบาท) ทำให้มีรายได้จำนวนมาก สนับสนุนการโจมตีทั้งในซีเรียและต่างแดน แต่นับจากนี้สหรัฐจะไม่ให้กลุ่มไอเอสกลับมาหาประโยชน์จากบ่อน้ำมันเหล่านี้อีก<br/><br/>จากข้อมูลของสำนักงานข้อมูลด้านพลังงานสหรัฐ ปีที่แล้วซีเรียอยู่อันดับที่ 75 ในกลุ่มประเทศผู้ผลิตน้ำมันของโลก โดยมีกำลังผลิตวันละประมาณ 28,000 บาร์เรล น้อยกว่าของรัฐเวอร์จิเนียในสหรัฐ.<br/><br/>ภาพ - AFP, REUTERS, AP</p>
    </article>
  </body>
</html>