<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/oncologia/news/2019/11/08/news/marche_il_registro_tumori_e_attivo_in_tutta_la_regione-240604721/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T14:59:00+00:00"/>
    <meta property="og:title" content="Marche, il Registro Tumori è attivo in tutta la regione"/>
    <meta property="og:description" content="Lo strumento, fondamentale per la valutazione epidemiologica dei bisogni sanitari della popolazione e dei risultati ottenuti, è ora pienamente"/>
  </head>
  <body>
    <article>
      <h1>Marche, il Registro Tumori è attivo in tutta la regione</h1>
      <h2>Lo strumento, fondamentale per la valutazione epidemiologica dei bisogni sanitari della popolazione e dei risultati ottenuti, è ora pienamente operativo. Presentati oggi i primi dati raccolti</h2>
      <address><time datetime="2019-11-08T14:59:00+00:00">08 Nov 2019, 14:59</time> by <a rel="author">TIZIANA MORICONI</a></address>
      <p>ANCHE la Regione Marche ha un Registro Tumori pienamente operativo che copre tutto il suo territorio. I dati raccolti sono pubblicati nell’“Atlante Tumori Regione Marche, primi dati di incidenza 2010-2012”, presentato oggi ad Ancona. “Uno “strumento di programmazione prezioso di analisi e di lavoro di grandissima importanza per tutti i professionisti del territorio e per chi fa attività di prevenzione”, ha commentato Luca Ceriscioli, presidente della Regione: “Realizzata questa prima edizione, sarà molto più semplice ora continuare su questa strada, avere aggiornamenti costanti e costruire una vera banca dati al servizio della salute dei marchigiani. Era un’anomalia – ha aggiunto - come Regione ai primi posti a livello nazionale per qualità dei servizi sanitari non avere questa dotazione, andiamo a colmare una lacuna nella volontà e nello spirito di offrire sempre di più in termini di salute ai nostri cittadini”.<br/> </p>
      <h3>L’importanza del Registro Tumori</h3>
      <p>Il Registro Tumori Regionale (RTR) è uno strumento essenziale per avere a disposizione informazioni su tutte le patologie oncologiche, sullo studio delle caratteristiche cliniche e patologiche dei casi, sull’efficacia dei percorsi diagnostico-terapeutici intrapresi. E’ fondamentale per la valutazione epidemiologica dei bisogni sanitari della popolazione e dei risultati ottenuti. Il Registro Tumori della Regione Marche permette di monitorare costantemente lo stato di salute della popolazione, di misurare l’incidenza (nuovi casi), di analizzare la frequenza dei tumori a livello provinciale, di Comune o aggregati di Comuni, di identificare aree e sotto-popolazioni o gruppi di persone ad alto rischio e suggerire ipotesi di intervento in ambito preventivo. E’ attivo presso l’Osservatorio Epidemiologico Regionale dell’ARS, dove confluiscono periodicamente tutti i flussi informativi provenienti dalle strutture interessate presenti nella Regione. Nell’ambito della struttura operano diversi operatori, opportunamente formati, dell’Università degli Studi di Camerino e dell’Università Politecnica delle Marche. “Un percorso virtuoso ha portato la Regione Marche ad avere un territorio completamente coperto dal Registro Tumori, nato con Legge n.6 del 2012 e regolamentato con atto deliberativo nel 2015: un’attività di sviluppo e implementazione molto efficace, raggiunta grazie al coinvolgimento attivo delle strutture del Servizio Sanitario Regionale”, sottolinea Lucia Di Furia, dirigente del servizio Salute.<br/><br/>“Tre le finalità principali che derivano dall’introduzione del registro Tumori nella nostra Regione”, spiega Rossana Berardi, Direttrice Clinica Oncologica Università Politecnica delle Marche Ospedali Riuniti di Ancona e coordinatrice regionale Aiom: “Innanzitutto rinforzare le strategie di prevenzione primaria e secondaria, in secondo luogo valorizzare i centri che possono praticare un’oncologia di eccellenza con un approccio multidisciplinare integrato e un occhio attento alla sostenibilità, per garantire ai pazienti un equo ed efficace accesso alle cure migliori. Infine va posta sempre più attenzione ai pazienti lungo-sopravviventi o guariti nella fase di follow up. Aiom Marche - continua Berardi - si attiverà per raggiungere questi obiettivi ambiziosi”.<br/> </p>
      <h3>I dati del triennio 2010-2012</h3>
      <p>Per il primo triennio analizzato (2010-2012) sono stati registrati 31.381 nuovi casi di tumore (eccetto cute) nelle Marche (17.327 maschi e 14.054 femmine). Una età media di incidenza di 69,5 anni tra gli uomini e di 67,2 anni tra le donne. Complessivamente sono stati osservati 604 nuovi casi di tumore ogni 100.000 abitanti all’anno. Per quanto riguarda la mortalità, dal 2010 al 2012 si sono registrati 13.309 decessi (239 decessi ogni 100.000 abitanti all’anno). Nel periodo di Osservazione 2010-2012 nel territorio regionale, non sono state rilevate zone con eccessi significativi di incidenza, la distribuzione dei tumori è uniforme su tutto il territorio. Per definire i nuovi casi e identificare quelli già presenti nella popolazione, secondo le indicazioni nazionali, sono stati esaminati migliaia di documenti sanitari.<br/> </p>
    </article>
  </body>
</html>