<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545639.html/%D8%AD%D9%85%D8%A7%DB%8C%D8%AA-%D8%A7%D8%B2-%D9%81%D9%84%D8%B3%D8%B7%DB%8C%D9%86--%D8%AD%D9%85%D8%A7%DB%8C%D8%AA-%D8%A7%D8%B2-%D9%85%D8%B8%D9%84%D9%88%D9%85-%D9%88-%D9%88%D8%AD%D8%AF%D8%AA-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA-%D8%AF%D9%88%D9%84%D8%AA-%D8%A8%D8%A7-%D8%B4%D8%AC%D8%A7%D8%B9%D8%AA-%D9%88-%D9%82%D8%AF%D8%B1%D8%AA-%D9%88-%D8%A8%D8%AF%D9%88%D9%86-%D8%AA%D9%88%D8%AC%D9%87-%D8%A8%D9%87-%D9%81%D8%B1%D8%A7%D9%86%D8%B3%D9%87-%D9%82%D8%AF%D9%85-%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%A8%D8%B1%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:26:00+00:00"/>
    <meta property="og:title" content="حمایت از فلسطین، حمایت از مظلوم و وحدت اسلامی است/دولت با شجاعت و قدرت و بدون توجه به فرانسه قدم های خود را بردارد"/>
    <meta property="og:description" content="آیت الله دری نجف آبادی به آغاز گام چهارم ایران و تزریق گاز UF۶ به سانتریفیوژهای سایت فردو پرداخت و گفت: امیدواریم دولت و سازمان انرژی اتمی با شجاعت و قدرت کار را پیش ببرند و گوش به حرف فرانسوی ها و غیر فرانسوی ها ندهند؛ چرا که دوسال است که ما را سر کار گذاشتند. ما باید روی پای خود بایستیم و با همت مضاعف بر مشکلات فائق آییم."/>
  </head>
  <body>
    <article>
      <h1>حمایت از فلسطین، حمایت از مظلوم و وحدت اسلامی است/دولت با شجاعت و قدرت و بدون توجه به فرانسه قدم های خود را بردارد</h1>
      <h2>آیت‌الله دری نجف آبادی:</h2>
      <address>
        <time datetime="2019-11-08T14:26:00+00:00">08 Nov 2019, 14:26</time>
      </address>
      <p>آیت الله دری نجف آبادی به آغاز گام چهارم ایران و تزریق گاز UF۶ به سانتریفیوژهای سایت فردو پرداخت و گفت: امیدواریم دولت و سازمان انرژی اتمی با شجاعت و قدرت کار را پیش ببرند و گوش به حرف فرانسوی ها و غیر فرانسوی ها ندهند؛ چرا که دوسال است که ما را سر کار گذاشتند. ما باید روی پای خود بایستیم و با همت مضاعف بر مشکلات فائق آییم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ آیت الله قربانعلی دری نجف آبادی نماینده ولی فقیه در استان مرکزی و امام جمعه اراک در خطبه های نماز جمعه اراک گفت: پاک شدن دل، فداکاری، اخلاص و مجاهدت می خواهد و اگر دل ها پاک شود اهل بیت (ع) خود به سراغ ما خواهند آمد. لذا اگر خانه را آماده کردیم مهمان خود وارد می شود.</p>
      <p>دری نجف آبادی ضمن تبریک ایام هفته وحدت، نامگذاری هفته وحدت را کاری ارزشمند از سوی جمهوری اسلامی دانست و افزود: همه باید در ترویج سیره و عدالت پیامبر تلاش کنند و از فرصت موجود استفاده شود تا از اخلاق و رفتار پیامبر گرامی اسلام الگو بگیریم.</p>
      <p>وی با اشاره به برگزاری راهپیمایی های بازگشت در فلسطین عنوان کرد: حمایت از مردم فلسطین از برکات انقلاب اسلامی است؛ چراکه فلسطین پاره تن اسلام و اولین قبله مسلمانان است و مسجد بیت المقدس که قرآن به آن افتخار می کند، جزء چهار مسجد مبارک دنیاست که در آن منطقه قرار دارد.</p>
      <p>نماینده ولی فقیه با تاکید بر اینکه فلسطین کانون ظهور بسیاری از پیامبران الهی است ادامه داد: وکیل و مدافع آن جا ما هستیم و آنجا دست موحدین عالم است اما متاسفانه صهیونیست ها در جنگ اول و دوم جهانی و قبل از آن توسط انگلیسی ها و با حمایت آمریکا به این منطقه آمدند.</p>
      <p>وی افزود: ملت فلسطین ۷۰ سال است که در چنگال صهیونیست ها هستند و هر روز مردم را می کشند و سرزمین هایشان را غصب و آنها را آواره می کنند.</p>
      <p>دری نجف آبادی ضمن اشاره به برگزاری ۷۵ راهپیمایی بازگشت طی دو سال گذشته در فلسطین و با تاکید بر آغاز راهپیمایی های حمایت از راهپیمایی های بازگشت در ایران، تصریح کرد: ملت شریف ما اگر دفاع می کند این دفاع از مظلوم، ارزش ها، سرزمین ها و وحدت اسلامی است و ما از همه ارزش ها و آرمان های الهی دفاع می کنیم و نمی توانیم در برابر جنایتکاران سکوت کنیم چرا که وظیفه ما دفاع از مظلوم است.</p>
      <p>امام جمعه اراک با اشاره به فرا رسیدن هفته علم، فضا و صلح اظهار کرد: علم باید در خدمت عدالت و انسانیت باشد نه در خدمت غارت و جنایت کاران. علم ما در خدمت عقل و عقل در خدمت ایمان و ولایت است.</p>
      <p>وی بیان کرد: دانشگاهیان و حوزویان در جهت رشد علم باید در حوزه های مختلف علمی مجاهدت کنند. جهاد در این رابطه جزء حساس ترین وظایف است و باید در گسترش مرز های علم و دانش مجاهدت کرد.</p>
      <p>دری نجف آبادی به زلزله شب گذشته استان آذربایجان شرقی پرداخت و گفت: با عنایت خدا این زلزله مجروح و کشته زیادی نداشته است و اگر کانون زلزله در تبریز و در عمق کم بود صدمات بیشتری داشت که اینها همه از عنایت الهی است. فلذا مردم و دولت برای کمک به زلزله زدگان باید دست به کار شوند.</p>
      <p>وی به آغاز گام چهارم ایران و تزریق گاز UF۶ به سانتریفیوژهای سایت فردو پرداخت و خاطر نشان کرد: امیدواریم دولت و سازمان انرژی اتمی با شجاعت و قدرت کار را پیش ببرند و گوش به حرف فرانسوی ها و غیر فرانسوی ها ندهند؛ چرا که دوسال است که ما را سر کار گذاشتند. ما باید روی پای خود بایستیم و با همت مضاعف بر مشکلات فائق آییم.</p>
      <p>انتهای پیام/</p>
    </article>
  </body>
</html>