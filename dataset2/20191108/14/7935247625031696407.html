<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/iskurdan-10-ayda13-milyon-kisiye-is-214571h.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T14:54:32+00:00"/>
    <meta property="og:title" content="İŞKUR'dan 10 ayda 1,3 milyon kişiye iş"/>
    <meta property="og:description" content="Ekim sonu itibarıyla 1 milyon 300 bine yakın kişiyi özel sektörde işe yerleştirdiklerini ifade eden Bakan Selçuk, ‘'İstihdam için güçlü işverenlere, istihdamda korunan nitelikli iş gücüne ihtiyacımız var'' diye konuştu."/>
  </head>
  <body>
    <article>
      <h1>İŞKUR'dan 10 ayda 1,3 milyon kişiye iş</h1>
      <h2>Ekim sonu itibarıyla 1 milyon 300 bine yakın kişiyi özel sektörde işe yerleştirdiklerini ifade eden Bakan Selçuk, ‘'İstihdam için güçlü işverenlere, istihdamda korunan nitelikli iş gücüne ihtiyacımız var'' diye konuştu.</h2>
      <address>
        <time datetime="2019-11-08T14:54:32+00:00">08 Nov 2019, 14:54</time>
      </address>
      <p>Aile, Çalışma ve Sosyal Hizmetler Bakanı Zehra Zümrüt Selçuk, ekim sonu itibarıyla 1 milyon 300 bine yakın kişiyi özel sektörde işe yerleştirdiklerini açıkladı.</p>
      <p>Bakan Selçuk, Türkiye İş Kurumu'nun (İŞKUR) 10. Olağan Genel Kurulu'na katıldı. Buradaki konuşmasında İŞKUR'un kurumsal kapasitesini daha da artırmak ve dinamizmini yükseltmek istediklerini belirten Selçuk, şöyle devam etti: ‘'2002'de, İŞKUR aracılığıyla özel sektörde işe yerleştirme sayısı sadece 25 bin kişiydi. 2017'de bu sayıyı ilk defa 1 milyonun üzerine çıkardık. Bu yılın ekim sonu itibarıyla da 1 milyon 300 bine yakın özel sektörde işe yerleştirme gerçekleştirdik. Bu, geçen yılın aynı dönemine göre yaklaşık yüzde 30'luk artışa karşılık geliyor. Özel hedef gruplarına yönelik işe yerleştirme hizmetlerimizde, 2002'de özel sektörde İŞKUR aracılığıyla işe yerleşen genç sayısı sadece 4 bin 100'dü. Bu sayıyı 2018'de 430 bine çıkardık. 2019 yılının ocak-ekim döneminde 430 bini aşkın genci özel sektörde işe yerleştirdik. 2002'de özel sektörde işe yerleştirilen kadın sayısı 4 bin 500 civarıydı. Bu yılın 10 ayında 418 bin kadını özel sektörde işe yerleştirdik.''</p>
      <p>
        <b>4 BİN 765 MESLEK DANIŞMANI</b>
      </p>
      <p>İŞKUR'un hem hizmetlerini hem de kurumsal kapasitesini geliştirme adına toplam 4 bin 765 iş ve meslek danışmanıyla hizmet verdiklerini dile getiren Selçuk, kurumun 2 bin 720 hizmet noktasıyla vatandaşa ulaştığını vurguladı. İşverenlerden, milli ruhun gereği olarak istihdama daha güçlü katkı sunmalarını özellikle beklediğine işaret eden Selçuk, istihdama yönelik sağladıkları desteklerin bazı çevrelerce sık sık eleştirildiğini hatırlattı. İşsizlik Sigortası Fonu'nun işveren lehine kullanıldığının iddia edildiğine dikkati çeken Selçuk, ‘'İşsizlik Fonu, yapısı gereği devletin, işçinin ve işverenin ortak fonudur. Milletimizin refahı, ülkemizin büyümesi için istihdamın desteklenmesine yönelik faydaları olan bir fondur. İşsizlik sigorta fonuna dair bütün kararlar, işçi, işveren ve devlet temsilcilerinden oluşan İŞKUR Yönetim Kurulu tarafından alınır'' dedi.</p>
      <p>
        <b>GÜÇLÜ İŞVERENLERE İHTİYAÇ VAR</b>
      </p>
      <p>İstihdam teşviklerinin ön şartının istihdamı korumak ve artırmak olarak belirlendiğinin altını çizen Selçuk, ‘'İstihdam meselesi, işçi ve işverenden bağımsız bir mevzu değildir. İşsiz kalma riskiyle karşı karşıya olan vatandaşlarımızın korunması, istihdamda kalmalarının desteklenmesi, daha ekonomik ve rasyonel bir tutumdur. Gelişmiş ülkelerdeki uygulamalar da bu yöndedir. İstihdam için güçlü işverenlere, istihdamda korunan nitelikli iş gücüne ihtiyacımız var'' diye konuştu. Zehra Zümrüt Selçuk, bunun için ellerinden gelen desteği sonuna kadar sunmaya hazır olduklarını söyledi.</p>
      <p>
        <b>GEREKLİ TEDBİRLER ALINIYOR</b>
      </p>
      <p>Bakan Selçuk, 11. Kalkınma Planı'nda verimli üretim için nitelikli iş gücünün yetiştirilmesine önemli bir yer ayırdıklarını belirterek, ‘'Bu hedefe karşılık olarak her bir alanda gerekli tedbirleri geliştirmekteyiz. Aktif ve pasif iş gücü programlarımız var. Sadece mesleki eğitim kursu olarak uyguladığımız aktif iş gücü programlarımızdan yararlananların sayısı, yarım milyonu aşmış durumda'' dedi.</p>
    </article>
  </body>
</html>