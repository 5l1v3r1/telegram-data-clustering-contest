<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/jensen-innrommer-feil---gikk-altfor-langt/71797169"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T14:49:50+00:00"/>
    <meta property="og:title" content="Jensen innrømmer feil: - Gikk altfor langt"/>
    <meta property="og:description" content="Eirik Jensen hevder han ble lurt av hasjbaron Gjermund Cappelens fasade."/>
  </head>
  <body>
    <article>
      <h1>Jensen innrømmer feil: - Gikk altfor langt</h1>
      <h2>Eirik Jensen hevder han ble lurt av hasjbaron Gjermund Cappelens fasade.</h2>
      <address><time datetime="2019-11-08T14:49:50+00:00">08 Nov 2019, 14:49</time> by <a rel="author">Angelica Hagen</a></address>
      <p>- Jeg så ikke totalbildet. Det må jeg ta selvkritikk på, sier Eirik Jensen (62) i vitneboksen i rettssal 250 i Oslo tinghus.</p>
      <p>Iført lakserosa skjorte har den tidligere polititoppen i to dager redegjort om forholdet til hasjbaron Gjermund Cappelen (53).</p>
      <p>Sistnevnte hevder at politimannen har hjulpet ham med å smugle tonnevis med narkotika. Jensen, som risikerer 21 års fengsel, nekter for dette, og forteller i retten for tredje gang at Cappelen var hans informant.</p>
      <p>
        <b>- Men det er ingen tvil om at forholdet gikk altfor langt, erkjenner Jensen.</b>
      </p>
      <p>Han forteller at de to også snakket mye om personlige utfordringer, og trekker fram rus, trusler og familie.</p>
      <p>- Det er lett å være etterpåklok og si at det skulle vi ikke gjort, men sånn ble det. Han vet mye om meg, og omvendt, sier Jensen.</p>
      <h3>- Var det riktig?</h3>
      <p>Eirik Jensen ble introdusert for Gjermund Cappelen under et avhør i 1993, og hasjbaronen ble etter dette rekruttert som informant av politiet.</p>
      <p>Jensen forteller at politiet hadde et ansvar for å ivareta sine informanter. Så da Cappelens rusproblem begynte å eskalere, følte Jensen, som da var Cappelens informantbehandler, at han måtte stille opp - til tross for at hasjbaronen da ble degradert fra informant til kilde.</p>
      <p>- Vi kan ikke la folk bli i stikken, spesielt om de ikke er i stand til å løse problemet selv. Det viktigste var å få han rusfri, det syntes jeg vi skyldte ham. Det tenker jeg mye over den dag i dag. Var det riktig? Da var samvittigheten min skrudd sammen slik at vi ikke kunne løpe fra vårt ansvar, sier Jensen.</p>
      <p>Påtalemyndigheten har sikret 1522 kommunikasjonsenheter mellom de to, som i tillegg til det såkalte <a href="https://www.dagbladet.no/nyheter/jensen-om-det-hemmelige-blomsterspraket-i-sms-ene-med-cappelen---sol-betyr-alltid-noe-positivt/66624095">blomsterspråket</a> inneholder personlige meldinger over flere år.</p>
      <h3>Det gikk rykter</h3>
      <p>Spesialenheten har dermed stilt spørsmål ved hvordan den tidligere polititoppen kunne ha et så tett forhold til Cappelen, uten å se at han drev et stort narkotikanettverk i Bærum.</p>
      <p>Jensen forklarer i vitneboksen at informanter ikke skal slippe straff om de begår krimiminalitet, men at det ikke er vedkommendes informantbehandler som har ansvaret.</p>
      <p>- I slike situasjoner spør man: «Er du involvert? Kan du ryke med?» Da får man gjerne et nei-svar. Du kan ikke forvente at de inkriminerer seg selv, sier Jensen.</p>
      <p>Her erkjenner at det gikk rykter om at Cappelen bedrev kriminalitet, men at det ikke forelå noe informasjon om ham i politiets systemer.</p>
      <p>
        <b>Videre sier Jensen at han, til tross for ryktene, ikke gjennomskuet Cappelens fasade.</b>
      </p>
      <p>- Cappelen er en sammensatt person. Han hadde et forbruk som forsvarer baron-tittel. Det var dyre biler, klokker, klær. Men det var alltid et svar på hvor pengene kom fra.</p>
      <h3>- Ble noe galt</h3>
      <p>Ifølge Jensen hadde Cappelen en fasade det luktet litt forretningsmann av.</p>
      <p>- Det utviklet seg til noe galt for meg. Men informasjonen vi fikk, var unik. Det utviklet seg også på det tidspunktet en gjensidig respekt, men det er klart at jeg ikke gjennomskuet den andre kyniske siden av ham. Det var ikke den han flagget, men man ser det i saken her, sier Jensen.</p>
      <p>Gjermund Cappelen hevder at han i over 20 år drev som en av Norges største hasjimportører, og at dette var mulig fordi Eirik Jensen holdt hånda over hans kriminelle virksomhet.</p>
      <p>Fra vitneboksen i Oslo tingrett stiller Jensen spørsmål ved om det i det hele tatt stemmer at Cappelen er noen hasjbaron. Ekspolitimannen hevder at få i det kriminelle miljøet vet hvem Cappelen er.</p>
      <p>- Det at det ikke finnes politifolk i nærområdet som har avdekket en omsetter som har distribuert ut 30 tonn med hasj. At det ikke finnes ett notat om det, er helt underlig.</p>
      <p>
        <b>Flere ganger under den tidligere politimannens forklaring, rister Cappelen på hodet og hvisker til sine forsvarere. Bærums-mannen har bastant avvist Jensens påstander om omfanget av hans informantvirksomhet.</b>
      </p>
      <p>Nå venter fire uker til i vitneboksen for Eirik Jensen. Der vil han møtes av tøffe spørsmål fra Spesialenheten. Hver enkelt av de 1522 kommunikasjonsenhetene som er hentet inn som dokumentasjon på kontakten med Cappelen, vil dissekeres foran dommerne.</p>
    </article>
  </body>
</html>