<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/kolomoyskiy-jizdit-do-avakova-video-novini-ukrajini-50052444.html"/>
    <meta property="og:site_name" content="НВ"/>
    <meta property="article:published_time" content="2019-11-08T14:38:00+00:00"/>
    <meta property="og:title" content="Коломойський пояснив свої візити до Авакова: Говорили про життя як старі друзі"/>
    <meta property="og:description" content="Мільярдер Ігор Коломойський підтвердив інформацію журналістів програми Схеми про візити до міністра внутрішніх справ Арсена Авакова."/>
  </head>
  <body>
    <article>
      <h1>Коломойський пояснив свої візити до Авакова: Говорили про життя як старі друзі</h1>
      <h2>Мільярдер Ігор Коломойський підтвердив інформацію журналістів програми Схеми про візити до міністра внутрішніх справ Арсена Авакова.</h2>
      <address>
        <time datetime="2019-11-08T14:38:00+00:00">08 Nov 2019, 14:38</time>
      </address>
      <p>Знімальна група <a href="https://www.radiosvoboda.org/a/news-schemes-avakov-kolomoyskyy/30260091.html">Схем</a> зафіксувала щонайменше два візити Коломойського до відомства Авакова. Перший відбувся 20 травня — у день інавгурації президента Володимира Зеленського.</p>
      <p>Вдруге Коломойський приїхав до будівлі МВС 24 червня. Автомобіль, яким користується олігарх, виїхав з території відомства приблизно через три години.</p>
      <p>У коментарі Схемам Коломойський пояснив, що іноді приїжджає до Авакова як «до старого друга», щоб поговорити «про життя». Востаннє, за його словами, він був у нього «два тижні тому».</p>
      <p>Олігарх заперечив свій вплив на призначення чи гарантії Авакову щодо збереження його посади в Кабміні за нової влади.</p>
      <p>«Для чого мені когось взагалі призначати? Законослухняні громадяни. Як ми можемо впливати? Для чого воно нам потрібно? Щоб потім скандали? Ми дуже обережні», — заявив він.</p>
      <p>Нагадаємо, що журналісти Схем також з’ясували, що офіс олігарха Ігоря Коломойського<a href="https://nv.ua/ukr/ukraine/politics/pomichnik-zelenskogo-shefir-jizdiv-v-ofis-kolomoyskogo-novini-ukrajini-50052286.html"> відвідував перший помічник президента Сергій Шефір.</a></p>
    </article>
  </body>
</html>