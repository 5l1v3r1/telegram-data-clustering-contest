<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596416/perioristika-metra-se-proin-katadikasthentes-gia-seksoualika-adikimata"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T14:57:00+00:00"/>
    <meta property="og:title" content="Περιοριστικά μέτρα σε πρώην καταδικασθέντες για σεξουαλικά αδικήματα"/>
    <meta property="og:description" content="Περιοριστικά μέτρα σε πρώην καταδικασθέντες για σεξουαλικά αδικήματα, τα οποία θα διασφαλίζουν την προστασία των παιδιών θυμάτων και μετά την ενηλικίωσή..."/>
  </head>
  <body>
    <article>
      <h1>Περιοριστικά μέτρα σε πρώην καταδικασθέντες για σεξουαλικά αδικήματα</h1>
      <address><time datetime="2019-11-08T14:57:00+00:00">08 Nov 2019, 14:57</time> by <a rel="author">SigmaLive</a></address>
      <p><b>Περιοριστικά μέτρα σε πρώην καταδικασθέντες για σεξουαλικά αδικήματα, τα οποία θα διασφαλίζουν την προστασία των παιδιών θυμάτων και μετά την ενηλικίωσή τους, θα μπορεί να επιβάλει το Δικαστήριο σύμφωνα με την τροποποίηση της νομοθεσίας που προωθεί η Βουλή και η οποία αναμένεται να ψηφιστεί στις αρχές του νέου έτους.<br/></b> <br/>Σε δηλώσεις του μετά τη συνεδρία της Επιτροπής Νομικών, ο Πρόεδρός της Γιώργος Γεωργίου είπε πως η Επιτροπή ολοκλήρωσε σήμερα την κατ' άρθρο συζήτηση ενός σημαντικότατου νομοσχεδίου που αφορά στον τροποποιητικό Νόμο περί της Πρόληψης και Καταπολέμησης της σεξουαλικής κακοποίησης, της σεξουαλικής εκμετάλλευσης παιδιών και της παιδικής πορνογραφίας.<br/> <br/>Όπως υπενθύμισε, στο πλαίσιο της πιο πάνω νομοθεσίας, είχε συσταθεί με απόφαση Υπουργικού η Αρχή Εποπτείας καταδικασθέντων για σεξουαλικά αδικήματα κατά ανηλίκων, της οποίας ο ρόλος είναι η εποπτεία με δικαστικό όσων καταδικάστηκαν για τέτοια αδικήματα και οι οποίοι αποφυλακίστηκαν.<br/> <br/>Ο κ. Γεωργίου είπε πως με βάση τη μέχρι σήμερα λειτουργία της Αρχής Εποπτείας, η βασική νομοθεσία δεν της παρείχε τις απαραίτητες εξουσίες ώστε να μπορεί να ασκεί αποτελεσματικά τον ρόλο της και να επιβάλλει επαρκή μέτρα στους εποπτευόμενους, με αποτέλεσμα το μοναδικό μέτρο που μπορούσε να επιβάλει να είναι η παρακολούθηση των εποπτευομένων από ψυχολόγο των υπηρεσιών ψυχικής υγείας σε εθελοντική βάση ή και από λειτουργό των υπηρεσιών κοινωνικής ευημερίας.<br/> <br/>Σημείωσε πως με τη σχετική τροποποίηση του Νόμου, διευρύνεται σε πολύ σημαντικό βαθμό η εξουσία και οι αρμοδιότητες της Αρχής Εποπτείας, ούτως ώστε οι εξουσίες αυτές να μπορούν να ασκηθούν αποτελεσματικά και εποπτικά για να υλοποιείται ο ρόλος της Αρχής.<br/> <br/>Μέσα από τον τροποποιητικό Νόμο, όπως ανέλυσε ο κ. Γεωργίου, διευρύνονται οι εξουσίες του Δικαστηρίου ούτως ώστε να είναι δυνατή η επιβολή περιοριστικών μέτρων δυνάμει σχετικής διάταξης και μετά την καταδίκη και την ενηλικίωση του θύματος. Περαιτέρω, πρόσθεσε, θα είναι δυνατή η ανάθεση μέσω αγοράς υπηρεσιών της εποπτείας εποπτευομένων προσώπων σε επιτηρητές.<br/> <br/>Επίσης, η Αστυνομία θα μπορεί να λαμβάνει μέτρα για την προστασία παιδιών σε περίπτωση που ενημερώνεται από αρμόδια αρχή κράτους μέλους της ΕΕ ότι έχει αφιχθεί ή αναμένεται να αφιχθεί στη Δημοκρατία πρόσωπο, το οποίο καταδικάστηκε στη χώρα από την οποία προέρχεται για σεξουαλικά αδικήματα κατά ανηλίκων και θα παραμείνει στη Δημοκρατία για περίοδο πέραν των 7 ημερών. Η Αστυνομία στις περιπτώσεις αυτές, πρόσθεσε, θα ενημερώνει το θύμα ή τον κηδεμόνα του για την πιθανή ημερομηνία αποφυλάκισης του καταδικασθέντος, τρεις μήνες πριν την αποφυλάκιση.<br/> <br/>Η συζήτηση, όπως δήλωσε, πάνω σε αυτήν την τροποποιητική νομοθεσία έχει ολοκληρωθεί και η Επιτροπή αναμένει κάποιες προτάσεις που είχαν τεθεί από μέλη της Επιτροπής στη Νομική Υπηρεσία και στις Υπηρεσίες κοινωνικής ευημερίας, οι οποίες θα ενσωματωθούν, και το ολοκληρωμένο κείμενο θα πάρει την πορεία του για την Ολομέλεια της Βουλής το αργότερο μέχρι το τέλος του Γενάρη το 2020.  <br/> <br/>Η Βουλευτής του ΑΚΕΛ Ευανθία Σάββα στις δικές της δηλώσεις είπε πως έγιναν κάποιες εισηγήσεις από όλους τους Βουλευτές και αναμένονται κάποια υπομνήματα από τις αρμόδιες αρχές που ήταν σήμερα ενώπιον της Επιτροπής. «Θα υπάρξει αναθεωρημένο κείμενο του Νομοσχεδίου και θα επανέλθει ξανά στην Επιτροπή για συζήτηση και τελικές αποφάσεις», είπε.<br/> <br/>Πηγή: ΚΥΠΕ </p>
    </article>
  </body>
</html>