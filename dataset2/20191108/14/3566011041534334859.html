<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545650.html/%D8%AC%D9%87%D8%A7%D9%86-%D8%B1%D9%88%DB%8C--%D9%88%D8%AD%D8%AF%D8%AA--%D9%85%D8%B3%D9%84%D9%85%D8%A7%D9%86%D8%A7%D9%86-%D8%AD%D8%B3%D8%A7%D8%A8-%D9%88%DB%8C%DA%98%D9%87-%D8%A7%DB%8C-%D8%A8%D8%A7%D8%B2-%DA%A9%D8%B1%D8%AF%D9%87-%D8%A7%D8%B3%D8%AA--%D9%87%D9%81%D8%AA%D9%87-%D9%88%D8%AD%D8%AF%D8%AA-%D8%A7%D8%B2-%D8%A7%D8%A8%D8%AA%DA%A9%D8%A7%D8%B1%D8%A7%D8%AA-%D8%B3%D8%B1%D9%86%D9%88%D8%B4%D8%AA-%D8%B3%D8%A7%D8%B2-%D8%A7%D9%85%D8%A7%D9%85-%D8%B1%D8%A7%D8%AD%D9%84-%D8%A8%D8%B1%D8%A7%DB%8C-%D8%AE%D9%86%D8%AB%DB%8C-%DA%A9%D8%B1%D8%AF%D9%86-%D8%AA%D9%88%D8%B7%D8%A6%D9%87-%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:46:00+00:00"/>
    <meta property="og:title" content="جهان روی «وحدت» مسلمانان حساب ویژه‌ای باز کرده است/ هفته وحدت از ابتکارات سرنوشت ساز امام راحل برای خنثی کردن توطئه های استکبار است"/>
    <meta property="og:description" content="آیین عبادی _ سیاسی نماز جمعه ظهر امروز با حضور پرشور اقشار مختلف جامعه در شهر کرمانشاه و شهرستان‌های استان کرمانشاه برگزار شد."/>
  </head>
  <body>
    <article>
      <h1>جهان روی «وحدت» مسلمانان حساب ویژه‌ای باز کرده است/ هفته وحدت از ابتکارات سرنوشت ساز امام راحل برای خنثی کردن توطئه های استکبار است</h1>
      <h2>ائمه جمعه کرمانشاه در خطبه‌های نماز جمعه مطرح کردند؛</h2>
      <address>
        <time datetime="2019-11-08T14:46:00+00:00">08 Nov 2019, 14:46</time>
      </address>
      <p>آیین عبادی _ سیاسی نماز جمعه ظهر امروز با حضور پرشور اقشار مختلف جامعه در شهر کرمانشاه و شهرستان‌های استان کرمانشاه برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/">شبکه اطلاع رسانی مرصاد</a>، نماز عبادی - سیاسی جمعه، همچون هفته های گذشته در استان کرمانشاه برگزار شد، اینک مشروح خطبه ها را با هم می خوانیم:</p>
      <p> </p>
      <p>
        <b>جهان روی «وحدت» مسلمانان حساب ویژه‌ای باز کرده است</b>
      </p>
      <p>آیت‌الله مصطفی علما در خطبه‌های نماز عبادی سیاسی جمعه این هفته کرمانشاه ضمن دعوت همگان به رعایت تقوای الهی به سالروز شهادت امام حسن عسکری (ع) اشاره کرد و اظهار داشت: این امام همام تمام مدت عمر مبارکشان را تحت نظر و در اسارت و بند خلفای جور و ستم بودند و لقب عسکری ایشان هم برگرفته از این موضوع است.</p>
      <p>وی افزود: امام حسن عسکری (ع) در طول مدت اسارتشان از طریق نواب با مردم ارتباط داشتند که یکی از آنها احمدبن‌اسحاق بود که مقبره وی در سرپل‌ذهاب قرار دارد؛ ۱۵۰ روایت از احمدبن‌اسحاق شده که وی از نمایندگان این امام بزرگوار بوده و مسجد امام حسن عسکری در قم نیز با نظر این فاضل بنا شده است.</p>
      <p>امام جمعه کرمانشاه به حدیثی از این امام همام اشاره کرد و گفت: در حدیثی از ایشان دو خصوصیت برای انسان ذکر شده که بالاتر از آنها برای انسان سراغ نداریم؛ یکی ایمان که در درون انسان حرارت و نورانیت دارد و دیگری منفعت رساندن به مردم است.</p>
      <p>آیت‌الله علما در خطبه دوم به موضوعات روز و مناسبات هفته پیش رو از جمله هفته وحدت اشاره‌ای داشت و ادامه داد: به روایت اهل سنت یازدهم و به روایت شیعیان هفدهم ربیع‌الاول میلاد پیامبر اعظم (ص) است که البته اینها اهمیتی ندارد و مهم وحدت بین برادران شیعه و اهل سنت است.</p>
      <p>وی تصریح کرد: ۱.۵ میلیارد از جمعیت جهان مسلمان هستند و دنیا روی وحدت مسلمانان حساب ویژه‌ای باز کرده است؛ موضوعی که امام راحل نیز بسیار بر آن تاکید داشتند.</p>
      <p>خطیب نماز جمعه کرمانشاه گفت: مسلمانان شیعه و سنی در ۵۶ مورد از مسائل و موضوعات و شعائر دین با هم وحدت دارند و البته اختلاف‌نظرهایی هم بین آنها وجود دارد که در برابر وحدت بین آنها اهمیت چندانی ندارد.</p>
      <p>آیت‌الله علما با بیان اینکه محور مسلمانان باید اهل بیت (ع) باشد، افزود: همه باید حول محور «الله» باشیم تا آسیبی به دین نرسد.</p>
      <p>
        <b>مذاکره با آمریکا یعنی تسلیم شدن</b>
      </p>
      <p>وی همچنین سالروز تشکیل جمعیت هلال احمر را یادآور شد و به پرسنل خدوم این جمعیت که در بحران همواره در خدمت به مردم حضوری فعال داشته اند قدردانی کرد.</p>
      <p>نماینده ولی‌فقیه در استان و امام جمعه کرمانشاه با اشاره به برگزاری پرشور راهپیمایی ۱۳ آبان‌ماه جاری در کرمانشاه، از شورای هماهنگی تبلیغات اسلامی استان نیز تقدیر کرد.</p>
      <p>آیت‌الله علما سپس به فرمایشات اخیر رهبر معظم انقلاب در ورد ۱۳ آبان اشاره و تصریح کرد: رهبر معظم انقلاب بار دیگر تاکید کردند که آمریکا در مواضع زیاده‌خواهانه خود علیه ایران هیچگاه کوتاه نیامده و با توجه به اینکه ما راه نفوذ آنها را بسته‌ایم، لذا مذاکره با آنها معنایی ندارد.</p>
      <p>وی بیان داشت:‌ ما قبلا هزینه‌های زیادی برای مذاکره دادیم که آنها با یک امضا همه چیز را بهم ریختند  و مذاکره مجدد با آنها یعنی تسلیم شدن و نشان دادن اینکه فشارهای آنها نتیجه داده است.</p>
      <p>خطیب جمعه کرمانشاه گفت: همچنین سرنوشت مصدق به عنوان اعتماد به آمریکا باید مورد توجه همگان باشد.</p>
      <p> </p>
      <p>
        <b> دشمن با جنگ روایت ها به دنیال تحریم انقلاب اسلامی است</b>
      </p>
      <p>حجت الاسلام و المسلمین جواد الیاسی در خطبه های نماز جمعه شهرستان صحنه اشاره ای به هفته وحدت داشت و اظهار داشت: یکی از یادگاری های پر برکت امام خمینی ره  برای جامعه جهانی و جامعه اسلام هفته وحدت بود، وحدتی که دشمن از آن هراس دارد و برای از بین بردن آن نقش های بسیاری کشیده است.</p>
      <p>وی ادامه داد: پیاده روی عظیم اربعین یک نماد بزرگ اتحاد مسلمین بود که هر ساله باعث بُهت همه دشمنان می‌شود.</p>
      <p>حجت الاسلام الیاسی اشاره ای به دیدار مقام معظم رهبری با دانش آموزان به مناسبت ۱۳ آبان داشت و خاطر نشان کرد: دشمن تمام توان خود را برای ضربه زدن به کشور ما به راه انداخته است ولی به حمد الهی توطئه های دشمن به فرصت برای ما تبدیل شده است.</p>
      <p>امام جمعه شهرستان صحنه گفت: دشمن از عزت اسلامی که با استقلال ، آزادی و نگاه آرمانی انقلاب پیدا کرده ایم ناراحت هستند بخاطر همین انگلیسی ها با ایجاد یک شبکه به دنبال ضربه زدن به بحث آموزشی و فرهنگی بودند که با تیز بینی نیروهای انقلاب ناکام ماند.</p>
      <p>وی در ادامه اشاره ای به جنگ روایت ها داشت وتشریح کرد :موضوعاتی که دشمن در جنگ روایت ها به دست گرفته ، تحریف تاریخ انقلاب و دفاع مقدس است</p>
      <p> </p>
      <p>
        <b>هفته وحدت از ابتکارات سرنوشت ساز امام راحل برای خنثی کردن توطئه های استکبار است</b>
      </p>
      <p>حجت الاسلام جواد فاطمی نسب در خطبه های نمازجمعه این هفته شهرستان بااشاره به میلاد پیامبر اکرم (ص) اظهارداشت: نامگذاری هفته وحدت از ابتکارات سرنوشت ساز و تاریخ ساز امام راحل بود که بخشی از توطئه های استکبار جهانی را برای همیشه کم ارزش کرده است .</p>
      <p>وی افزود: هفته وحدت در ایران اسلامی و بسیاری از مناطق جهان وحدت را به یکی از گفتمانهای غالب ورایج جهان تبدیل نموده است.</p>
      <p>امام جمعه شهرستان درادامه به برنامه هسته ای کشوراشاره کردو گفت: شهدای هسته ای و دانشمندان جوان و انقلابی بسیاری برای دستاوردهای هسته ای کشور تلاش کردند که قابل تقدیراست .</p>
      <p>وی افزود: دولت در برابر عدم اجرای تعهدات برجامی گام چهارم کاهش تعهدات هسته ای را برداشت که قابل تقدیراست اما به فرموده رهبر انقلاب صبر بیش از حد برای انجام تعهدات توسط اروپا وغرب لازم نیست و ما نباید بیش از اندازه معطل آمریکا و اروپا بمانیم.</p>
      <p>وی بابیان اینکه برهمگان ثابت شده که اروپا قصدی برای انجام تعهدات برجامی خود ندارد اذعان داشت: یکسال صبر راهبردی و ۶ ماه کاهش گام به گام تعهدات نشان داد که در اروپاییها قصدی برای انجام تعهدات وجود ندارد و لذا تکیه بر توان و ظرفیتهای داخلی و ظرفیت کشورهای همسایه و آسیای میانه راه گذار از مشکلات و شکوفایی اقتصادی کشوراست.</p>
      <p>فاطمی نسب دربخش دیگری از سخنان خود به طرح خاورمیانه بزرگ اشاره کرد و گفت: طرح خاورمیانه بزرگ بمنظور هویت زدایی دینی از منطقه غرب آسیا توسط آمریکا کلید خورد تا چهارکشور ایران،عربستان،عراق و ترکیه را به ۱۴ کشور کوچکتر تقسیم کند تا راحتتر بتواند برمنابع این کشورهای کوچک تسلط پیدا کند.</p>
      <p>وی ادامه داد : نقطه اصلی ومرکزی این طرح شعله ور کردن جنگهای نیابتی مذهبی باتولید گروههای تکفیری بود که مسیر این طرح خطرناک از تشدید اختلافات شیعه وسنی این کشورها می گذشت درگیری، کشتار و آزار خشونت بار مسلمانان توسط یکدیگر،تخریب اماکن مذهبی ،اهانت به شخصیتهای محبوب هردین ومذهب بااستفاده از ابزارهای گوناگون رسانه ای مجازی وحقیقی بود که بازیگران و پیاده نظام آن پیروان مذاهب تسنن آمریکایی و شیعه لندنی بوده وهستند.</p>
      <p>خطیب جمعه شهرستان تصریح کرد : آنچه در جنگهای نیابتی ۸سال اخیر در عراق وسوریه مشاهده شد تقابل مسلمانان بایکدیگر بود که گرچه طرح خاورمیانه بزرگ با بصیرت وآگاهی مردم و هدایت ولی امرمسلمین و رهبران دینی باشکست مواجه شد اما این نیت شوم در قالب و جای دیگری توسط دشمنان قطعا دنبال خواهدشد.</p>
      <p>وی در ادامه به حضور گسترده مردم در راهپبمایی ۱۳ آبان اشاره کرد و گفت: مردم ولایتمدار و انقلابی شهرستان باحضور گسترده و پرشور خود در راهپیمایی باردیگر حمایت خود را از انقلاب و نظام به نمایش گذاشتند که قابل تقدیر است.</p>
      <p>وی در پایان بر لزوم پیگیری مشکلات و مسائل زلزله زدگان شهرستان تاکید کرد و باتشکر از اقدامات صورت گرفته برای بازسازی شهرستان از سوی استاندار و مجمع نمایندگان استان خواستار پیگیری امهال یکساله تسهیلات زلزله زدگان شد.</p>
      <p>انتهای پیام/</p>
    </article>
  </body>
</html>