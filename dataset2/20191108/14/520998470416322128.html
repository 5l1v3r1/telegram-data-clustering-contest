<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/education/u-bdmu-vidznachili-den-ukrayinskoyi-pisemnosti-ta-movi-380014"/>
    <meta property="og:site_name" content="Погляд"/>
    <meta property="article:published_time" content="2019-11-08T14:16:00+00:00"/>
    <meta property="og:title" content="У БДМУ відзначили День української писемності та мови"/>
    <meta property="og:description" content="Напередодні дня вшанування пам’яті Преподобного Нестора Літописця у БДМУ відзначили День української писемності та мови."/>
  </head>
  <body>
    <article>
      <h1>У БДМУ відзначили День української писемності та мови</h1>
      <h2>Захід зорганізовано для студентів медичного, фармацевтичного та стоматологічного факультетів</h2>
      <address>
        <time datetime="2019-11-08T14:16:00+00:00">08 Nov 2019, 14:16</time>
      </address>
      <p>Уже традиційно 9 листопада, в день вшанування пам’яті Преподобного Нестора Літописця, відзначається День української писемності та мови. Напередодні цього свята співробітники кафедри суспільних наук та українознавства БДМУ провели виховний захід «І мова лине крізь віки…». Про це йдеться на сайті БДМУ.</p>
      <p>Захід зорганізовано для студентів медичного факультету №2, а також фармацевтичного та стоматологічного факультетів. Організаторами свята виступили доценти Лариса Шутак, Галина Навчук та Алла Ткач.</p>
      <p>Студенти-медики зробили цікавий екскурс в історію походження і розвитку української мови, у своїх виступах наголошували, що українська мова й українська писемність – одні з найдревніших у Європі, зауважували, що мова завжди була для українців і зброєю, й оберегом. Історичні довідки супроводжувалися поезією про багатство та різноманітність української мови. На заході у виконанні студентів-медиків лунала українська поезія, українська пісня, порушувалися проблеми функціонування української мови на сучасному етапі розвитку, студенти по-своєму, креативно репрезентували мовні проблеми і шляхи їхнього вирішення.</p>
      <p>Доценти кафедри також прочитали лекцію на тему «Історія розвитку та утвердження української мови як національної мови світу» для студентів фармацевтичного факультету, а також тематичні бесіди про роль і значення мови у житті людини та необхідність шліфування культури мовлення медичного фахівця як майбутнього інтелігента-патріота (для студентів медичного факультету № 2 та стоматологічного факультету).</p>
      <p>Студенти-фармацевти, досліджуючи розвиток української писемності, спробували відповісти на питання: «Розмовляти українською – це сучасно?» У своїх творчих розвідках вони проявили себе як національно свідома майбутня еліта.</p>
      <p>Не оминуло свято й студентів – іноземних громадян, які з цікавістю слухали міні-лекцію на тему: «Українська мова з-поміж інших мов світу» про історію розвитку української мови як мови, яку вони опановують нині.</p>
      <p>Такі заходи пропагують українську мову та культуру, виховують у студентів любов і повагу до свого роду й народу, сприяють утвердженню статусу державної мови.</p>
      <figure>
        <img src="https://media.pogliad.ua/news/article/2019/11/08/380014/123.w800.png"/>
      </figure>
      <related>
        <h4>Схожі записи</h4>
        <a href="https://pogliad.ua/news/education/u-bdmu-proveli-zahodi-do-100-richchya-z-dnya-narodzhennya-v-suhomlinskogo-360664"/>
        <a href="https://pogliad.ua/news/education/studenti-bdmu-vzyali-uchast-u-forumi-u-lvovi-379520"/>
        <a href="https://pogliad.ua/news/health/studenti-bdmu-rozpovidali-chernivchanam-pro-pravila-zdorovogo-harchuvannya-378874"/>
        <a href="https://pogliad.ua/news/education/studenti-u-chernivcyah-proveli-akciyu-schodo-vazhlivosti-pidtrimki-psihichnogo-zdorov-ya-378554"/>
      </related>
    </article>
  </body>
</html>