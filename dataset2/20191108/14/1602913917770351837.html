<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/autonom-atrage-20-mil-euro-de-la-investitori-cu-o-dobanda-de-4-45-pe-an-obligatiunile-vor-fi-listate-la-bursa-pe-segmentul-principal-18557006"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T14:54:59+00:00"/>
    <meta property="og:title" content="​Autonom atrage 20 mil. euro de la investitori, cu o dobândă de 4,45% pe an. Obligaţiunile vor fi listate la Bursă pe segmentul principal"/>
    <meta property="og:description" content="Compania de închirieri automobile Autonom Services a încheiat prima sa emisiune de obligaţiuni (AUT24E) în cadrul unui plasament privat de 20 milioane euro, cu o maturitate de cinci ani şi un cupon de 4,45% plătibil anual. Obligaţiunile urmează să fie listate pe segmentul principal al Bursei de Valori Bucureşti, potrivit unui comunicat de la Bursă."/>
  </head>
  <body>
    <article>
      <h1>​Autonom atrage 20 mil. euro de la investitori, cu o dobândă de 4,45% pe an. Obligaţiunile vor fi listate la Bursă pe segmentul principal</h1>
      <address><time datetime="2019-11-08T14:54:59+00:00">08 Nov 2019, 14:54</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Compania de închirieri automobile Autonom Services a încheiat prima sa emisiune de obligaţiuni (AUT24E) în cadrul unui plasament privat de 20 milioane euro, cu o maturitate de cinci ani şi un cupon de 4,45% plătibil anual. Obligaţiunile urmează să fie listate pe segmentul principal al Bursei de Valori Bucureşti, potrivit unui comunicat de la Bursă.</p>
      <p>“Am participat în ultimii ani la evenimentele organizate de BVB, apropiindu-ne de această comunitate, mai ales după ce Autonom Services a fost nominalizată în programul Made in Romania în 2017 şi, în acest context, am decis să ne diversificăm sursele de finantare şi să creştem astfel maturitatea medie a finanţărilor noastre prin intermediul unei emisiuni de obligaţiuni, devenind astfel vizibili ca emitent pe piaţa de capital”, spune Marius Ştefan, co-acţionar şi fondator al Grupului Autonom International, din care face parte Autonom Services SA.</p>
      <p>Emisiunea de obligaţiuni a fost suprasubscrisă atât de persoane fizice, cât şi de investitori instituţionali (fonduri deschise de investiţii, bănci, societăţi de investiţii financiare, societăţi de asigurări). “Recomandăm companiilor antreprenoriale să îşi îndrepte atenţia către bursă, ca alternativă viabilă de finanţare a afacerilor lor”, spune Dan Ştefan, co-acţionar al Grupului Autonom International.</p>
      <p>Vineri la ora 13:02 în sistemul bursei de la Bucureşti a fost procesată tranzacţia prin care Autonom a atras 95 milioane de lei de la investitori pentru dezvoltarea flotei de autoturisme, ceea ce înseamnă că obligaţiunile ar putea fi listate în a doua parte a lunii noiembrie sau la începutul lunii decembrie.</p>
      <p>Plasamentul privat a fost intermediat de BRD Groupe Societe Generale, în calitate de coordonator unic al tranzacţiei, şi de BT Capital Parteners, divizia de investment banking şi pieţe de capital a Grupului Financiar Banca Transilvania, în calitate de manager.</p>
      <p>“Ne bucurăm că am avut ocazia să lucrăm împreună cu echipa lui Marius şi Dan la această emisiune inaugurală, iar succesul ei ne sporeşte încrederea că vor exista mai multe emisiuni de obligatiuni corporative ce vor fi lansate la BVB de companiile antreprenoriale cu acţionariat local”, spune Irina Neacşu, directorul executiv al direcţiei corporate finance din cadrul BRD SocGen.</p>
      <p>ZF a scris încă de la finele lunii octombrie că Autonom pregăteşte venirea la bursă printr-o emisiune de obligaţiuni de 20 mil. euro. Dan Ştefan, cofondator şi acţionar al companiei, a confirmat în urmă cu câteva zile pentru ZF că Autonom pregăteşte venirea la bursă.</p>
      <p>Asistenţa juridică a fost acordată de casa de avocatură RTPR Allen &amp; Overy.</p>
    </article>
  </body>
</html>