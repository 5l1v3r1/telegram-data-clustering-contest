<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196698/nees-ereynes-stis-trapezes-apo-tin-epitropi-antagonismoy-ti-anaferei-i-arxi"/>
    <meta property="og:site_name" content="CNN.gr"/>
    <meta property="article:published_time" content="2019-11-08T14:22:09+00:00"/>
    <meta property="og:title" content="Νέες έρευνες στις τράπεζες από την Επιτροπή Ανταγωνισμού – Τι αναφέρει η Αρχή"/>
    <meta property="og:description" content="Νέους ελέγχους στις συστημικές τράπεζες πραγματοποίησαν σήμερα κλιμάκια ελεγκτών της Επιτροπής Ανταγωνισμού."/>
  </head>
  <body>
    <article>
      <h1>Νέες έρευνες στις τράπεζες από την Επιτροπή Ανταγωνισμού – Τι αναφέρει η Αρχή</h1>
      <h2>Νέους ελέγχους στις συστημικές τράπεζες πραγματοποίησαν σήμερα κλιμάκια ελεγκτών της Επιτροπής Ανταγωνισμού.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 16:22 , 08 November 2019</p>
      <p>Οι έλεγχοι που ξεκίνησαν από νωρίς το πρωί επικεντρώθηκαν στα τμήματα του<b> digital banking</b> και στις διευθύνσεις λιανικής τραπεζικής.</p>
      <p>Έλεγχος έγινε επίσης και στα γραφεία εταιρείας που παρέχει τερματικά POS σε τράπεζες μετά από καταγγελία για αυξημένες χρεώσεις μέσω POS.</p>
      <p>Στη διάρκεια των ελέγχων, σύμφωνα με πληροφορίες, έγινε <b>αντιγραφή δεδομένων από σκληρούς δίσκους,</b> ενώ ζητήθηκαν έγγραφα και ηλεκτρονική αλληλογραφία.</p>
      <p>Σημειώνεται ότι οι ελεγκτές της Επιτροπής Ανταγωνισμού, αφού αξιολογήσουν τα στοιχεία της έρευνας, είτε θα παραπέμψουν τον φάκελο στη Γενική Διεύθυνση της Επιτροπής Ανταγωνισμού αν στοιχειοθετείται παράβαση του νόμου, είτε θα βάλουν τη υπόθεση στο αρχείο αν δεν βρεθούν ενοχοποιητικά στοιχεία.</p>
      <p>Στη πρώτη περίπτωση η Γενική Διεύθυνση της Επιτροπής θα εξετάσει το θέμα και θα υποβάλει την εισήγηση της στην Ολομέλεια της Επιτροπής, η οποία και θα κληθεί στη συνέχεια να λάβει τις οριστικές αποφάσεις σχετικά με την <b>επιβολή προστίμων.</b></p>
      <p>Πηγές του υπουργείου Ανάπτυξης τονίζουν ότι η επιχείρηση από την πλευρά της Επιτροπής Ανταγωνισμού, η οποία είναι Ανεξάρτητη Αρχή, κινήθηκε αυτεπαγγέλτως και χωρίς να έχει αποσταλεί κανένα σχετικό αίτημα από τον υπουργό Ανάπτυξης και Επενδύσεων<b> Άδωνι Γεωργιάδη.</b></p>
      <p>Σε σχέση με τον αιφνιδιαστικό της χαρακτήρα, οι ίδιοι κύκλοι αναφέρουν πως αποτελεί <b>πάγια τακτική</b> της Επιτροπής. «Πάντα έτσι συμβαίνει σε όλες τις υποθέσεις που διερευνούμε. Έτσι έγινε στο παρελθόν σε όλες τις μεγάλες έρευνες για καρτέλ, όπως στα σουπερμάρκετ, στον κατασκευαστικό κλάδο, σε επιχειρήσεις ζυθοποιίας και σε γαλακτοβιομηχανίες. Οι έλεγχοι δεν προαναγγέλλονται» σημειώνουν χαρακτηριστικά.</p>
      <p>Σημειώνεται πάντως πως προς ημερών ο Γεωργιάδης από το βήμα της Βουλής είχε αναφερθεί στο θέμα, με αφορμή επερώτηση από το ΚΙΝΑΛ. Όπως είχε πει, «εξετάζουμε πάρα πολύ προσεκτικά τυχόν εναρμονισμένες πρακτικές. Γιατί, όπως ξέρετε πολύ καλά, εάν αποδειχθεί ότι υπάρχουν και οι τέσσερις τράπεζες από κοινού αποφασίζουν παρόμοιες χρεώσεις, η Επιτροπή Ανταγωνισμού είναι εδώ και είμαι έτοιμος να στείλω προσωπικά καταγγελία για κάτι τέτοιο. Το θεσμικό πλαίσιο είναι εκεί και τα πρόστιμα πάρα πολύ μεγάλα. Άρα, εναρμονισμένες πρακτικές δεν θα επιτρέψουμε».</p>
      <p>Για το θέμα εξέδωσε ανακοίνωση σήμερα η Επιτροπή Ανταγωνισμού, όπου αναφέρει τα εξής:</p>
      <p>«Στις 7 και 8 Νοεμβρίου του 2019 στελέχη της Επιτροπής Ανταγωνισμού διενήργησαν προσχεδιασμένους, εδώ και πολλές εβδομάδες, διαδοχικούς αιφνιδιαστικούς ελέγχους, στο πλαίσιο αυτεπάγγελτης έρευνας καθώς και σε συνέχεια σχετικών καταγγελιών, στις εγκαταστάσεις επιχειρήσεων και ενώσεων επιχειρήσεων που δραστηριοποιούνται στον τραπεζικό κλάδο.</p>
      <p>Οι έλεγχοι αφορούσαν ανησυχίες της Επιτροπής Ανταγωνισμού ότι οι ερευνώμενες επιχειρήσεις μπορεί να έχουν εμπλακεί σε αντί-ανταγωνιστικές πρακτικές οριζόντιας σύμπραξης ή πρακτικές αποκλεισμού στην παροχή τραπεζικών υπηρεσιών και υπηρεσιών πληρωμών κατά παράβαση των διατάξεων του Ν. 3959/2011 για την προστασία του ελεύθερου ανταγωνισμού, καθώς και των άρθρων 101 και 102 της Συνθήκης για τη Λειτουργία της Ευρωπαϊκής Ένωσης (ΣΛΕΕ).</p>
      <p>Οι αιφνιδιαστικοί έλεγχοι είναι ένα προκαταρκτικό βήμα σε περίπτωση που υπάρχουν ενδείξεις αντί-ανταγωνιστικών πρακτικών.</p>
      <p>Η διεξαγωγή τέτοιων ελέγχων δεν προδικάζει ότι οι επιχειρήσεις έχουν εμπλακεί σε αντί-ανταγωνιστική συμπεριφορά ούτε προδικάζει το αποτέλεσμα της έρευνας.</p>
      <p>Η Επιτροπή Ανταγωνισμού σέβεται πλήρως τα δικαιώματα άμυνας, ιδίως το δικαίωμα ακρόασης των ελεγχόμενων επιχειρήσεων».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196659/georgiadis-gia-tin-efodo-stis-trapezes-h-epitropi-antagonismoy-kanei-ti-doyleia-tis">Γεωργιάδης για την έφοδο στις τράπεζες: Η Επιτροπή Ανταγωνισμού κάνει τη δουλειά της</a>
        </li>
        <li>
          <a href="https://www.cnn.gr/oikonomia/epixeiriseis/story/196567/prasino-fos-gia-ti-sygxoneysi-public-media-markt">«Πράσινο φως» για τη συγχώνευση Public - Media Markt</a>
        </li>
        <li>
          <a href="https://www.cnn.gr/oikonomia/story/196569/aifnidiastikoi-elegxoi-tis-epitropis-antagonismoy-stis-megales-trapezes">Αιφνιδιαστικοί έλεγχοι της Επιτροπής Ανταγωνισμού στις μεγάλες τράπεζες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/719/trapezes">ΤΡΑΠΕΖΕΣ</a>
        </li>
        <li>
          <a href="https://www.cnn.gr/eidhseis/tag/16873/epitroph-antagwnismoy">ΕΠΙΤΡΟΠΗ ΑΝΤΑΓΩΝΙΣΜΟΥ</a>
        </li>
        <li>
          <a href="https://www.cnn.gr/eidhseis/tag/454/elegxoi">ΕΛΕΓΧΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196750/snapshot/2747964.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196776/snapshot/2592659.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196741/snapshot/2748346.jpg"/>
      </figure>
    </article>
  </body>
</html>