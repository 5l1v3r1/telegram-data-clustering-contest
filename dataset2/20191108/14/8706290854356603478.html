<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/683097/neoi-elenchoi-stis-trapezes-apo-tin-epitropi-antagonismou"/>
    <meta property="og:site_name" content="enikos.gr"/>
    <meta property="article:published_time" content="2019-11-08T14:33:00+00:00"/>
    <meta property="og:title" content="Νέοι έλεγχοι στις τράπεζες από την Επιτροπή Ανταγωνισμού"/>
    <meta property="og:description" content="Νέοι έλεγχοι πραγματοποιούνται σήμερα από την Επιτροπή Ανταγωνισμού στις τράπεζες σύμφωνα με πληροφορίες..."/>
  </head>
  <body>
    <article>
      <h1>Νέοι έλεγχοι στις τράπεζες από την Επιτροπή Ανταγωνισμού</h1>
      <address>
        <time datetime="2019-11-08T14:33:00+00:00">08 Nov 2019, 14:33</time>
      </address>
      <p>Νέοι έλεγχοι πραγματοποιούνται σήμερα από την <a href="https://www.enikos.gr/economy/682853/efodos-tis-epitropis-antagonismou-se-grafeia-trapezon">Επιτροπή Ανταγωνισμού</a> στις τράπεζες σύμφωνα με πληροφορίες. Οι έλεγχοι έρχονται μία ημέρα έπειτα από εκείνους της Πέμπτης, αλλά δεν έχει ξεκαθαριστεί εάν αφορούν συνέχεια των χθεσινών, που είχε ως αντικείμενο τις χρεώσεις και προμήθειες σε σειρά συναλλαγών και υπηρεσιών από πλευράς τραπεζών, όπως αναφέρει το Αθηναϊκό Πρακτορείο Ειδήσεων.</p>
      <p>Την Πέμπτη περισσότερα από 100 στελέχη της Επιτροπής Ανταγωνισμού πραγματοποίησαν ελέγχους στα γραφεία των διοικήσεων των τραπεζών Εθνικής, Πειραιώς, Eurobank, Alpha Bank. Attica Bank καθώς και στα γραφεία της ΕΕΤ για ζητήματα που σχετίζονται με τις χρεώσεις και προμήθειες που έχουν ανακοινωθεί από μέρους των τραπεζών. Στη διάρκεια των ελέγχων, σύμφωνα με πληροφορίες, έγινε αντιγραφή δεδομένων από σκληρούς δίσκους, ενώ ζητήθηκαν έγγραφα, αλληλογραφία κλπ. Σύμφωνα με τραπεζικές πηγές δόθηκαν στα στελέχη της Επιτροπής Ανταγωνισμού όλα τα στοιχεία που ζητήθηκαν.</p>
      <p>Πρόσφατα οι τράπεζες ανακοίνωσαν πάγωμα ορισμένων από τις χρεώσεις που είχαν ανακοινώσει, με τις βασικότερες να σχετίζονται με συναλλαγές από ΑΤΜ, μετά και από ευρεία συνάντηση που είχε πραγματοποιηθεί για το ζήτημα αυτό στο Μέγαρο Μαξίμου.</p>
      <p>
        <b>Τι ανέφερε ο υπουργός Ανάπτυξης και Επενδύσεων</b>
      </p>
      <p>Ο υπουργός Ανάπτυξης και Επενδύσεων, κ. 'Αδωνις Γεωργιάδης, σε συνέντευξή του στον ΣΚΑΪ 100.3 αναφερόμενος στο ζήτημα είπε ότι «το υπουργείο Ανάπτυξης και Επενδύσεων δεν έχει καμία εμπλοκή στην έφοδο, που αποφασίστηκε από την ανεξάρτητη, βάσει του Συντάγματος, Επιτροπή Ανταγωνισμού».</p>
      <p>« Συνεπώς, δεν πρόκειται για πολιτική εμπλοκή αλλά για θεσμική λειτουργία του κράτους, όπως άλλωστε έχει ξαναγίνει στο παρελθόν και σε άλλους κλάδους, για παράδειγμα το 2012 στους κατασκευαστές. Ενδεχομένως, κάποιους να ξενίζει και σε κάποιους άλλους να αρέσει. Εφ' όσον το κοινό αίσθημα, όπως εκφράζεται και από τις καταγγελίες πολιτών στο Υπουργείο Ανάπτυξης, τα μέσα ενημέρωσης και προφανώς και στην Επιτροπή Ανταγωνισμού, είναι ότι υπάρχουν εναρμονισμένες πρακτικές, η Επιτροπή Ανταγωνισμού εντέλλεται από το Σύνταγμα να το διερευνήσει. 'Αρα, εφ' όσον η έρευνα έγινε στα πλαίσια του Νόμου, καλώς η Επιτροπή έκανε την δουλειά της. Δεν είναι δουλειά του υπουργού να κρίνει αν, πότε και πού θα κάνουν έφοδο», πρόσθεσε.</p>
      <related>
        <h4>σχετικά άρθρα</h4>
        <a href="http://www.enikos.gr/economy/682853/efodos-tis-epitropis-antagonismou-se-grafeia-trapezon%0A%20%20%20%20%0A"/>
        <a href="http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/681692/trapezes-aftes-einai-oi-promitheies-pou-katargountai%0A%20%20%20%20%0A"/>
        <a href="http://www.enikos.gr/economy/681579/freno-stis-yper-promitheies-poies-chreoseis-gia-trapezikes-synall%0A%20%20%20%20%0A"/>
        <a href="http://www.enikos.gr/economy/681023/vrochi-ta-prostima-gia-paremporio-afxithikan-oi-elenchoi%0A%20%20%20%20%0A"/>
        <a href="http://www.enikos.gr/economy/680957/sto-mikroskopio-100000-afm-daneiolipton%0A%20%20%20%20%0A"/>
        <a href="http://www.enikos.gr/economy/680845/erchontai-allages-stin-epitropi-antagonismou-pos-tha-exetazontai-%0A%20%20%20%20%0A"/>
        <a href="http://www.enikos.gr/economy/680619/promitheies-700-ekat-evro-pros-tis-trapezes-to-a-examino-tou-2019%0A%20%20%20%20%0A"/>
      </related>
    </article>
  </body>
</html>