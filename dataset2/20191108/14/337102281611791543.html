<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%BE%D8%AF%D8%A7%D9%81%D9%86%D8%AF-%D9%87%D9%88%D8%A7%DB%8C%DB%8C-%D8%A7%DB%8C%D8%B1%D8%A7%D9%86-%DB%8C%DA%A9-%D9%BE%D9%87%D9%BE%D8%A7%D8%AF-%D9%86%D8%A7%D8%B4%D9%86%D8%A7%D8%B3-%D8%B1%D8%A7-%D8%AF%D8%B1-%D9%85%D9%86%D8%B7%D9%82%D9%87-%D8%A8%D9%86%D8%AF%D8%B1-%D9%85%D8%A7%D9%87%D8%B4%D9%87%D8%B1-%D8%B3%D8%B1%D9%86%DA%AF%D9%88%D9%86-%DA%A9%D8%B1%D8%AF-20191108/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-08T14:05:46+00:00"/>
    <meta property="og:title" content="پدافند هوایی ایران یک پهپاد &quot;ناشناس&quot; را در منطقه بندر ماهشهر سرنگون کرد"/>
    <meta property="og:description" content="به گزارش خبرگزاریهای ایران، پدافند هوایی ارتش این کشور روز جمعه /۱۷ آبان/ ۸ نوامبر یک پهپاد &quot;ناشناس&quot; را در منطقه بندر ماهشهر، بندری در جنوب غربی ایران با موشک مورد هدف قرار داده و سرنگون کرده است."/>
  </head>
  <body>
    <article>
      <h1>پدافند هوایی ایران یک پهپاد "ناشناس" را در منطقه بندر ماهشهر سرنگون کرد</h1>
      <address><time datetime="2019-11-08T14:05:46+00:00">08 Nov 2019, 14:05</time> by <a rel="author">شاهرخ بهزادی</a></address>
      <p>
        <b>به گزارش خبرگزاریهای ایران، پدافند هوایی ارتش این کشور روز جمعه /۱۷ آبان/ ۸ نوامبر یک پهپاد "ناشناس" را در منطقه بندر ماهشهر، بندری در جنوب غربی ایران با موشک مورد هدف قرار داده و سرنگون کرده است.</b>
      </p>
      <p>ایسنا، خبرگزاری دانشجویان ایران بر اساس اظهارات سرتیپ علیرضا صباحی فرد، فرمانده نیروی پدافند هوایی ارتش نوشت:"بامداد امروز یک فروند پهپاد متجاوز توسط سامانه‌های بومی نیروی پدافند هوایی ارتش مستقر در منطقه عمومی ماهشهر تحت هدایت شبکه یکپارچه قرارگاه پدافند هوایی کشور منهدم شد."</p>
      <p>فرمانده نیروی پدافند هوایی ارتش همچنین گفته است: "این اقدام قاطع و شلیک موشک در واکنش به تجاوز یک فروند پهپاد متجاوز خارجی به حریم هوایی ایران بوده است و پهپاد متجاوز قبل از رسیدن به اماکن حساس با هوشیاری کامل شبکه یکپارچه پدافند هوایی کشور منهدم شد."</p>
      <p>به گفته این خبرگزاری، منابع محلی بامداد امروز، جمعه از شنیده شدن صدای انفجار در بندر ماهشهر خبر دادند.</p>
      <p>بر اساس گزارش تسنیم ، نزدیک به مواضع محافظه کاران و سپاه پاسدران که عموماً اطلاعات موثقی از موضوعات دفاعی کشور دارد، این پهپاد با استفاده از سیستم موشکی "مرصاد" مورد اصابت قرار گرفت.</p>
      <p>خبرگزاری فرانسه می نویسد که این دو خبرگزاری و هیچ منبع رسمی دیگری تا کنون جزئیاتی از این ماجرا و اینکه پهپاد مذکور متعلق به چه کشوری بوده است را اعلام نکرده‌اند.</p>
      <p>در همین حال، غلامرضا شریعتی استاندار خوزستان در گفت‌وگو با باشگاه خبرنگاران جوان در این باره گفت: "در نخستین ساعات اولیه بامداد جمعه یک فروند پهپاد ناشناس وارد حریم شهرستان ماهشهر شد که بلا فاصله پدافند ارتش جمهوری اسلامی وارد عمل شد. پدافند قرارگاه جنوب غرب ارتش جمهوری اسلامی مستقر در ماهشهر با شلیک موشک این پهپاد ناشناس را ساقط کرده که لاشه آن در نیزارهای اطراف ماهشهر سقوط کرد."</p>
      <p>وی افزود: "هم اکنون لاشه این پهپاد توسط نیروهای مسلح از لای نیزارها بیرون کشده شده و کارشناسان تحقیقات از آن را آغاز کرده‌اند."</p>
      <p>در همین حال، برخی منابع غیررسمی می‌گویند سرنگونی این پهپاد در قالب یک رزم شبانه و در جهت سنجش میزان آمادگی سامانه های پدافندی ارتش جمهوری اسلامی صورت گرفته است.</p>
      <p>یادآور می شویم که در تاریخ ۲۰ ژوئن ، ایران یک پهپاد(هواپیمای بدون سرنشین) آمریکایی را بر فراز تنگه هرمز با شلیک موشک سرنگون کرد. به گفته تهران این پهپاد آمریکایی "فضای هوایی ایران را نقض کرده بود". واشنگتن در آن هنگام پذیرفت که یک هواپیمای بدون سرنشین خود را ازدست داده است، اما  گفت که این هواپیما در فضای بین المللی پرواز می‌کرده است.</p>
      <p>در پی این ماجرا، دونالد ترامپ، رئیس جمهوری آمریكا گفت حمله تلافی جویانه آمریکا را در آخرین لحظه لغو کرد تا باعث تلفات سنگین انسانی در ایران نشود.</p>
      <p>تنش ها میان ایالات متحده و ایران از شش ماه گذشته بر بستر در گیری های نظامی در خلیج فارس و اصطکاک بر سر برنامه هسته ای ایران به نحو بی سابقه ای افزایش یافته و به نقطه اوج تازه ای رسیده است.</p>
      <p>بدنبال آغاز گام چهارم کاهش تعهدات برجامی از سوی ایران، واشنگتن دیروز( پنجشنبه) از جامعه بین الملل خواست كه اقدامات شدیدی را برای اعمال فشار بر ایران تدارک ببینند.</p>
      <p>ایران غنی سازی اورانیوم در سانتریفوژهای جدید سایت زیر زمینی فردو را از روز چهارشنبه آغاز کرد. ایران می گوید که این اقدام واکنشی به خروج یکجانبه آمریكا از توافق اتمی وین و برجام در سال ۲۰١۸ و بازگرداندن تحریم های اقتصادی آمریکا علیه ایران است.</p>
      <p> </p>
    </article>
  </body>
</html>