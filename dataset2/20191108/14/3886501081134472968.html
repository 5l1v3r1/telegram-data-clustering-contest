<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119058-bastac-dobro-je-sto-je-vesic-dobio-staratelja-na-celu-radne-grupe-za-stari-savski-most?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T14:45:04+00:00"/>
    <meta property="og:title" content="Bastać: Dobro je što je Vesić dobio staratelja na čelu radne grupe za Stari savski most"/>
    <meta property="og:description" content="Predsednik beogradskog odbora Stranke slobode i pravde Marko Bastać ocenio je danas da je dobra vest za Beogradjane što je zamenik gradonačelnika Goran Vesić dobio &quot;staratelja u vidu Zorane Mihajlović&quot;, na čelu radne grupe za Stari savski most, pošto je, kako je ocenio, &quot;svima jasno da Vesić ne ume ni kocke da složi kako treba, a kamo li da se bavi sudbinom jednog mosta&quot;.Bastać je u pisanoj izjavi ocenio i da je &quot;loša vest što je starateljka Gorana Vesića deo Vlade Ane Brnabić, koja od prvog dana štiti privilegovane i bogate, pa će i u ovom slučaju stati u zaštitu komfora stanovnika Beograda na vodi, na uštrb svih Beogradjana&quot;.&quot;Preko Starog savskog mosta se odvija 13 odsto ukupnog beogradskog saobraćaja, te bi bilo kakva intervencija na njemu dovela do potpunog kolapsa. Demontaža ovog mosta značila bi novo uništavanje kulturno-istorijske baštine prestonice, kao i poništavanje uspomene na antifašističku borbu Beogradjana&quot;, naveo je Bastać, a prenela Stranka slobode i pravde.Vlada Srbije formirala je juče posebnu…"/>
  </head>
  <body>
    <article>
      <h1>Bastać: Dobro je što je Vesić dobio staratelja na čelu radne grupe za Stari savski most</h1>
      <address>
        <time datetime="2019-11-08T14:45:04+00:00">08 Nov 2019, 14:45</time>
      </address>
      <p><b>Predsednik beogradskog odbora Stranke slobode i pravde Marko Bastać ocenio je danas da je dobra vest za Beogradjane što je zamenik gradonačelnika Goran Vesić dobio "staratelja u vidu Zorane Mihajlović", na čelu radne grupe za Stari savski most, pošto je, kako je ocenio, "svima jasno da Vesić ne ume ni kocke da složi kako treba, a kamo li da se bavi sudbinom jednog mosta".</b><br/><br/>Bastać je u pisanoj izjavi ocenio i da je "loša vest što je starateljka Gorana Vesića deo Vlade Ane Brnabić, koja od prvog dana štiti privilegovane i bogate, pa će i u ovom slučaju stati u zaštitu komfora stanovnika Beograda na vodi, na uštrb svih Beogradjana".<br/><br/>"Preko Starog savskog mosta se odvija 13 odsto ukupnog beogradskog saobraćaja, te bi bilo kakva intervencija na njemu dovela do potpunog kolapsa. Demontaža ovog mosta značila bi novo uništavanje kulturno-istorijske baštine prestonice, kao i poništavanje uspomene na antifašističku borbu Beogradjana", naveo je Bastać, a prenela Stranka slobode i pravde.<br/><br/>Vlada Srbije formirala je juče posebnu Radnu grupu za podršku izgradnje novog mosta preko reke Save u Beogradu kojom predsedava ministarka gradjevinarstva, saobraćaja i infrastrukture Zorana Mihajlović.<br/><br/>Članovi radne grupe su i predstavnici Ministarstva finansija, zamenik gradonačelnika Beograda Goran Vesić i članovi stručnih službi Grada Beograda, predstavnici Saobraćajnog instituta CIP i Republičke direkcije za imovinu.</p>
    </article>
  </body>
</html>