<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/spiros-kavalieratos/o-pitino-na-enwsei-oxi-na-dixasei.5635653.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T14:21:00+00:00"/>
    <meta property="og:title" content="Ο Πιτίνο να ενώσει, όχι να διχάσει"/>
    <meta property="og:description" content="Η αίγλη του Ρικ Πιτίνο ξεπερνάει το ελληνικό μπάσκετ. Ας ελπίσουμε να καταφέρει κι αυτό που κανείς δεν μπόρεσε μέχρι τώρα. Να ενώσει τους Ελληνες, που πάλι διχάζονται με αφορμή την Εθνική. Γράφει ο Σπύρος Καβαλιεράτος."/>
  </head>
  <body>
    <article>
      <h1>Ο Πιτίνο να ενώσει, όχι να διχάσει</h1>
      <h2>Η αίγλη του Ρικ Πιτίνο ξεπερνάει το ελληνικό μπάσκετ. Ας ελπίσουμε να καταφέρει κι αυτό που κανείς δεν μπόρεσε μέχρι τώρα. Να ενώσει τους Ελληνες, που πάλι διχάζονται με αφορμή την Εθνική. Γράφει ο Σπύρος Καβαλιεράτος.</h2>
      <address><time datetime="2019-11-08T14:21:00+00:00">08 Nov 2019, 14:21</time> by <a rel="author">Σπύρος Καβαλιεράτος</a></address>
      <p>Η <a href="https://www.sport24.gr/Basket/ElladaBasket/EthnikiBasket/">Εθνική ομάδα</a> έχει μπει εδώ και καιρό στη μέση για όλα τα υπόλοιπα προβλήματα που αντιμετωπίζει το μπάσκετ στην Ελλάδα. <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">Η συμφωνία της ΕΟΚ με τον Ρικ Πιτίνο</a> σε κάθε άλλη περίπτωση θα έπρεπε να ενώνει, αλλά ακόμα και τώρα φαίνεται πως διχάζει. Ποιος φταίει γι αυτό; Ε, ας κοιταχτούν όλοι στον καθρέφτη και μερικοί θα αναγνωρίσουν τον υπαίτιο στην εικόνα που θα δουν απέναντι.</p>
      <p>Από κάθε άποψη το ότι ο Αμερικανός θρύλος του μπάσκετ θα κάθεται στον πάγκο της Εθνική είναι σπουδαία υπόθεση. Φαίνεται από το γεγονός ότι γέμισε κάμερες, φωτογράφους και δημοσιογράφους το αεροδρόμιο και τα γραφεία της ΕΟΚ. Αλήθεια, πόσες άλλες φορές έχει συμβεί αυτό για προπονητές στην Εθνική;</p>
      <p>Ο Ρικ Πιτίνο είναι διαφήμιση για την Ελλάδα σε όλο τον μπασκετικό κόσμο αν μη τι άλλο, δίνει στην Εθνική μας μια διαφορετική αίγλη. Από κάθε άποψη, λοιπόν, ο Γιώργος Βασιλακόπουλος έκανε κίνηση ματ, <a href="https://www.sport24.gr/Sports/sxedio-nomoy-sta-xarakwmata-gia-to-orio-twn-70-etwn.5633535.html">τη στιγμή μάλιστα που βρίσκεται σε "πόλεμο" με την κυβέρνηση με αφορμή το σχέδιο νόμου.</a></p>
      <p>Με τους περισσότερους άλλωστε Υφυπουργούς αθλητισμού (πλην Ορφανού) ήταν απέναντι, στην προκειμένη όμως η κόντρα φαίνεται να ξεπερνά κάθε προηγούμενο. Ο Λευτέρης Αυγενάκης έχει βάλει το όριο ηλικίας και φωτογραφίζει τον Βασιλακόπουλο και ο πρόεδρος της Ομοσπονδίας δεν χάνει την ευκαιρία να απαντάει. Ακόμα <a href="https://www.sport24.gr/Basket/ElladaBasket/h-mphxth-toy-vasilakopoyloy-gia-ton-aygenakh.5635342.html">με μορφή χιούμορ ή αν θέλετε στην... σύγχρονη γλώσσα με τρολάρισμα.</a></p>
      <p>Ο πρόεδρος της ΕΟΚ, λοιπόν, έκανε την κίνησή του και θύμισε τον τρόπο που διοικούσε παλιότερα, αλλά το θέμα μας στην προκειμένη δεν είναι ούτε η κόντρα της Πολιτείας με τους Ομοσπονδιάρχες, αλλά ο τρόπος που πρέπει το ελληνικό μπάσκετ υποδέχεται μια πραγματικά σπουδαία κίνηση. Δυστυχώς, οι πρώτες ενδείξεις δεν μας κάνουν να ελπίζουμε σε κάτι διαφορετικό, δυστυχώς ο διχασμός φαίνεται κυριαρχεί και πάλι. Υπάρχει πάντα μια μικρή μερίδα που διαχωρίζει τα οπαδικά και τα όποια συμφέροντα και κοιτάζει μόνο το κομμάτι της Εθνικής, υπάρχουν όμως και οι πολλοί που άδικα ή δίκαια προβάλλουν ό,τι τους βολεύει.</p>
      <figure>
        <img src="https://www.sport24.gr/genika/article5635651.ece/BINARY/w620/Untitled+1.jpg"/>
      </figure>
      <p>Γι αυτό και από τη μία πλευρά διαβάζουμε ήδη ότι πρόκειται για επιτυχία του <a href="https://www.sport24.gr/Basket/OmadesBasket/A1Panathinaikos/">Παναθηναϊκού </a>και ότι μόνο ο Παναθηναϊκός είναι το μπάσκετ στην Ελλάδα (αν είμαστε υπερβολικοί συγχωρέστε μας), από την άλλη ότι πρόκειται για στήριξη του Παναθηναϊκού στην Ομοσπονδία επειδή δέχεται επιθέσεις από τον <a href="https://www.sport24.gr/Basket/OmadesBasket/A1Olympiakos/">Ολυμπιακό </a>και την Πολιτεία. Και πολλά άλλα στο... περίπου, που δείχνουν ότι είναι τόσο βαθιά ριζωμένο το μίσος στους Ελληνες, που ακόμα και μια τόσο ωραία είδηση - όπως η πρόσληψη Πιτίνο - γίνεται αμέσως αντικείμενο εκμετάλλευσης.</p>
      <p>Δεν περίμενε κανείς, βέβαια, κάτι διαφορετικό, τουλάχιστον όμως ας περιμένουμε την κατάληξη. Κι ας ελπίσουμε ότι αυτή η προσωπικότητα που έρχεται από τις ΗΠΑ και αξίζει τον σεβασμό όλων των Ελλήνων, να βοηθήσει και τους Ελληνες να βρουν μια κοινή γραμμή. Μια χρυσή τομή να πάψει αυτό το μίσος και ο αλληλοσπαραγμός, που όποιος πιστεύει ότι προέρχεται μόνο από την πλευρά του Πειραιά, είναι βαθιά νυχτωμένος.</p>
      <p>Ο Πιτίνο είναι ένας μεγάλος μπασκετικός, μια εγγύηση ότι κάτι καλό θα συμβεί το καλοκαίρι. Και μακάρι να μείνει στον πάγκο της Εθνικής για χρόνια, να του δοθούν τα κλειδιά και να πάρει στους ώμους του όλες τις Εθνικές από τους παίδες μέχρι τους μεγάλους. Το ελληνικό μπάσκετ χρειάζεται τον Ρικ Πιτίνο σε όλα τα επίπεδα, αυτό που δεν χρειάζεται είναι τους επαγγελματίες διχαστές, που εδώ και χρόνια κάνουν μόνο κακό στο αγαπημένο μας άθλημα. Ρικ, προχώρα και άλλαξέ τα όλα. Και αυτά...</p>
      <p>ΥΓ: Το Προολυμπιακό αρχίζει στις 23 Ιουνίου και τελειώνει στις 28 Ιουνίου. Θα είναι δύσκολο, λοιπόν, για τον Γιάννη Αντετοκούνμπο να βρίσκεται στο τουρνουά. Ολα θα εξαρτηθούν από την πορεία των Μπακς στα πλέι οφ του ΝΒΑ.</p>
    </article>
  </body>
</html>