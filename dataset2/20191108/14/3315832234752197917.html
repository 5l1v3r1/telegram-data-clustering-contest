<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/aca6c0979ae8791f/miliardarul-michael-bloomberg-fost-primar-al-new-york-ului-va-intra-in-cursa-pentru-prezidentialele-din-sua.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T14:16:05+00:00"/>
    <meta property="og:title" content="Miliardarul Michael Bloomberg, fost primar al New York-ului, va intra în cursa pentru prezidențialele din SUA"/>
    <meta property="og:description" content="Donald Trump ar putea avea un contracandidat extrem de puternic la viitoarele alegeri prezidențiale. Miliardarul Michael Bloomberg (77 de ani), fost primar al New York-ului, se gândeşte în mod serios să intre în cursa pentru nominalizarea din partea democraţilor la scrutinul din 2020."/>
  </head>
  <body>
    <article>
      <h1>Miliardarul Michael Bloomberg, fost primar al New York-ului, va intra în cursa pentru prezidențialele din SUA</h1>
      <address><time datetime="2019-11-08T14:16:05+00:00">08 Nov 2019, 14:16</time> by <a rel="author">Jurnal.md</a></address>
      <p>
        <b>Donald Trump ar putea avea un contracandidat extrem de puternic la viitoarele alegeri prezidențiale. Miliardarul Michael Bloomberg (77 de ani), fost primar al New York-ului, se gândeşte în mod serios să intre în cursa pentru nominalizarea din partea democraţilor la scrutinul din 2020.</b>
      </p>
      <p>Bloomberg, mogul media şi filantrop, cu trei mandate de edil al NY, este sceptic că vreunul dintre actualii candidaţi democraţi îl poate învinge pe preşedintele republican Donald Trump anul viitor, a afirmat purtătorul său de cuvânt, Howard Wolfson, potrivit Agerpres.</p>
      <p>Conform unor surse apropiate lui Bloomberg, acesta strânge deja semnăturile necesare pentru a-şi depune candidatura în statul Alabama, unde legea prevede că termenul limită pentru înregistrarea candidaţilor este vineri.</p>
      <p>Decizia lui Bloomberg ar putea tulbura serios apele în tabăra democrată cu doar trei luni înaintea declanşării alegerilor primare.</p>
      <p>Partidul democrat, care numără în prezent 17 aspiranţi, s-a coagulat, potrivit sondajelor, în jurul a patru competitori principali: senatorii Elizabeth Warren şi Bernie Sanders, din aripa progresistă a formațiunii, fostul vicepreşedinte Joe Biden şi primarul din South Bend (Indiana), Pete Buttigieg, care reprezintă aripa mai moderată.</p>
      <p>„Dacă Mike (Bloomberg, n.r.) va candida, el le-ar oferi o nouă opţiune democraţilor (...) Mike ar fi capabil să lupte cu Trump şi să câştige”, a mai spus Wolfson.</p>
      <p>Bloomberg, care susţine lupta împotriva schimbării climatice şi a violenţei cu arme de foc, s-a arătat critic faţă de senatoarea Warren şi planul ei de a institui o taxă asupra celor super-bogaţi, pentru a finanţa programe precum asistenţă medicală şi studii la nivel de colegiu gratuite.</p>
      <p>Dacă va intra în competiţie, Bloomberg le va face concurenţă, cel mai probabil, unor candidaţi precum Biden şi Buttigieg ca alternativă moderată la progresismul lui Warren.</p>
      <p>La fel de probabil este că îl va aştepta un drum dificil cu aripa liberală a partidului, preocupată de pătrunderea banilor corporaţiilor în politică şi de inegalitatea de venituri din America.</p>
      <p>„Mai mulţi miliardari încercând să intre în politică nu este, cu siguranţă, schimbarea de care America are nevoie”, a declarat managerul campaniei lui Sanders, Faiz Shakir.</p>
      <p>La rândul său, Elizabeth Warren a reacţionat la ştirea despre intenţiile lui Bloomberg trimiţându-i pe Twitter un link care îi arată cât ar plăti sub taxa pe avere propusă de ea.</p>
      <p>Bloomberg, pe care revista Forbes îl plasează pe locul 8 între cei mai bogaţi americani, cu o avere estimată la 53,4 miliarde de dolari, şi-ar putea finanţa campania în mare măsură singur, ceea ce i-ar permite să-şi lanseze rapid candidatura.</p>
      <p>La 77 de ani, el ar fi al doilea cel mai vârstnic candidat printre democraţi, după Sanders, care are 78.</p>
    </article>
  </body>
</html>