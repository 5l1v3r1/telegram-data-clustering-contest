<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/dresscode-Gala-Met-2020-filosof-Henri-Bergson-laduree-amfitrions-meryl-streep-emma-stone-linmanuel-miranda_0_2340366101.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T14:41:54+00:00"/>
    <meta property="og:title" content="La Met Gala del 2020 tindrà el concepte filosòfic de 'la durada' com a 'dress code'"/>
    <meta property="og:description" content="Meryl Streep, Emma Stone i Lin-Manuel Miranda seran alguns dels amfitrions de la gala"/>
  </head>
  <body>
    <article>
      <h1>La Met Gala del 2020 tindrà el concepte filosòfic de 'la durada' com a 'dress code'</h1>
      <h2>Meryl Streep, Emma Stone i Lin-Manuel Miranda seran alguns dels amfitrions de la gala</h2>
      <address>
        <time datetime="2019-11-08T14:41:54+00:00">08 Nov 2019, 14:41</time>
      </address>
      <p>Els actors Meryl Streep, Emma Stone i Lin-Manuel Miranda seran els amfitrions de la Met Gala de l'any que ve, un dels esdeveniments benèfics més sonats del món de la moda i que organitza l'editora de la revista <i>Vogue</i>, Anna Wintour. Aquesta és la primera vegada que Streep va a la festa. El mateix passa amb Miranda. El Museu Metropolità de Nova York (Met), que celebra el seu 150è aniversari, utilitza aquesta gala per finançar bona part de les activitats del seu Institut del Vestit.</p>
      <p>El dissenyador francès Nicolas Ghesquière, director creatiu de la firma Louis Vuitton, és el quart amfitrió de l'esdeveniment, que se celebrarà el 4 de maig del 2020 i que estarà patrocinat per aquesta casa de la moda parisenca, assenyala un comunicat del Met. La cinquena amfitriona serà Wintour, que porta ocupant-se d'aquest esdeveniment des del 1999.</p>
      <p>Mentre que en anys anteriors els convidats de la Met Gala s'havien de vestir inspirant-se en conceptes com el punk, el catolicisme o el camp, la institució cultural indica que la propera edició la temàtica de l'esdeveniment serà <i>la durada</i>.</p>
      <h3>La gran exposició</h3>
      <p>Juntament amb la celebració de la gala, que reuneix una llarga llista de cares conegudes, el Met organitza, com cada any, una gran exposició de vestits. "Emprant el concepte de <i>la durada</i> del filòsof Henri Bergson –que el temps flueix, s'acumula i és indivisible–, l'exhibició explorarà com la roba genera associacions atemporals que fusionen el passat, el present i el futur", explica la institució cultural en la nota que han distribuït.</p>
      <p>En total, s'exposaran 160 vestits de dona que daten des del 1870 –quan es va fundar el Museu Metropolità de Nova York– fins a l'actualitat. L'escriptora britànica Virginia Woolf servirà de "narradora fantasma" a través de passatges d'algunes de les seves famoses novel·les. Encara que Wintour generalment fuig del color negre, l'exposició, organitzada en ordre cronològic, utilitzarà peces negres per explicar el "progressiu calendari de la modernitat" i per demostrar el "ritme ràpid" de la moda. Des que Wintour es va fer càrrec de la seva organització fa 20 anys, l'esdeveniment ha anat guanyant importància amb cada edició. El 2019 va aconseguir recaptar 15 milions de dòlars.</p>
    </article>
  </body>
</html>