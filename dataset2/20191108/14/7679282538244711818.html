<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-rishabh-pant-who-struggling-with-bad-form-got-support-from-bcci-president-sourav-ganguly-here-is-what-he-says-2838894.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T14:27:52+00:00"/>
    <meta property="og:title" content="खराब फॉर्म से जूझ रहे ऋषभ पंत को मिला BCCI अध्यक्ष सौरव गांगुली का समर्थन"/>
    <meta property="og:description" content="विकेट के पीछे और बल्ले से संघर्ष कर रहे ऋषभ पंत का बीसीसीआई अध्यक्ष सौरव गांगुली ने समर्थन करते हुए कहा कि यह विकेटकीपर बल्लेबाज शानदार खिलाड़ी है और समय के साथ उनके खेल में निखार आयेगा। पंत..."/>
  </head>
  <body>
    <article>
      <h1>खराब फॉर्म से जूझ रहे ऋषभ पंत को मिला BCCI अध्यक्ष सौरव गांगुली का समर्थन</h1>
      <address><time datetime="2019-11-08T14:27:52+00:00">08 Nov 2019, 14:27</time> by <a rel="author">लाइव हिन्दुस्तान टीम,नई दिल्ली</a></address>
      <p>विकेट के पीछे और बल्ले से संघर्ष कर रहे ऋषभ पंत का बीसीसीआई अध्यक्ष सौरव गांगुली ने समर्थन करते हुए कहा कि यह विकेटकीपर बल्लेबाज शानदार खिलाड़ी है और समय के साथ उनके खेल में निखार आयेगा। पंत बांग्लादेश के खिलाफ मौजूदा श्रृंखला में खराब फार्म से गुजर रहे हैं । गांगुली से जब पूछा गया कि क्या उन्हें विकेट के पीछे महेन्द्र सिंह धोनी की कमी खल रही है तो उन्होंने कहा, '' वह (पंत) शानदार खिलाड़ी है। उसे थोड़ा समय देने की जरूरत है, वह अच्छा करेगा।</p>
      <p>गांगुली ने कहा, ''वह धीरे-धीरे परिपक्व होगा, आपको उसे समय देना होगा। भारतीय टीम ने कल (गुरुवार को) शानदार खेल दिखाया। बांग्लादेश के खिलाफ पहले टी20 अंतरराष्ट्रीय में 26 गेंद में 27 रन बनाने वाले पंत की खराब विकेटकीपिंग और गलत डीआरएस का खामियाजा टीम को भुगतना पड़ा था और बांग्लादेश की टीम पहली बार टी20 में भारत को हराने में सफल रही।</p>
      <p>
        <b>
          <a href="https://www.livehindustan.com/cricket/story-shikhar-dhawan-epic-fun-with-yuzvendra-chahal-and-khaleel-ahmed-on-akshay-kumar-character-bala-ke-side-effects-housefull-4-watch-video-2838388.html">VIDEO: जब शिखर धवन बने 'Bala' तो खलील-चहल ने इस तरह लिए उनसे मजे</a>
        </b>
      </p>
      <p>दूसरे टी20 में उन्होंने आसान स्टंपिंग की लेकिन विकेट के आगे गेंद पकड़ने के कारण यह नाबोल हो गयी। उन्होंने हालांकि इसके बाद शानदार रन आउट और स्टंपिंग करके खुद से दबाव कुछ कम किया। गांगुली ने इस मौके पर कहा कि बांग्लादेश के खिलाफ ईडन गार्डन में 22 से 26 नवंबर तक होने वाले दिन/रात्रि क्रिकेट मैच के पहले दिन बांग्लादेश की प्रधानमंत्री शेख हसीना घंटी बजाकर मैच शुरू होने की घोषणा करेंगी।</p>
      <p>इस मौके पर बंगाल क्रिकेट संघ उन सभी क्रिकेटरों को सम्मानित करेगा जो भारत और बांग्लादेश के बीच 2000 में खेले गये पहले टेस्ट मैच की टीम में शामिल थे। गांगुली ने इस मुकाबले में पहली बार टेस्ट टीम की अगुवाई की थी। उन्होंने कहा, ''सब ने पुष्टि कर दी है। हम दोपहर में सबका स्वागत करेंगे।</p>
      <p>
        <b>
          <a href="https://www.livehindustan.com/cricket/story-happy-birthday-brett-lee-here-is-how-legendary-sachin-tendulkar-wishes-him-with-sharing-a-special-pic-2838654.html">सचिन तेंदुलकर ने खास अंदाज में ब्रेट ली को दी जन्मदिन की बधाई</a>
        </b>
      </p>
      <p>इस टेस्ट मैच के दौरान अभिनव बिंद्रा, एमसी मेरीकोम और पीवी सिंधू जैसे दिग्गज ओलंपिक पदक विजेताओं के साथ महान क्रिकेटर सचिन तेंदुलकर को आमंत्रण कर उन्हें सम्मानित करने की योजना है।</p>
    </article>
  </body>
</html>