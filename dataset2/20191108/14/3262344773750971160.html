<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33008/seggiolini-dispositivi-antiabbandono-sanzioni-requisiti-tecnici"/>
    <meta property="og:site_name" content="DDay.it"/>
    <meta property="article:published_time" content="2019-11-08T14:18:00+00:00"/>
    <meta property="og:title" content="Obbligo dei seggiolini antiabbandono, è caos: prodotti introvabili e requisiti incerti. Si pensa di bloccare le multe"/>
    <meta property="og:description" content="I dispositivi antiabbandono, come i seggiolini, sono introvabili: il mercato non era pronto. Il ministro De Micheli: &quot;Probabilmente si farà un emendamento per spostare le sanzioni&quot;."/>
  </head>
  <body>
    <article>
      <h1>Obbligo dei seggiolini antiabbandono, è caos: prodotti introvabili e requisiti incerti. Si pensa di bloccare le multe</h1>
      <h2>I dispositivi antiabbandono, come i seggiolini, sono introvabili: il mercato non era pronto. Il ministro De Micheli: "Probabilmente si farà un emendamento per spostare le sanzioni".</h2>
      <address><time datetime="2019-11-08T14:18:00+00:00">08 Nov 2019, 14:18</time> by <a rel="author">Massimiliano Di Marco</a></address>
      <p>La diatriba sull'obbligo dei seggiolini antiabbandono non si conclude. Anzi, con il passare delle ore non fa che aumentare. Ciò perché dopo l'entrata in vigore ieri, 7 novembre, la situazione è diventata ancora più complicata: i seggiolini antiabbandono o sistemi di allarme aggiuntivi non si trovano nei negozi; i produttori non conoscono ancora le caratteristiche tecniche precise per poter essere conformi e, tanto meno, sono state annunciate le modalità per ricevere il contributo di 30 euro. Ora le parole del ministro delle Infrastrutture e dei Trasporti Paola De Micheli cambiano ancora la situazione. "<i>La discussione che si è animata giustamente in Parlamento</i> - ha detto in un video su <a href="https://www.facebook.com/ufficiostampa.demicheli/videos/2773388526015126/">Facebook</a> - <i>probabilmente porterà a un emendamento per spostare le sanzioni</i>". Il ministro De Micheli ha inoltre consigliato alle famiglie di conservare le ricevute di acquisto per poter ricevere "nelle prossime settimane" i 30 euro previsti. </p>
      <p>Dal 7 novembre, infatti, chi viene trovato privo del seggiolino di antiabbandono, obbligatorio per i bambini fino ai 4 anni di età, <b>rischia una multa tra 81 e 126 euro</b>.</p>
      <p>Oltre al danno, però, c'è la beffa: chi prova ad acquistare un dispositivo ora si sente dire che <b>bisogna aspettare settimane</b>. Per un motivo semplice: il mercato non era pronto e la domanda è stata ovviamente altissima. Servivano 1,8 milioni di dispositivi antiabbandono per esaudire la domanda della famiglie; al momento dell'entrata in vigore dell'obbligo, invece, erano disponibili solo poche centinaia di migliaia di dispositivi.</p>
      <p> </p>
      <h3>I requisiti tecnici richiesti</h3>
      <p>Quali sono i requisiti richiesti per adempiere all'obbligo? Il dispositivo antiabbandono può essere di tre tipi, come scritto nel <a href="http://www.mit.gov.it/sites/default/files/media/notizia/2019-11/DM%20firmato_Seggiolini_0.pdf">decreto ministeriale</a>: integrato nel seggiolino stesso; un accessorio del veicolo o "indipendente sia dal sistema di ritenuta per bambini sia dal veicolo". </p>
      <p>A chiarire la questione ci ha pensato <a href="https://www.poliziadistato.it/articolo/155dc3e00569eea811082232">una nota della Polizia</a>. Quest'ultima ha precisato che non è necessaria l'omologazione, ma i dispositivi "devono essere conformi alle prescrizioni tecniche". Cosa attestano tali prescrizioni? Il dispositivo, per esempio, deve segnalare l'abbandono di un bambino mediamente segnali in grado di attirare l'attenzione del conducente "attraverso appositi segnali visivi e acustivi o visivi e aptici, percepibili all'interno o all'esterno del veicolo".</p>
      <p>Qui la prima nota dolente: <b>se una persona dimentica il bambino in auto e poi si allontana, non può sentire un allarme che viene percepito solo all'interno del veicolo</b>. Quel "all'interno o all'esterno" rischia, quindi, di creare un buco importante nelle caratteristiche tecniche. Di conseguenza, l'efficacia del dispositivo antiabbandono (seggiolino o accessorio esterno che sia) viene meno a causa delle stesse prescrizioni tecniche necessarie per la conformità.</p>
      <p>Altri requisiti tecnici essenziali includono: l'attivazione automatica del dispositivo a ogni utilizzo; la dotazione di un "sistema di comunicazione automatico per l'invio" tramite connessioni senza fili e la segnalazione al conducente dei bassi livelli di carica rimanente se il dispositivo è alimentato a batteria.</p>
      <p> </p>
      <h3>La situazione è confusa. Anche chi l'ha comprato rischia la fregatura</h3>
      <p>Per il momento, la situazione è molto confusa. Il "pasticcio" ora è fatto e il ministero delle Infrastrutture e dei Trasporti sta cercando di porre rimedio in qualche modo rimedio. In mezzo, nel frattempo, ci vanno i vigili (che, in questo momento sulle strade, non sanno se multare o no) e le famiglie.</p>
      <p>Sì, perché i "fortunati" che sono riusciti ad acquistare un dispositivo antiabbandono rischiano di aver acquistato un seggiolino o un accessorio che poi sarà giudicato non conforme. I venditori stessi, infatti, oggi non rilasciano alcun attestato perché, a loro volta, non vogliono rischiare.</p>
    </article>
  </body>
</html>