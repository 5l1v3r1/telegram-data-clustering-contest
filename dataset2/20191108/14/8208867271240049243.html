<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/11/08/news/milan_ibrahimovic_frenata-240600496/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T14:01:00+00:00"/>
    <meta property="og:title" content="Milan, frena su Ibrahimovic: no a soldi per stelle sul viale del tramonto"/>
    <meta property="og:description" content="In un passaggio di un recente discorso dell'ad Gazidis la posizione della società sull'eventuale ritorno dello svedese, che sembra più"/>
  </head>
  <body>
    <article>
      <h1>Milan, frenata su Ibrahimovic: no a soldi per stelle sul viale del tramonto</h1>
      <h2>In un passaggio di un recente discorso dell'ad Gazidis la posizione della società sull'eventuale ritorno dello svedese, che sembra più orientato verso il Bologna</h2>
      <address><time datetime="2019-11-08T14:01:00+00:00">08 Nov 2019, 14:01</time> by <a rel="author">STEFANO SCACCHI</a></address>
      <p><b>MILANO -</b> Arriva la precisazione della Major League Soccer sulle dichiarazioni del commissioner del campionato di calcio nordamericano, Don Garber, a proposito del passaggio di Ibrahimovic al Milan, che ieri sera hanno fatto in breve il giro del mondo. "Nonostante molte ricostruzioni errate, Don Garber non ha dichiarato che Ibrahimovic ha firmato per il Milan", puntualizza Dan Courtemanche, vicepresidente esecutivo dell'area comunicazione della MLS.</p>
      <h3>Corteggiamento, non firma</h3>
      <p>Il concetto espresso da Garber, in un passaggio dell'intervista concessa alla ESPN, è più sfumato:<a href="https://www.repubblica.it/sport/calcio/serie-a/milan/2019/11/07/news/mls_il_commissioner_graber_annuncia_il_milan_ha_ingaggiato_ibrahimovic_-240540372/"> "Il Milan sta cercando Ibrahimovic"</a>, è il senso più corretto della frase del dirigente MLS per spiegare perché quasi sicuramente lo svedese non resterà ai Los Angeles Galaxy al termine di questa stagione. L'attaccante di Malmoe, 38 anni compiuti da un mese, è pronto a un'altra avventura da gennaio del prossimo anno. Il Milan nega però di essere sulle tracce del suo ex centravanti decisivo nella conquista dell'ultimo scudetto otto anni fa. Sarebbe un inserimento fuori dalla politica attuale del club rossonero. L'ad Gazidis è stato chiaro in un passaggio del suo discorso all'assemblea dei soci dello scorso 28 ottobre: "Se il nostro primario obiettivo fosse sprecare soldi per stelle sul viale del tramonto, metteremmo il club in una posizione pessima dal punto di vista finanziario e anche la squadra in campo sarebbe in declino. Questo non è accettabile". In controluce, dietro quelle parole, è possibile intravedere il riferimento a un'operazione simile a quella che riporterebbe in rossonero Ibrahimovic (invocato da molti tifosi come un possibile rimedio al momento deludente).</p>
      <h3>Bologna ci crede</h3>
      <p>Ecco perché il club rossonero frena sulle frase di Garber. Senza dimenticare che probabilmente lo stesso Ibrahaimovic non è così convinto di riuscire a essere ancora trascinante a 38 anni in una squadra come il Milan. Questa considerazione, alla quale ha fatto cenno Paolo Maldini in una recente dichiarazione, può essere fonte di riflessione perché lo svedese ha lasciato ottimi ricordi sulla piazza rossonera. Quindi è giusto capire in anticipo se la condizione attuale può essere all'altezza delle immagini lasciate a inizio decennio. Non si nasconde invece il Bologna. Il club emiliano pensa a Ibrahimovic, complice la presenza in panchina di Sinisa Mihajlovic vice allenatore di Mancini ai tempi dello svedese con la maglia dell'Inter. E l'attaccante, lusingato dalla chiamata del tecnico serbo, riflette su questa opportunità. Ma da qui a fine anno potrebbero entrare in scena altre pretendenti. La volata a chi vuole Ibrahimovic è stata lanciata.</p>
    </article>
  </body>
</html>