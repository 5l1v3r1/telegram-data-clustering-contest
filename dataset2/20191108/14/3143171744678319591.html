<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/bancarotta-fraudolenta-da-2-milioni-denunciato-imprenditore-di-santagata-militello.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T14:12:50+00:00"/>
    <meta property="og:title" content="Bancarotta fraudolenta da 2 milioni. Denunciato imprenditore di Sant’Agata Militello"/>
    <meta property="og:description" content="Sequestro da 2,6 milioni, contestata anche l'evasione fiscale"/>
  </head>
  <body>
    <article>
      <h1>Bancarotta fraudolenta da 2 milioni. Denunciato imprenditore di Sant’Agata Militello</h1>
      <address><time datetime="2019-11-08T14:12:50+00:00">08 Nov 2019, 14:12</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Sequestro da 2,6 milioni, contestata anche l'evasione fiscale</i>
      </p>
      <p>Annotava in contabilità passività inesistenti, sottraendo quasi due milioni di euro alle casse aziendali. La Guardia di Finanza di Messina ha denunciato per bancarotta fraudolenta e omessa dichiarazione un noto imprenditore di Sant’Agata Militello, che opera nel settore della lavorazione delle pietre e del marmo.</p>
      <p>Le indagini, condotte dalle Fiamme Gialle della Tenenza di Sant’Agata di Militello e coordinate dal Gruppo di Milazzo, sono state dirette dal sostituto procuratore di Patti, Andrea Apollonio. Gli investigatori hanno analizzato i bilanci, le scritture contabili e una grossa mole di documentazione, per poi fare anche una verifica fiscale e proporre il recupero a tassazione delle somme indebite.</p>
      <p>La Procura di Patti ha chiesto e ottenuto dal locale Tribunale l’emissione di un decreto di sequestro preventivo, a firma del giudice per le indagini preliminari, Eugenio Aliquò, per oltre 2 milioni e 600mila euro (in denaro e beni), cioè i 2 milioni più la cifra evasa.</p>
    </article>
  </body>
</html>