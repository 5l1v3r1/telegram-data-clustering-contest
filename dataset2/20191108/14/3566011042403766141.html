<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545651.html/%D8%B4%D8%B1%D8%A7%DB%8C%D8%B7-%D8%AA%D8%BA%DB%8C%DB%8C%D8%B1-%D9%86%DA%A9%D9%86%D8%AF-%D8%AF%D8%B1-%D9%85%D8%B3%DB%8C%D8%B1-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%AD%D8%B1%DA%A9%D8%AA-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:42:00+00:00"/>
    <meta property="og:title" content="شرایط تغییر نکند در مسیر کاهش تعهدات حرکت می کنیم"/>
    <meta property="og:description" content="معاون سیاسی وزیر خارجه حفظ منافع جمهوری اسلامی را مهمتر از حفظ یک توافق خواند و گفت: به اندازه کافی به دیپلماسی فرصت داده ایم و اگر شرایط تغییر نکند، در مسیر کاهش تعهدات حرکت می کنیم."/>
  </head>
  <body>
    <article>
      <h1>شرایط تغییر نکند در مسیر کاهش تعهدات حرکت می کنیم</h1>
      <h2>عراقچی در مسکو:</h2>
      <address>
        <time datetime="2019-11-08T14:42:00+00:00">08 Nov 2019, 14:42</time>
      </address>
      <p>معاون سیاسی وزیر خارجه حفظ منافع جمهوری اسلامی را مهمتر از حفظ یک توافق خواند و گفت: به اندازه کافی به دیپلماسی فرصت داده ایم و اگر شرایط تغییر نکند، در مسیر کاهش تعهدات حرکت می کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید عباس عراقچی معاون سیاسی وزیر امور خارجه ایران امروز (جمعه) در حاشیه «کنفرانس بین المللی منع گسترش تسلیحات هسته‌ای و خلع سلاح» گفت: هیچ کشوری در حسن نیت ایران در حفظ برجام تردید ندارد.</p>
      <p>عراقچی افزود: در عین حال هیچ کشوری تردید ندارد که اگر ایران از منافع برجام بهره‌مند نشود، به کاهش تعهدات برجامی ادامه خواهد داد. معاون وزیر امور خارجه با بیان اینکه حفظ منافع جمهوری اسلامی ایران مهمتر از حفظ یک توافق است، گفت: ایران از یک سو اراده خود را برای عمل به تعهدات برجامی و از سوی دیگر کاهش تعهدات در صورت عمل نکردن دیگر کشور‌ها به تعهداتشان را بطور شفاف نشان داده است.   عراقچی تصریح کرد: ایران به اندازه کافی به دیپلماسی فرصت داده و اگر شرایط تغییر نکند، در مسیر کاهش تعهدات حرکت خواهیم کرد.   وی با اشاره به فرصت دو ماهه جدید برای دیپلماسی، گفت: قاطعیت جمهوری اسلامی ایران در دفاع از منافع خود روشن است و این موضوعی است که در همه محافل بین المللی مورد بحث قرار دارد. عراقچی با اشاره به انزوای بین المللی آمریکا، گفت: بسیاری از کشور‌ها، از جمله شرکت کنندگان در این کنفرانس بین المللی، یکجانبه گرایی آمریکا را محکوم می‌کنند.   معاون وزیر امور خارجه کشورمان افزود: حتی بسیاری از کشور‌های اروپایی نیز یکجانبه گرایی مفرط آمریکا را محکوم می‌کنند و امروزه حرکتی در سراسر جهان علیه این یکجانبه گرایی شکل گرفته که هر روز تقویت می‌شود.   وی که با خبرگزاری صدا و سیما گفتگو می کرد، برجام را نماد شاخص این حرکت جهانی عنوان کرد و گفت: این موضوع در همه محافل بین المللی، بحث روز است.   کنفرانس بین‌المللی عدم اشاعه با عنوان «انرژی هسته‌ای- خلع سلاح و عدم اشاعه» که از امروز با حضور مقامات و شخصیت‌های ۴۰ کشور جهان و چند نهاد مهم بین المللی از جمله سازمان ملل متحد و آژانس بین المللی انرژی اتمی در مسکو آغاز شد، سه روز ادامه خواهد یافت.   دیدار و گفتگو با مقامات کشور‌های شرکت کننده، از جمله «سرگئی ریابکوف» و «میخائیل بوگدانف» معاونان وزیر امور خارجه روسیه و سخنرانی در نشست تخصصی برجام با حضور مذاکره کنندگان کشور‌های باقیمانده در برجام از دیگر برنامه‌های عباس عراقچی در مسکو خواهد بود.   انتهای پیام/</p>
    </article>
  </body>
</html>