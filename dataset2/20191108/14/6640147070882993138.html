<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/smartphone-utilizzati-come-pos-ecco-la-soluzione-di-mastercard-e-intesa-sanpaolo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T14:06:00+00:00"/>
    <meta property="og:title" content="Smartphone utilizzati come POS, ecco la soluzione di Mastercard e Intesa Sanpaolo"/>
    <meta property="og:description" content="Tap on Phone, presentata da Mastercard e Intesa Sanpaolo, è una soluzione sperimentale che permette di utilizzare lo smartphone come POS per i pagamenti. Il tutto gestito all'interno di un'unica app."/>
  </head>
  <body>
    <article>
      <h1>Smartphone utilizzati come POS, ecco la soluzione di Mastercard e Intesa Sanpaolo</h1>
      <address><time datetime="2019-11-08T14:06:00+00:00">08 Nov 2019, 14:06</time> by <a rel="author">Lucia Massaro</a></address>
      <p>Si chiama <b>Tap on Phone</b> ed è una soluzione sperimentale che permette di <b>utilizzare lo smartphone come POS per i pagamenti.</b> L’iniziativa è stata promossa e presentata da Mastercard e Intesa Sanpaolo al Salone dei Pagamenti di Milano. Realizzata in Italia, la funzione consente agli esercenti di utilizzare direttamente lo smartphone per gestire e incassare i pagamenti effettuati dai loro clienti con carte contactless e tramite i digital wallet, come Apple Pay e Samsung Pay.</p>
      <p>La nuova soluzione per i pagamenti attualmente è disponibile sugli smartphone Galaxy S8 di Samsung e modelli successivi. Una volta selezionato l’importo da pagare, il cliente potrà avvicinare il proprio smartphone, wearable o carta allo smartphone del venditore per effettuare il pagamento.<b> Il tutto sarà gestito da un’unica applicazione – denominata XME Commerce</b> – che consente anche di emettere la ricevuta che verrà trasmessa sempre in formato digitale.</p>
      <figure>
        <img src="https://www.tomshw.it/images/images/2018/11/pagamenti-smartphone-5239.768x432.jpg"/>
      </figure>
      <p>“<i>Tap on Phone nasce dalla cosiddetta new digital acceptance, ovvero il percorso che Intesa Sanpaolo ha intrapreso negli ultimi anni per favorire la diffusione e l’utilizzo dei pagamenti digitali: non solo nuove soluzioni rivolte ai consumatori, ma anche nuove proposte per estendere la rete e le modalità di accettazione</i>”.</p>
      <p>L’obiettivo finale di Tap on Phone è abilitare esercenti, aziende e liberi professionisti – che operano in mobilità – all’accettazione di carte e digital wallet attraverso <b>una soluzione che non richieda un dispositivo hardware aggiuntivo</b>, oltre lo smartphone dell’esercente, e che consenta un’esperienza di pagamento ai clienti finali user friendly e sicura.</p>
      <p>Tap On Phone richiama molto da vicino l’applicazione <a href="https://www.tomshw.it/smartphone/samsung-pay-touch-trasforma-lo-smartphone-galaxy-in-un-pos/">Samsung Pay Touch</a>, disponibile in Canada. L’app del produttore sudcoreano permette, infatti, di trasformare alcuni smartphone Galaxy in un terminale POS. Ad ogni modo, con la diffusione dei pagamenti tramite smartphone e wearable, queste soluzioni rappresentano un passo verso <b>la semplificazione dei nuovi metodi pagamento anche per chi li riceve.</b></p>
      <blockquote>Il nuovo Xiaomi Mi Note 10 con fotocamera da 108 MP è già disponibile all’acquisto su Gearbest a 549 euro utilizzando il codice sconto GBMINOTE10FB. Lo trovate tramite <a href="https://toms.it/6nG9q">questo link.</a></blockquote>
    </article>
  </body>
</html>