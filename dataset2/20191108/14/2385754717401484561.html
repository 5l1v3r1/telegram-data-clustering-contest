<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596410/epivevaionei-oti-katerripse-mi-epandromeno-aeroskafos-to-iran"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T14:33:00+00:00"/>
    <meta property="og:title" content="Επιβεβαιώνει ότι κατέρριψε μη επανδρωμένο αεροσκάφος το Ιράν"/>
    <meta property="og:description" content="Ιρανικές δυνάμεις κατέρριψαν σήμερα ένα μη επανδρωμένο αεροσκάφος που ανήκε σε ξένη χώρα, μετέδωσε το κρατικό πρακτορείο ειδήσεων IRNA, επικαλούμενο Ιρανό..."/>
  </head>
  <body>
    <article>
      <h1>Επιβεβαιώνει ότι κατέρριψε μη επανδρωμένο αεροσκάφος το Ιράν</h1>
      <address><time datetime="2019-11-08T14:33:00+00:00">08 Nov 2019, 14:33</time> by <a rel="author">sigmalive</a></address>
      <p>Ιρανικές δυνάμεις κατέρριψαν σήμερα ένα μη επανδρωμένο αεροσκάφος που ανήκε σε ξένη χώρα, μετέδωσε το κρατικό πρακτορείο ειδήσεων IRNA, επικαλούμενο Ιρανό αξιωματούχο.</p>
      <p>«Το καταρριφθέν μη επανδρωμένο αεροσκάφος ανήκε αναμφίβολα σε μια ξένη χώρα. Τα συντρίμμια του έχουν ανακτηθεί και ερευνώνται», δήλωσε ο κυβερνήτης της νότιας ιρανικής επαρχίας Χουζιστάν, ο Γολαμρεζά Σαριατί, σύμφωνα με το IRNA.</p>
      <p>Ιρανικά ΜΜΕ είχαν μεταδώσει νωρίτερα πως ο στρατός κατέρριψε ένα μη επανδρωμένο αεροσκάφος πάνω από την πόλη-λιμάνι Μαχσάχρ στον Κόλπο, στην επαρχία Χουζιστάν, χωρίς να δίνουν άλλες λεπτομέρειες.</p>
      <figure>
        <iframe data-src="https://twitter.com/PressTV/status/1192779688961302533?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο αξιωματούχος και ιρανικά ΜΜΕ δεν διευκρίνισαν αν επρόκειτο για πολιτικό ή στρατιωτικό drone, ούτε από ποια χώρα προήλθε.</p>
      <p>Προσώρας δεν υπάρχει κάποιο σχόλιο από τις Ηνωμένες Πολιτείες ούτε από το Ισραήλ.</p>
      <p>«Καταρρίφθηκε στον ιρανικό εναέριο χώρο με τον ιρανικής κατασκευής πύραυλο εδάφους-αέρος Μερσάντ του στρατού», ανέφερε το ημιεπίσημο πρακτορείο ειδήσεων Tasnim.</p>
      <p>Το αραβόφωνο τηλεοπτικό δίκτυο του Ιράν al-Alam μετέδωσε: «Οι κάτοικοι της πόλης- λιμάνι Ιμάμ Χομεϊνί άκουσαν τον ήχο ενός πυραύλου που εκτοξεύθηκε το πρωί της Παρασκευής» (σήμερα).</p>
      <p>Τον Ιούνιο, το Ιράν κατέρριψε ένα μη επανδρωμένο αεροσκάφος επιτήρησης των ΗΠΑ, το οποίο σύμφωνα με τους Φρουρούς της Επανάστασης πετούσε πάνω από το νότιο Ιράν. Η Ουάσινγκτον δήλωσε πως το αμερικανικό drone καταρρίφθηκε από το Ιράν στον διεθνή εναέριο χώρο πάνω από το Στενό του Χορμούζ στον Κόλπο.</p>
      <p>Οι σχέσεις ανάμεσα στο Ιράν και στις Ηνωμένες Πολιτείες έχουν επιδεινωθεί από πέρυσι, όταν ο πρόεδρος Ντόναλντ Τραμπ αποσύρθηκε από την πυρηνική συμφωνία που επιτεύχθηκε το 2015 ανάμεσα στην Τεχεράνη και στις διεθνείς δυνάμεις και επανέφερε τις κυρώσεις σε βάρος της χώρας.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>