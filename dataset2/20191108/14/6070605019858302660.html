<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/TSJC-declaracio-Museu-Lleida-equipament_0_2340366108.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T14:52:32+00:00"/>
    <meta property="og:title" content="El TSJC anul·la la declaració d'equipament d'interès nacional del Museu de Lleida"/>
    <meta property="og:description" content="El tribunal estima un recurs contenciós administratiu presentat pels bisbats d'Osca i Barbastre-Montsó"/>
  </head>
  <body>
    <article>
      <h1>El TSJC anul·la la declaració d'equipament d'interès nacional del Museu de Lleida</h1>
      <h2>El tribunal estima un recurs contenciós administratiu presentat pels bisbats d'Osca i Barbastre-Montsó</h2>
      <address>
        <time datetime="2019-11-08T14:52:32+00:00">08 Nov 2019, 14:52</time>
      </address>
      <p>El TSJC ha anul·lat la declaració del Museu de Lleida com a museu d'interès nacional aprovada pel Govern el 27 de desembre del 2016. Ho ha fet a l'estimar un recurs contenciós–administratiu presentat pels bisbats d'Osca i Barbastre-Montsó.</p>
      <p>Els demandants van adduir que no es va donar audiència als bisbats titulars de les col·leccions perquè donessin la seva conformitat amb la declaració d'interès nacional i que, ni ells ni el Consorci del Museu, van manifestar-ne l'acord. Osca i Barbastre-Montsó creuen que la declaració suposa una protecció afegida que impedeix el trasllat de les obres de la Franja que reclamen. Per contra, fonts de la conselleria de Cultura defensen que el procediment administratiu va ser correcte i que la decisió no afecta en cap cas la situació jurídica dels béns en litigi.</p>
      <p>El dictamen determina que les col·leccions del Museu de Lleida reuneixen un conjunt de béns culturals "indispensable" per entendre les terres de Ponent i Catalunya i també la necessitat de mantenir la unitat de la col·lecció. L'estimació del recurs per part del TSJC també comporta que el Govern es faci càrrec dels costos del procés, uns 2.000 euros, tot i que l'auto es pot recórrer al Tribunal Suprem. Segons ha confirmat a l'ACN, la Generalitat estudiarà si hi recorre.</p>
    </article>
  </body>
</html>