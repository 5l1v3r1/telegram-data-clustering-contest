<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-novembre-Suprem-JEC-policies_0_2340366103.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T14:13:26+00:00"/>
    <meta property="og:title" content="El Suprem corregeix la JEC i li ordena que permeti votar als policies desplaçats a Catalunya"/>
    <meta property="og:description" content="El tribunal respon al recurs dels sindicats contra el rebuig de la JEC a ampliar el termini del vot per correu"/>
  </head>
  <body>
    <article>
      <h1>El Suprem corregeix la JEC i li ordena que permeti votar als policies desplaçats a Catalunya</h1>
      <h2>El tribunal respon al recurs dels sindicats contra el rebuig de la JEC a ampliar el termini del vot per correu</h2>
      <address>
        <time datetime="2019-11-08T14:13:26+00:00">08 Nov 2019, 14:13</time>
      </address>
      <p>El Tribunal Suprem ha ordenat a la Junta Electoral Central (JEC) aquest divendres que prengui les mesures oportunes perquè es permeti votar als policies que estan desplegats a Catalunya amb motiu del dispositiu de seguretat per a les pròximes eleccions d'aquest diumenge. Sindicats policials havien demanat a la JEC que posés en marxa mesures extraordinàries perquè els antidisturbis desplaçats a Catalunya pel dispositiu del 10-N –que han substituït els efectius que hi havia per les protestes contra la sentència del Procés– puguin votar.</p>
      <p>Asseguren que se'ls va comunicar la seva participació al dispositiu quan ja no tenien temps de demanar el vot per correu. La JEC, però, havia rebutjat la petició aquest dijous al·legant que no hi havia temps de posar en marxa les mesures extraordinàries. El sindicat policial majoritari, Jupol, havia amenaçat amb "impugnar les eleccions" si no se'ls permetia votar i havien rebut el suport de partits polítics com Ciutadans i Vox.</p>
      <p>La sala contenciosa de l'alt tribunal ha estimat acordar la mesura cautelaríssima presentada pel Jupol per raons d'urgència contra l'acord de la Junta que impedia votar als agents. El Suprem estableix que s'ha d'ampliar el termini d'emissió de vot per correu per als antidisturbis desplaçats a Catalunya fins al dia 10 de novembre inclòs i el termini per al seu escrutini fins al 13 de novembre. A més, exigeix al ministeri de l'Interior que "adopti les mesures necessàries" per fer-ho possible, fins i tot desplaçant "tots els treballadors de Correus" necessaris.  </p>
      <figure>
        <img src="https://www.ara.cat/2019/11/08/politica/Imatge-nacionals-manifestacio-sentencia-Proces_2340376116_67224997_117x66.jpg"/>
      </figure>
      <p>
        <a href="https://www.ara.cat/politica/eleccions-generals-10-N-policies-antidisturbis-JEC_0_2340366054.html">Els antidisturbis desplaçats a Catalunya amenacen amb "impugnar les eleccions" si no se'ls permet votar el 10-N</a>
      </p>
      <p>El Suprem puntualitza que només podran acollir-se al procediment excepcional els policies nacionals que hagin estat desplaçats sense advertència prèvia, a partir del 31 d'octubre del 2019 inclòs. </p>
    </article>
  </body>
</html>