<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191108-girskolyzhnyj-kurort-bukovytsya-umovy-ta-tsiny/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T14:19:56+00:00"/>
    <meta property="og:title" content="Гірськолижний курорт Буковиця: умови та ціни"/>
    <meta property="og:description" content="Як виглядає новий курорт Буковиця, як до нього дістатися та скільки це все коштує – читайте у матеріалі Фактів ICTV."/>
  </head>
  <body>
    <article>
      <h1>Гірськолижний курорт Буковиця: умови та ціни</h1>
      <address>
        <time datetime="2019-11-08T14:19:56+00:00">08 Nov 2019, 14:19</time>
      </address>
      <p>Як виглядає новий курорт Буковиця, як до нього дістатися та скільки це все коштує – читайте у матеріалі Фактів ICTV.</p>
      <p>Уже зовсім скоро почнеться новий гірськолижний сезон, а це означає, що вже час планувати зимову поїздку.</p>
      <p>До речі, радимо це зробити заздалегідь, адже на популярні курорти з кожним роком стає все складніше потрапити.</p>
      <p>Саме тому ділимось з вами інформацією про новий гірськолижний курорт <b>Буковиця</b>, що відкрився лише кілька років тому.</p>
      <h3>Як дістатися</h3>
      <p>Курорт Буковиця розташований у Львівській області у місті Борислав (неподалік Трускавця).</p>
      <figure>
        <img src="https://fakty.com.ua/wp-content/uploads/2019/11/07/boryslav.png?1573139891"/>
      </figure>
      <p>Цей курорт користується великою популярністю у мешканців найближчих міст, адже транспортне сполучення доволі зручне. Зі Львова можна без проблем дістатися на машині за дві години.</p>
      <p>Також зручно добиратися з Трускавця, адже звідти курсує<b> безкоштовний трансфер</b> прямо до Буковиці.</p>
      <figure>
        <img src="https://fakty.com.ua/wp-content/uploads/2019/11/07/transfer.png?1573139920"/>
      </figure>
      <p>Потяг Київ-Трускавець-Київ обійдеться вам у <b>440 грн</b> плацкарт та <b>1 060 грн</b> купе. Майже така ж вартість буде, якщо їхати з Дніпра.</p>
      <p>А переїзд зі Львова коштуватиме <b>260 грн</b> в обидва боки.</p>
      <h3>Проживання</h3>
      <p>Найоптимальніші варіанти проживання – це Трускавець та Борислав.</p>
      <p>Оренда житла в Трускавці взимку починається від <b>1 000-1 300 грн</b> за двох на вихідні.</p>
      <p>У Бориславі можна знайти непогані варіанти за <b>1 000-2 000 грн</b>.</p>
      <h3>Оренда спорядження</h3>
      <p>Майже все спорядження, яке представлене в асортименті, закуплене в Європі після одного сезону користування.</p>
      <p>До того ж тут дуже дбайливо ставляться до усього спорядження, тому ви не натрапите на сноуборд, який настільки вже затертий, що навіть не їде.</p>
      <p>Спортивний директор <b>Дмитро Мицак</b> зазначив, що сам навчав увесь персонал доглядати за лижами.</p>
      <blockquote>– Оскільки я сам професійний лижник, то вже з 12 років самостійно дбав про всю свою екіпіровку, полірував та точив лижі, адже справжній спортсмен повинен уміти все.</blockquote>
      <p>Ціни ж на оренду доволі прийнятні. Так, лижний або сноубордичний комплект обійдеться вам у <b>250 грн</b>. Також можна взяти окремо кожен елемент (шолом/черевики/палки).</p>
      <slideshow>
        <figure>
          <img src="https://fakty.com.ua/wp-content/uploads/2019/11/07/spor.png"/>
        </figure>
        <figure>
          <img src="https://fakty.com.ua/wp-content/uploads/2019/11/07/tsiny.png"/>
        </figure>
      </slideshow>
      <p>Гірськолижний курорт Буковиця: умови та ціни / 2 фотографии</p>
      <p>Абонемент на підйомник коштує <b>380 грн</b> у будні та <b>420 грн</b> у вихідні.</p>
      <p>Вартість індивідуального заняття у лижній школі становить <b>500 грн</b>.</p>
      <p>Також у цьому сезоні відкриється нова розвага для тих, хто не любить ні лижі, ні сноуборд – <b>тюбінг</b>.</p>
      <figure>
        <img src="https://fakty.com.ua/wp-content/uploads/2019/11/07/tyubing.png?1573139619"/>
      </figure>
      <p>Тюбінг – це спуск на спеціалізованій трасі на надувних ватрушках (тюбах) засніженим схилом протяжністю 200 метрів та з перепадом висоти у 18 метрів.</p>
      <h3>Загальна вартість відпочинку</h3>
      <p>А тепер можна порахувати приблизну вартість відпочинку на двох.</p>
      <p>Дорога – <b>880 грн</b> (Київ-Трускавець-Київ).</p>
      <p>Житло – <b>1 200 грн</b> (Трускавець).</p>
      <p>Оренда спорядження – <b>1 000 грн</b>.</p>
      <p>Підйомник – <b>1 680 грн</b> (у вихідні).</p>
      <p>Загалом виходить <b>4 760 грн</b>.</p>
      <p>Це середня вартість відпочинку на гірськолижному курорті Буковиця за двох у січні. Однак враховуйте ще витрати на харчування.</p>
      <p>
        <b>Читайте:</b>
        <a href="https://fakty.com.ua/ua/lifestyle/20191106-yevropa-chy-zasnizheni-karpaty-de-zustrity-novyj-rik-2020/"> Європа чи засніжені Карпати: де зустріти Новий рік 2020</a>
      </p>
      <p>У Буковиці ви зможете поринути у справжню зимову казку, провести незабутню відпустку або вихідні, які запам’ятаються надовго.</p>
      <p>Усю актуальну інформацію можна подивитися на офіційному <a href="https://bukovytsia.com/">сайті</a> курорту.</p>
      <p>До речі, ми також писали про те, де можна <a href="https://fakty.com.ua/ua/lifestyle/20191105-kudy-poyihaty-na-novyj-rik-2020-v-ukrayini-nedorogo/">недорого зустріти Новий рік в Україні</a>.</p>
    </article>
  </body>
</html>