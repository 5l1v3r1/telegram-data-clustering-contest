<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/predi-tochno-23-godini-chelsi-privlicha-edin-ot-naj-velikite-si-igrachi-1404358.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-08T14:37:00+00:00"/>
    <meta property="og:title" content="Преди точно 23 години Челси привлича един от най-великите си играчи"/>
    <meta property="og:description" content="Датата 8-ми ноември винаги ще бъде помнена с добро от всички фенове на Челси На този ден през 1996г"/>
  </head>
  <body>
    <article>
      <h1>Преди точно 23 години Челси привлича един от най-великите си играчи</h1>
      <address><time datetime="2019-11-08T14:37:00+00:00">08 Nov 2019, 14:37</time> by <a rel="author">Sportlive.bg</a></address>
      <p>Датата 8-ми ноември винаги ще бъде помнена с добро от всички фенове на <a href="https://www.sportlive.bg/tags/3850">Челси</a>. На този ден през 1996г. тогавашният мениджър на тима Рууд Гулит успява да доведе в клуба един от най-техничните играчи в Италианската Серия А Джанфранко Дзола. През това време лондончани все още не са онзи финансов гигант, в който се превръщат след идването на <a href="https://www.sportlive.bg/tags/484">Роман Абрамович</a> през 2003г., и звезди от калибъра на Дзола са рядкост в Челси.</p>
      <p>След като прави име в Италия с екипите на Наполи и Парма, Дзола акустира на „Стамфорд Бридж“ и бързо се превръща в любимец на феновете. Той заформя успешни партньорства в атака първо с Джанлука Виали и Торе Андре Фло, а в по-късния си период и с Джими Флойд Хесълбенк и Ейдур Гудиьонсен. Италианецът определено не е сред най-големите реализатори в лигата, но малко футболисти, играещи в Англия по това време могат да се похвалят с неговата елегантност, техника и футболна визия. За седем сезона в Челси, Дзола помага на тима да спечели два пъти ФА Къп, Купата на лигата, Купата на носителите на купи и Суперкупата на Европа през 1998г. и Чарити шийлд през 2000г.</p>
      <p><a href="https://www.sportlive.bg/tags/45988">Джанфранко Дзола</a> напуска клуба през 2003г., въпреки че Роман Абрамович има желание той да остане за още един сезон. Италианецът се завърна на „Стамфорд Бридж“ като помощник на Маурицио Сари през миналия сезон. А в това видео може да се насладите на най-добрите му изпълнения с екипа на Челси:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FChelseaFC%2Fvideos%2F524879531625702%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>
        <i>А какво постижение направи срещу Аякс сегашният тим на Челси, <a href="https://www.sportlive.bg/worldfootball/championsleague/Samo-2-anglijski-kluba-predi-Chelsi-sa-syumqvali-da-ne-zagubqt-padajki-s-3-gola-v-ShL-1403675.html">вижте в този материал</a>.</i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/championsleague/Kapitanyt-na-Aqks-za-sydiqta-Dojde-edin-chovek-i-ni-otkradna-vsichko-1403617.html"/>
        <a href="https://www.sportlive.bg/worldfootball/championsleague/Lampard-Edna-ot-naj-ludite-noshti-v-zhivota-mi-1403371.html"/>
        <a href="https://www.sportlive.bg/worldfootball/championsleague/Aqks-sobstvenorychno-se-opita-da-se-hvyrli-ot-mosta-no-nqkak-ocelq-sreshtu-Chelsi-v-London-1403300.html"/>
        <a href="https://www.sportlive.bg/worldfootball/england/Sky-Sports-Abramovich-nqma-da-prodava-Chelsi-745432.html"/>
        <a href="https://www.sportlive.bg/worldfootball/england/Nelepiqt-avtogol-na-Kepa---ili-kogato-topkata-te-udari-po-kofti-ot-grip-prez-noemvri-1403543.html"/>
      </related>
    </article>
  </body>
</html>