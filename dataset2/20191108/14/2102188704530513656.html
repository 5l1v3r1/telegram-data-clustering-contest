<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/8/653497/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T14:26:00+00:00"/>
    <meta property="og:title" content="У НБУ розповіли, скільки банків потребують докапіталізації"/>
    <meta property="og:description" content="За базовим сценарієм стрес-тестування 11 банків потребують докапіталізації на суму 35 мільярдів гривень, за несприятливим - 18 банків на суму майже 74 млрд гривень."/>
  </head>
  <body>
    <article>
      <h1>У НБУ розповіли, скільки банків потребують докапіталізації</h1>
      <address>
        <time datetime="2019-11-08T14:26:00+00:00">08 Nov 2019, 14:26</time>
      </address>
      <p>За базовим сценарієм стрес-тестування 11 банків потребують докапіталізації на суму 35 мільярдів гривень, за несприятливим - 18 банків на суму майже 74 млрд гривень.</p>
      <p>Про це заявила перший заступник голови правління НБУ Катерина Рожкова на брифінгу про результати оцінки стійкості банків.</p>
      <p>"Є невелика кількість банків, які навіть за базовим сценарієм порушують нормативи капіталу, бо наш стрес-тест має два сценарії - базовий і негативний. Це відбувається вже декілька років поспіль. Це говорить про те, що заходи, які вживаються цими банками, є недостатніми, і вони скоріше спрямовані не переструктурування балансу, ніж на реальну роботу по покращенню якості активів", - сказала Рожкова.</p>
      <p>За її словами, за базовим сценарієм 11 банків потребують докапіталізації на суму 35 мільярдів гривень.</p>
      <p>"Основна причина, чому виникає докапіталізація - амортизація застави. Що це таке? З лютого 2019 року стала чинною ще одна норма інструкції, яка говорить про те, що застава не може обліковуватися на балансі банку вічно, якщо кредит є непрацюючим.</p>
      <p>Тобто, якщо протягом 2 років після дефолту позичальника ніяких змін не відбувається, ми вважаємо, що ця застава не може в повній мірі враховуватися при оцінці кредитного ризику. І тому, починаючи з третього року, вступає правило амортизації. Тобто - два роки після того, як клієнт став дефолтним, банк враховує заставу в обсязі 100%, на третій рік - 70% від оціночної вартості, на четвертий - лише 50, і з 5 року взагалі перестає враховувати заставу під дефолтний кредит, якщо не відбуваються якісь інші дії", - пояснила вона.</p>
      <p>За несприятливим сценарієм, кількість банків, які потребують докапіталізації - 18, обсяг - майже 74 млрд гривень. </p>
      <p>"Негативний сценарій передбачає настання кризових явищ і погіршення кредитного портфеля в цілому для цілого сектору. Але існує інша проблема - це дуже низька ефективність роботи цих банків. Переважна більшість цих банків, на жаль, працює або збитково, або дуже низько прибутково, і причина - у структурі балансу", - зазначила Рожкова.</p>
      <p>Економічна правда</p>
    </article>
  </body>
</html>