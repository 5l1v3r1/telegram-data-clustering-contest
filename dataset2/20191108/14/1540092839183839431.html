<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196699/sta-xeria-ton-kommaton-to-sxedio-nomoy-gia-tin-psifo-ton-ellinon-toy-exoterikoy"/>
    <meta property="og:site_name" content="CNN.gr"/>
    <meta property="article:published_time" content="2019-11-08T14:34:26+00:00"/>
    <meta property="og:title" content="Στα χέρια των κομμάτων το σχέδιο νόμου για την ψήφο των Ελλήνων του εξωτερικού"/>
    <meta property="og:description" content="Στα κόμματα απεστάλη από τον υπουργό Εσωτερικών, Τάκη Θεοδωρικάκο , το σχέδιο νόμου και η αιτιολογική έκθεση για την ψήφο των Ελλήνων εκτός Επικράτειας, που..."/>
  </head>
  <body>
    <article>
      <h1>Στα χέρια των κομμάτων το σχέδιο νόμου για την ψήφο των Ελλήνων του εξωτερικού</h1>
      <h2>Στα κόμματα απεστάλη από τον υπουργό Εσωτερικών, Τάκη Θεοδωρικάκο, το σχέδιο νόμου και η αιτιολογική έκθεση για την ψήφο των Ελλήνων εκτός Επικράτειας, που περιλαμβάνει τα σημεία που συμφωνήθηκαν έπειτα από τρεις συνεδριάσεις της Διακομματικής Επιτροπής.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:34 , 08 November 2019</p>
      <p>Με το σχέδιο νόμου, το οποίο θα τεθεί σε δημόσια διαβούλευση την επόμενη εβδομάδα, <b>διευκολύνεται η άσκηση του εκλογικού δικαιώματος στις εθνικές εκλογές,</b> στις<b> ευρωεκλογές και σε δημοψηφίσματα</b> από τον τόπο διαμονής όσων είναι <b>εγγεγραμμένοι</b> στους εκλογικούς καταλόγους και την ημέρα της εκλογής βρίσκονται μόνιμα ή προσωρινά εκτός Ελλάδας.</p>
      <p>Η ψηφοφορία διεξάγεται μία συγκεκριμένη ημέρα που ορίζεται με Προεδρικό Διάταγμα και είναι από την Τετάρτη έως το Σάββατο, <b>παραμονή των εκλογών</b>, ωστόσο, η καταμέτρηση και η ανακοίνωση των αποτελεσμάτων γίνεται ταυτόχρονα με το σύνολο της ελληνικής Επικράτειας.</p>
      <p>Εκτός από την εγγραφή σε εκλογικό κατάλογο ελληνικού δήμου, απαραίτητες προϋποθέσεις για συμμετοχή στις ελληνικές εκλογές είναι <b>η διαμονή για συνολικά δύο έτη εντός της ελληνικής Επικράτειας</b> κατά τα<b> τελευταία 35 χρόνια</b> και η <b>ύπαρξη ελληνικού ΑΦΜ</b> από τους εκλογείς ή τους συζύγους τους.</p>
      <p>Όσοι πληρούν τις προϋποθέσεις αυτές θα πρέπει απαραιτήτως να εγγραφούν στους ειδικούς εκλογικούς καταλόγους εξωτερικού που γίνεται οποτεδήποτε με αίτηση του ενδιαφερόμενου, μέσω ειδικής εφαρμογής που θα δημιουργηθεί στην ιστοσελίδα του υπουργείου Εσωτερικών. Εκτός από τα στοιχεία του, ο αιτών υποβάλλει ηλεκτρονικά<b> τα δικαιολογητικά που πιστοποιεί τη διετή παρουσία του εκλογέα στην Ελλάδα την τελευταία 35ετία</b>. Αυτά είναι βεβαιώσεις φοίτησης από ελληνικό σχολείο ανεξαρτήτου βαθμίδας ή πανεπιστήμιο, καταβολής ασφαλιστικών εισφορών ή εκπλήρωσης της στρατιωτικής θητείας.</p>
      <p>Η άσκηση του εκλογικού δικαιώματος γίνεται με αυτοπρόσωπη παρουσία σε ειδικά εκλογικά κέντρα του εξωτερικού. Αυτά μπορεί να είναι πρεσβείες, προξενεία, ανεξάρτητα γραφεία Ιερών Ναών <b>της ελληνορθόδοξης εκκλησίας και κτήρια ή καταστήματα ελληνικών κοινοτήτων, συλλόγων ή άλλων ελληνικών οργανώσεων.</b> Αν τα κτήρια αυτά είναι ανεπαρκή ή ακατάλληλα, μπορεί να χρησιμοποιηθούν κτήρια ή καταστήματα του κράτους όπου θα διεξαχθεί η ψηφοφορία, ύστερα από αίτηση του Έλληνα πρέσβη.</p>
      <p>Σε κάθε εκλογικό τμήμα <b>ο αριθμός των εκλογέων κυμαίνεται από 40 έως 600,</b> ενώ η ψηφοφορία διενεργείται ενώπιον εφορευτικής επιτροπής, που αποτελείται από τον αντιπρόσωπο της δικαστικής αρχής (διπλωματικός ακόλουθος ή διοικητικός υπάλληλος των οικείων πρεσβειών), ως πρόεδρο και από τρεις ψηφοφόρους.</p>
      <p>Στην περίπτωση εκλογών για το ελληνικό Κοινοβούλιο, οι εκλογείς του εξωτερικού επιλέγουν μεταξύ των ψηφοδελτίων Επικρατείας των κομμάτων (χωρίς σταυρό), ενώ τα ίδια ψηφοδέλτια που χρησιμοποιούνται και για την ψηφοφορία στην Ελλάδα χρησιμοποιούν τόσο για τις ευρωεκλογές (με δικαίωμα σταυρού) όσο και για τα δημοψηφίσματα.</p>
      <p>Ο εφοδιασμός των ελληνικών διπλωματικών αρχών με τον αναγκαίο αριθμό έντυπων ψηφοδελτίων <b>γίνεται με φροντίδα των κομμάτων, τουλάχιστον 10 ημέρες, πριν από την ημέρα της ψηφοφορίας.</b></p>
      <p>Μετά το πέρας της ψηφοφορίας, γίνεται μόνο η αρίθμηση των φακέλων που περιέχει η κάλπη χωρίς αυτοί να ανοιχτούν. Στη συνέχεια, αποστέλλονται αεροπορικώς στην Κεντρική Εφορευτική Επιτροπή Εκλογέων Εξωτερικού, που εδρεύει στο Εφετείο Αθηνών για την καταμέτρηση.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196588/theodorikakos-ayrio-sta-kommata-to-nomosxedio-gia-tin-psifo-ton-apodimon">Θεοδωρικάκος: Αύριο στα κόμματα το νομοσχέδιο για την ψήφο των αποδήμων</a>
        </li>
        <li>
          <a href="https://www.cnn.gr/news/kosmos/story/196478/xrimatodotisi-29-5-ekat-eyro-gia-antiplimmyrika-erga-stin-perifereia-kentrikis-makedonias">Χρηματοδότηση 29,5 εκατ. ευρώ για αντιπλημμυρικά έργα στην Περιφέρεια Κεντρικής Μακεδονίας</a>
        </li>
        <li>
          <a href="https://www.cnn.gr/news/ellada/story/196072/prosfygiko-pano-apo-40-000-afixeis-to-teleytaio-tetramino-epeisodiaki-i-aposymforisi-ton-nision">Προσφυγικό: «Πάνω από 40.000 αφίξεις το τελευταίο τετράμηνο» - Επεισοδιακή η αποσυμφόρηση των νησιών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/74763/pshfos-ellhnon-exoterikoy">ΨΗΦΟΣ ΕΛΛΗΝΩΝ ΕΞΩΤΕΡΙΚΟΥ</a>
        </li>
        <li>
          <a href="https://www.cnn.gr/eidhseis/tag/40128/takhs-theodorikakos">ΤΑΚΗΣ ΘΕΟΔΩΡΙΚΑΚΟΣ</a>
        </li>
        <li>
          <a href="https://www.cnn.gr/eidhseis/tag/52435/diakommatikh-epitroph">ΔΙΑΚΟΜΜΑΤΙΚΗ ΕΠΙΤΡΟΠΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196750/snapshot/2747964.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196776/snapshot/2592659.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196741/snapshot/2748346.jpg"/>
      </figure>
    </article>
  </body>
</html>