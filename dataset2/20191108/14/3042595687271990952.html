<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/darlig-prosess/71794704"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T14:10:49+00:00"/>
    <meta property="og:title" content="- Dårlig prosess"/>
    <meta property="og:description" content="Spørsmål reises om habiliteten til to av medlemmene i Anniken Hauglies Nav-utvalg. SV-leder Audun Lysbakken mener regjeringen har klønet det til for seg selv."/>
  </head>
  <body>
    <article>
      <h1>- Dårlig prosess</h1>
      <h2>Spørsmål reises om habiliteten til to av medlemmene i Anniken Hauglies Nav-utvalg. SV-leder Audun Lysbakken mener regjeringen har klønet det til for seg selv.</h2>
      <address><time datetime="2019-11-08T14:10:49+00:00">08 Nov 2019, 14:10</time> by <a rel="author">Mats Rønning</a></address>
      <p>
        <b>- Det har vært en dårlig prosess, en uryddig prosess. Regjeringen gått fram på en overraskende uklok måte, sier Lysbakken til Dagbladet.</b>
      </p>
      <p>Han <a href="https://www.dagbladet.no/nyheter/lysbakken-i-brev-til-hauglieprosessen-er-feil/71794620">sendte i går et protestbrev til regjeringen</a> og mener arbeidsministeren har bidratt til å skape uro om et granskingsutvalg som skulle sørge for det stikk motsatte.</p>
      <p>- Dette kunne lett ha vært unngått, men i stedet for å ta imot Stortingets utstrakte hånd og tilbud om samarbeid og forankring, har regjeringen hatt veldig hastverk. Det går utover utvalget, som hadde fortjent en bedre start.</p>
      <p>
        <b>- Det er svært uklokt å kjøre solo i en sak som denne, sier Lysbakken.</b>
      </p>
      <h3>Habilitet</h3>
      <p>Tidligere ESA-president Per Sanderud er blant medlemmene i utvalget. På spørsmål om han tror Sanderuds tilknytning til tilsynsorganet ESA vil kunne føre til tvil rundt hans habilitet, svarer Lysbakken som følger:</p>
      <p>- Det hadde vært klokt å ta seg tid til bedre forankring og forberedelser, og det bekymrer oss at det er uro rundt sammensetningen av utvalget. Samtidig kommer ikke jeg til å kommentere enkeltnavn. Nå må utvalget få arbeidsro.</p>
      <p>
        <b>Heller ikke Ap-leder Jonas Gahr Støre er tilfreds med regjeringens håndtering.</b>
      </p>
      <p>- Arbeiderpartiets forslag var at granskningsutvalget burde bli satt ned av Stortinget. Siden alle tre statsmakter har sviktet, ville en slik løsning hatt mest legitimitet, sier han.</p>
      <h3>- Inhabil</h3>
      <p>
        <b>Advokat og ekspert på EØS-rett Jon Midthjell har uttalt til <a href="https://www.vg.no/nyheter/innenriks/i/rAOeq8/hevder-flere-av-hauglies-nav-granskere-er-inhabile">VG </a>at han mener Per Sanderud er inhabil som tidligere leder av EFTAs kontrollorgan ESA. Det trass i at han gikk av før EØS-avtalens trygdeforordning trådte i kraft i 2012.</b>
      </p>
      <p>Han viser til at dagens ESA-president Bente Angell Hansen blant annet i intervjuer med Dagbladdet har sagt at den lovstridige norske praksisen knyttet til utbetalingen av trygdeytelser kan ha pågått siden 1994.</p>
      <p>- Sanderud satt som øverste leder for ESA, som jo hadde tilsynsansvaret for norske myndigheter i nettopp den perioden ESA nå undersøker om det kan ha skjedd flere lovbrudd enn det regjeringen har antatt, sier Midthjell til VG.</p>
      <figure>
        <img src="https://dbstatic.no/71794923.jpg?imageId=71794923&amp;width=512&amp;height=308"/>
        <figcaption><b>MEDLEM:</b> Tidligere ESA-president Per Sanderud er blant dem som skal granske Nav-skandalen. Foto: Ole Berg-Rusten / NTB Scanpix Vis mer</figcaption>
      </figure>
      <p>
        <b>Per Sanderud sier selv til VG at han ikke anser seg som inhabil, mens Midthjell på sin side også anklager utvalgsleder og jusprofessor Finn Arnesen for inhabilitet.</b>
      </p>
      <p>- Han har kommentert saken i medier, på en måte som gjør at vi vet at han allerede har gjort seg opp klare meninger, sier Midthjell til avisen.</p>
      <h3>Trakk seg</h3>
      <p>Ikke nok med at det kommer anklager om habilitetsproblematikk og kritikk av selve prosessen. En av dem regjeringen ønsket å ha med i utvalget, takket i morges nei til oppgaven.</p>
      <p>- Jeg ble oppringt av departementet i går mellom 14 og 15, men ba om å få tenke meg om før jeg svarte. Derfor ble jeg veldig overrasket da jeg plutselig fikk gratulasjoner på telefonen, sier tidligere SV-representant Magnar Sortåsløkken til Dagbladet.</p>
      <p>VG, NTB, Dagbladet og flere medier kunne nemlig melde fra om utvalgets sammensetning, men i dag visste det seg at slett ikke alle hadde sagt ja.</p>
      <p>
        <b>- Jeg ringte i morges og takket nei, etter en helhetsvurdering, sier Sortåsløkken.</b>
      </p>
      <p>Inn som nytt medlem kom brukerombud Barbro Wærnes. Det innebærer at utvalget foruten henne, Finn Arnesen (leder) og Per Sanderud, består av advokatene Karin Fløistad og Kristin Bugge Midthjell, jusprofessor Jens Edvin Skoghøy og avdelingsdirektør i UDI Hanne Jendal.</p>
      <h3>Innen sommeren</h3>
      <p>Hovedoppgaven til gruppen blir å komme til bunns i hvordan flere titalls mennesker er blitt uskyldig dømt for trygdesvindel etter å ha tatt med seg trygdeytelser til andre EØS-land, skriver NTB.</p>
      <p>Rundt 2400 har ifølge Nav fått urettmessige tilbakebetalingskrav som følge av feil tolkning av loven. Ifølge regjeringen skal «alle relevante sider av saken belyses». Fem hovedområder trekkes fram:</p>
      <p>* Departementets håndtering og rolle.</p>
      <p>* Nav og Trygderettens rolle.</p>
      <p>* Bakgrunnen for feiltolkningen av loven og EØS-reglene.</p>
      <p>* Påtalemyndighetens og domstolenes håndtering av sakene</p>
      <p>* Vurdere om praksis før 2012 også må gjennomgås.</p>
      <p>Utvalget starter arbeidet så snart som mulig og skal legge fram utredningen sin innen 1. juni neste år.</p>
      <p>- Vi skylder de berørte og deres familier å komme til bunns i saken, slik at noe liknende ikke skjer igjen, sier Hauglie.</p>
      <p>Hun avviste i går blankt kritikken fra SV-leder Audun Lysbakken, som mener regjeringen ikke i tilstrekkelig grad har involvert Stortinget.</p>
      <p>- Mitt utgangspunkt er at jeg ville ha innspill fra Stortinget. Det er viktig at granskingen har legitimitet og at det de kommer med til slutt har oppslutning. Derfor har jeg tatt med Stortinget hele uka og vist utkast til mandat og sammensetning i dag, sa Hauglie til Dagbladet torsdag.</p>
      <h3>Kontrollsak</h3>
      <p>I tillegg til den eksterne granskinga, skal Stortingets kontroll- og konstitusjonskomité behandle Nav-skandalen. Som Dagbladet tidligere har skrevet, har SV allerede meldt <a href="https://www.dagbladet.no/nyheter/kan-ikke-gjemme-seg-bak-ekstern-granskning/71782524">inn til kontrollkomiteen en rekke spørsmål til arbeidsministeren </a>samt til justisminister Jøran Kallmyr og Sivilombudsmannen.</p>
      <p>På lista over spørsmål trekker SVs Freddy André Øvstegård fram to som helt sentrale for Anniken Hauglie og regjeringen å besvare:</p>
      <p>- Hun må avklare hvordan regjeringen skal sørge for å gi ofrene rettferdighet og oppreisning. I tillegg må vi komme til bunns i hvor vidt Hauglie tidligere burde ha trukket i nødbremsen, sier han.</p>
      <p>SV-leder Audun Lysbakken sier<a href="https://www.dagbladet.no/nyheter/hevder-nav-tok-opp-praksisen-med-departementet-i-2017/71792670"> Dagbladets omtale av et til nå ukjent møte i Arbeidsdepartementet i 2017</a>, også vil bli tema for kontrollkomiteen.</p>
    </article>
  </body>
</html>