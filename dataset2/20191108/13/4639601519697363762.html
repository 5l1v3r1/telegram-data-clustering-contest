<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/dendias-eide-tsavousoglou-ntimitrof-poia-themata-epesan-sto-trapezi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T13:02:16+00:00"/>
    <meta property="og:title" content="Δένδιας «είδε» Τσαβούσογλου – Ντιμιτρόφ : Ποια θέματα έπεσαν στο τραπέζι"/>
    <meta property="og:description" content="Επαφές του Νίκου Δένδια με τους ομολόγους του από Τουρκία και Βόρεια Μακεδονία στη Γενεύη"/>
  </head>
  <body>
    <article>
      <h1>Δένδιας «είδε» Τσαβούσογλου – Ντιμιτρόφ : Ποια θέματα έπεσαν στο τραπέζι</h1>
      <h2>Επαφές του Νίκου Δένδια με τους ομολόγους του από Τουρκία και Βόρεια Μακεδονία στη Γενεύη</h2>
      <address><time datetime="2019-11-08T13:02:16+00:00">08 Nov 2019, 13:02</time> by <a rel="author">ΤοΒΗΜΑ Team</a></address>
      <p>Συνάντηση με τον τούρκο ομόλογό του, Μεβλούτ Τσαβούσογλου, είχε το μεσημέρι της Παρασκευής ο έλληνας υπουργός Εξωτερικών, Νίκος Δένδιας, στη Γενεύη, στο περιθώριο της Συνόδου του Παγκόσμιου Οικονομικού Φόρουμ με θέμα το Στρατηγικό Διάλογο για τα Δυτικά Βαλκάνια.</p>
      <p>Σύμφωνα με διπλωματικές πηγές, ο κ. Δένδιας είχε χρήσιμη ανταλλαγή απόψεων με τον κ. Τσαβούσογλου, με τη συζήτηση να εστιάζεται σε ζητήματα διμερούς και περιφερειακού ενδιαφέροντος.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <figure>
        <iframe data-src="https://twitter.com/GreeceMFA/status/1192764621259714560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Τετ α τετ με Ντιμιτρόφ</h3>
      <p>Αμέσως μετά,  ο κ. Δένδιας συναντήθηκε με τον υπουργό Εξωτερικών της Βόρειας Μακεδονίας, υπό το φως της πρόσφατης απόφασης του Ευρωπαϊκού Συμβουλίου να μη δώσει ημερομηνία έναρξης ενταξιακών διαπραγματεύσεων.</p>
      <p>Ο έλληνας υπουργός αναφέρθηκε στην σταθερή διαχρονική υποστήριξη από την πλευρά της Ελλάδος στην ευρωπαϊκή προοπτική της Βόρειας Μακεδονίας, τονίζοντας παράλληλα την ανάγκη ορθής εφαρμογής της Συμφωνίας των Πρεσπών στο σύνολό της, σύμφωνα με τις ίδιες πηγές.</p>
      <p>Τέλος, συμφωνήθηκε η ενίσχυση των διμερών σχέσεων.</p>
      <h3>«Πόλεμος» ανακοινώσεων</h3>
      <p>Η συνάντηση των υπουργών Ελλάδας και Τουρκίας ήρθε σχεδόν ένα 24ωρο μετά τις ιδιαίτερα επιθετικές δηλώσεις του εκπροσώπου του τουρκικού ΥΠΕΞ, ο οποίος ισχυρίστηκε πως «η Ελλάδα εξόντωνε συστηματικά Τούρκους και Μουσουλμάνους κατά την περίοδο της Οθωμανικής Αυτοκρατορίας».</p>
      <p>Στις δηλώσεις αυτές <a href="https://www.tovima.gr/2019/11/08/politics/ypeks-se-tourkia-i-epimoni-sas-na-diastrevlonete-tin-istoria-den-armozei-se-sygxrono-kratos/">απάντησε σε αυστηρό τόνο το ελληνικό ΥΠΕΞ</a>.</p>
      <p>«Η επιμονή της Τουρκίας να διαστρεβλώνει την Ιστορία δεν αρμόζει σε ένα σύγχρονο κράτος» υπογράμμισε ο εκπρόσωπος του υπουργείου Εξωτερικών. Συνέστησε παράλληλα στην Τουρκία «να ακολουθήσει το παράδειγμα της Ελλάδας και να εργαστεί επιτέλους για την εδραίωση σχέσεων καλής γειτονίας στην περιοχή μας και, βέβαια, της ευρωπαϊκής της προοπτικής».</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
    </article>
  </body>
</html>