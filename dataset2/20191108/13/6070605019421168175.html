<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Iglesias-que-estigui-govern-coalicio_0_2340366097.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T13:49:05+00:00"/>
    <meta property="og:title" content="Iglesias: &quot;Podem només formarà part d'un govern de coalició si sortim molt forts&quot;"/>
    <meta property="og:description" content="El líder de Podem afirma que &quot;qui té filials a paradisos fiscals és un lladre&quot;"/>
  </head>
  <body>
    <article>
      <h1>Iglesias: "Podem només formarà part d'un govern de coalició si sortim molt forts"</h1>
      <h2>El líder de Podem afirma que "qui té filials a paradisos fiscals és un lladre" </h2>
      <address>
        <time datetime="2019-11-08T13:49:05+00:00">08 Nov 2019, 13:49</time>
      </address>
      <p>El candidat d'Unides Podem a la presidència del govern, Pablo Iglesias, ha assegurat avui en una entrevista a La Sexta que "Unides Podem només formarà part d'un govern de coalició si sortim molt forts" el diumenge a les eleccions, i ha insistit que "se surt del laberint arribant a un acord i no pensant que el bipartidisme segueix viu". </p>
      <p>Quan li han preguntat si acceptaria quedar fora d'un govern del PSOE, ha assegurat que això seria "no respectar els votants" i ha dit que l'entrada de Podem és la "garantia" per derogar la reforma laboral. Iglesias ha defensat una taula de partits a Catalunya per buscar "un nou encaix territorial de Catalunya a Espanya" i que de moment renunciarien al referèndum d'autodeterminació perquè no tenen "prou força al Congrés per crear un consens" sobre aquesta via. "Tots haurem de cedir", ha afegit, i ha assegurat que el PSC s'oposarà a les propostes de Sánchez "d'intervenir TV3 i l'escola catalana". Després d'aquesta afirmació, el PSC ha enviat un missatge al presentador del programa, Antonio García Ferreras, per aclarir que no es tracta d'intervenir, sinó d'aconseguir que TV3 compti amb un consell d'administració aprovat per dos terços del Parlament i de reforçar la constitucionalitat a les escoles.</p>
      <p>"Si s'il·legalitzen els partits que incompleixen la llei, potser vostès haurien de callar", ha comentat Iglesias adreçant-se al PP, després que juntament amb Vox i Cs votessin a l'Assemblea de Madrid per demanar la il·legalització dels partits independentistes. "Es referien a aquells que siguin violents", ha matisat Albert Rivera, líder de Cs, que ha participat en l'entrevista. </p>
      <p>Abans de l'entrevista, Podem ha participat en un acte a Toledo en el qual s'ha centrat novament en les oligarquies i ha assegurat que "qui té filials a paradisos fiscals és un lladre". </p>
    </article>
  </body>
</html>