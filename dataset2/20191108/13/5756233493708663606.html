<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620464/%D8%B9%D8%B1%D8%A7%D9%82%DA%86%DB%8C-%D8%A8%D8%B1%D8%A7%DB%8C-%D8%A7%D8%AF%D8%A7%D9%85%D9%87-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%B4%D8%B1%D8%B7-%DA%AF%D8%B0%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T13:48:00+00:00"/>
    <meta property="og:title" content="عراقچی برای ادامه کاهش تعهدات برجامی شرط گذاشت"/>
    <meta property="og:description" content="عباس عراقچی در حاشیه «کنفرانس بین المللی منع گسترش تسلیحات هسته‌ای و خلع سلاح» گفت: ایران به اندازه کافی به دیپلماسی فرصت داده و اگر شرایط تغییر نکند، در مسیر کاهش تعهدات حرکت خواهیم کرد."/>
  </head>
  <body>
    <article>
      <h1>عراقچی برای ادامه کاهش تعهدات برجامی شرط گذاشت</h1>
      <address>
        <time datetime="2019-11-08T13:48:00+00:00">08 Nov 2019, 13:48</time>
      </address>
      <p>
        <i>عباس عراقچی در حاشیه «کنفرانس بین المللی منع گسترش تسلیحات هسته‌ای و خلع سلاح» گفت: ایران به اندازه کافی به دیپلماسی فرصت داده و اگر شرایط تغییر نکند، در مسیر کاهش تعهدات حرکت خواهیم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معاون وزیر امور خارجه کشورمان در حاشیه «کنفرانس بین المللی منع گسترش تسلیحات هسته‌ای و خلع سلاح» گفت: هیچ کشوری در حسن نیت ایران در حفظ برجام تردید ندارد.</p>
      <p>عباس عراقچی افزود: در عین حال هیچ کشوری تردید ندارد که اگر ایران از منافع برجام بهره‌مند نشود، به کاهش تعهدات برجامی ادامه خواهد داد.</p>
      <p>معاون وزیر امور خارجه کشورمان با بیان اینکه حفظ منافع جمهوری اسلامی ایران مهمتر از حفظ یک توافق است، گفت: ایران از یک سو اراده خود را برای عمل به تعهدات برجامی و از سوی دیگر کاهش تعهدات در صورت عمل نکردن دیگر کشورها به تعهداتشان را بطور شفاف نشان داده است.</p>
      <p>وی با اشاره به فرصت دوماهه جدید برای دیپلماسی، گفت: قاطعیت جمهوری اسلامی ایران در دفاع از منافع خود روشن است و این موضوعی است که در همه محافل بین المللی مورد بحث قرار دارد.</p>
      <p>مذاکره کننده ارشد کشورمان با اشاره به انزوای بین المللی آمریکا، گفت: بسیاری از کشورها، از جمله شرکت کنندگان در این کنفرانس بین المللی، یکجانبه گرایی آمریکا را محکوم می‌کنند.</p>
      <p>معاون وزیر امور خارجه کشورمان افزود: حتی بسیاری از کشورهای اروپایی نیز یکجانبه گرایی مفرط آمریکا را محکوم می‌کنند و امروزه حرکتی در سراسر جهان بر علیه این یکجانبه گرایی شکل گرفته که هر روز تقویت می‌شود.</p>
      <p>"عراقچی"، برجام را نماد شاخص این حرکت جهانی عنوان کرد و گفت: این موضوع در همه محافل بین المللی، بحث روز است.</p>
      <p>کنفرانس بین المللی "منع گسترش تسلیحات هسته‌ای و خلع سلاح " که از امروز با حضور مقامات و شخصیت‌های ۴۰ کشور جهان و چند نهاد مهم بین المللی از جمله سازمان ملل متحد و آژانس بین المللی انرژی اتمی در مسکو آغاز شد، سه روز ادامه خواهد یافت.</p>
      <p>دیدار و گفتگو با مقامات کشورهای شرکت کننده، از جمله "سرگئی ریابکوف" و "میخائیل بوگدانوف" معاونان وزیر امور خارجه روسیه و سخنرانی در نشست تخصصی برجام با حضور مذاکره کنندگان کشورهای باقیمانده در برجام از دیگر برنامه‌های عباس عراقچی در مسکو خواهد بود.</p>
    </article>
  </body>
</html>