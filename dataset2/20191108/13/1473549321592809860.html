<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/zawidz-brakuje-pieniedzy-na-pensje-nauczycieli,983892.html"/>
    <meta property="og:site_name" content="TVN24"/>
    <meta property="article:published_time" content="2019-11-08T13:59:00+00:00"/>
    <meta property="og:title" content="&quot;Jeśli nie zamkniemy części szkół, w przyszłym roku pieniędzy na pensje zabraknie już we wrześniu&quot;"/>
    <meta property="og:description" content="W mazowieckim Zawidzu na pensje nauczycieli zabrakło pół miliona złotych, a radni nie zgodzili się na przesunięcia w budżecie i kredyt. - Zwołamy nadzwyczajną sesję rady, nauczyciele muszą dostać t..."/>
  </head>
  <body>
    <article>
      <h1>"Jeśli nie zamkniemy części szkół, w przyszłym roku pieniędzy na pensje zabraknie już we wrześniu"</h1>
      <address><time datetime="2019-11-08T13:59:00+00:00">08 Nov 2019, 13:59</time> by <a rel="author">Justyna Suchecka\mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f28a93da-d3e4-40b2-a886-2d216e9ef208-480p.mp4"/>
        <figcaption>W Zawidzu na pensje nauczycieli zabrakło pół miliona złotych<cite>Foto: Shutterstock | Video: tvn24</cite></figcaption>
      </figure>
      <h3>W mazowieckim Zawidzu na pensje nauczycieli zabrakło pół miliona złotych, a radni nie zgodzili się na przesunięcia w budżecie i kredyt. - Zwołamy nadzwyczajną sesję rady, nauczyciele muszą dostać te pieniądze - mówi wójt.</h3>
      <p>120 nauczycieli z gminy Zawidz na Mazowszu nie otrzymało jeszcze listopadowych wypłat, choć ich termin minął. Gminie zabrakło pół miliona złotych. W czwartek odbyła się sesja rady gminy, na której wójt Dariusz Franczak zaproponował przesunięcia w budżecie i kredyt, by znaleźć pieniądze dla nauczycieli. Radni nie wyrazili na to jednak zgody.</p>
      <p>- Dlaczego się nie zgodzili? Nie wiem, ale mamy już plan awaryjny - zapewnia Franczak w rozmowie z tvn24.pl. - 12 listopada zwołamy nadzwyczajną sesję rady gminy i zaproponuję nieco inne przesunięcia, na które tym razem, mam nadzieję, radni się zgodzą - dodaje.</p>
      <h3>Małe szkoły są drogie</h3>
      <p>W Zawidzu działają cztery publiczne podstawówki, jedna prowadzona przez organizację pozarządową, a także liceum i technikum.</p>
      <related>
        <a href="https://www.tvn24.pl/wiadomosci-z-kraju,3/samorzady-maja-problemy-z-podwyzkami-dla-nauczycieli-minister-to-propaganda,983721.html"/>
      </related>
      <p>- Nasza szkoły są bardzo małe, w większości klas jest mniej niż 10 uczniów, a to oznacza, że są bardzo drogie - mówi Franczak. - Już przed podwyżkami było ciężko utrzymać ten stan, ale teraz to się staje właściwie nierealne. Jeśli nie zamkniemy części szkół, to w przyszłym roku pieniędzy na pensje zabraknie nam już we wrześniu - wylicza.</p>
      <p>Od września pensje nauczycieli wzrosły o 9,6 procent, jednak samorządowcy twierdzą, że rząd nie przekazał im wystarczających kwot na tę podwyżkę.</p>
      <p>Zawidz, którego cały budżet wynosi około 32 mln zł, na edukację wydaje około 11 milionów. Z tego 7,2 miliona to pieniądze z budżetu państwa, czyli tzw. subwencja.</p>
      <p>- Wójt albo kłamie, albo nie potrafi gospodarować środkami - komentował sytuację w Zawidzu minister Dariusz Piontkowski na czwartkowej konferencji prasowej. - Gminy, które mówią o tym, jak wiele im brakuje, próbują stosować propagandę - dodał.</p>
      <p>I przypominał, że MEN na wrześniową podwyżkę przekazało samorządom około miliarda złotych. Równocześnie przyznał, że nie są to kwoty, które w całości pokryłyby podwyżkę, bo - jak mówił - samorządy też muszą partycypować w utrzymywaniu edukacji.</p>
      <h3>Wójt nie chce być grabarzem</h3>
      <p>- Kto tu stosuje propagandę? - oburza się Franczak. - Małe gminy, jak nasza, są w fatalnej sytuacji. Duże miasta mogą przetrwać dłużej, ograniczyć inwestycje, by zapłacić nauczycielom. My nie mamy już czego ograniczać - dodaje.</p>
      <related>
        <a href="https://www.tvn24.pl/wiadomosci-z-kraju,3/slychac-placz-i-zgrzytanie-zebami-brakuje-pieniedzy-na-podwyzki-dla-nauczycieli,981542.html"/>
      </related>
      <p>Franczak przypomina, że wydatki na edukację to nie tylko nauczycielskie pensje. W jego gminie 1,1 mln zł wydaje się chociażby na dowożenie dzieci do szkół. - Rozumiemy, że gminy muszą partycypować w utrzymaniu szkół, ale to musi być proporcjonalne - mówi. - Dziś tak zdecydowanie nie jest - dodaje.</p>
      <p>Wójt przyznaje, że w gminie znów trzeba będzie wrócić do dyskusji o zamykaniu szkół. - To nie będzie łatwe. Wiem, że mieszkańcy będą niechętni, a kurator i wojewoda będą stawiać opór, ale jesteśmy gotowi na walkę w sądach - mówi. - Nie chcę być grabarzem we własnej gminie, a jeśli niczego z siecią szkół nie zrobimy, to się skończy finansową katastrofą - podkreśla.</p>
      <h3>Samorządy mają dochody własne</h3>
      <p>Marek Wójcik ze Związku Miast Polskich ocenia, że podwyżki dla nauczycieli z lat 2018-2019 były niedoszacowane o 2,1 mld zł.</p>
      <p>- Subwencja w tym roku to już niemal 47 mld zł, rośnie od kilku lat, a za rządów naszych poprzedników mieliśmy w tej kwestii stagnację – podkreślał w czwartek minister Piontkowski. - Samorządy jakoś nic nie mówią, że mają też dochody własne, a te w zeszłym roku wzrosły o 17 miliardów złotych. Nie sugerujemy, że każda złotówka powinna być przeznaczana na utrzymywanie edukacji, ale mają taką możliwość, by przeznaczyć na nią część tych środków.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/ideologia-gender-i-wojna-kulturowa-w-podreczniku-dla-licealistow,983029.html"/>
        <a href="https://www.tvn24.pl/wiadomosci-z-kraju,3/slychac-placz-i-zgrzytanie-zebami-brakuje-pieniedzy-na-podwyzki-dla-nauczycieli,981542.html"/>
        <a href="https://www.tvn24.pl/wiadomosci-z-kraju,3/brakuje-nauczycieli-w-szkolach-dramatyczna-sytuacja-w-przedszkolach,976190.html"/>
        <a href="https://www.tvn24.pl/wiadomosci-z-kraju,3/czym-jest-dobro-dziecka-ministerstwo-nie-wie-zmiana-w-karcie-nauczyciela-niezwykle-grozna,972416.html"/>
        <a href="https://www.tvn24.pl/wiadomosci-z-kraju,3/klasy-powitalne-dla-cudzoziemcow-jest-wiecej-chetnych-niz-miejsc,966934.html"/>
      </related>
    </article>
  </body>
</html>