<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/aerostar-bacau-incheie-primele-noua-luni-cu-un-profit-net-de-42-4-mil-lei-in-scadere-cu-39-la-afaceri-de-266-7-mil-lei-plus-12-18556523"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T13:23:57+00:00"/>
    <meta property="og:title" content="​Aerostar Bacău încheie primele nouă luni cu un profit net de 42,4 mil. lei, în scădere cu 39%, la afaceri de 266,7 mil. lei, plus 12%"/>
    <meta property="og:description" content="Aerostar Bacău (simbol bursier - ARS), companie ce activează în domeniul fabricaţiei de produse de aviaţie şi mentenanţă, încheie primele nouă luni din 2019 cu un profit net de 42,4 mil. lei, în scădere cu 39,2%, la afaceri de 266,7 mil. lei, plus 12%, potrivit calculelor ZF pe baza datelor din raportul trimestrial."/>
  </head>
  <body>
    <article>
      <h1>​Aerostar Bacău încheie primele nouă luni cu un profit net de 42,4 mil. lei, în scădere cu 39%, la afaceri de 266,7 mil. lei, plus 12%</h1>
      <address><time datetime="2019-11-08T13:23:57+00:00">08 Nov 2019, 13:23</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Aerostar Bacău (simbol bursier - ARS), companie ce activează în domeniul fabricaţiei de produse de aviaţie şi mentenanţă, încheie primele nouă luni din 2019 cu un profit net de 42,4 mil. lei, în scădere cu 39,2%, la afaceri de 266,7 mil. lei, plus 12%, potrivit calculelor ZF pe baza datelor din raportul trimestrial.</p>
      <p>Din cifra de afaceri realizată în perioada ianuarie-septembrie 2019, peste 84% reprezintă vânzări la export. Cea mai mare parte a exporturilor a mers către Europa (69,4%), următoarea piaţă ca pondere în vânzări fiind România (15,7%, faţă de 24% în primele nouă luni din 2018).</p>
      <p>Aerostar Bacău a înregistrat în primele nouă luni venituri din exploatare de 284 mil. lei, în creştere cu 6% faţă de primele nouă luni din 2018, şi cheltuieli de exploatare de 238,3 mil. lei, plus 16%, astfel că rezultatul din exploatare a fost profit de 45,6 mil. lei, minus 26,7%.</p>
      <p>AEROSTAR face parte din industria naţională de apărare şi este principalul furnizor independent de servicii de întreţinere la nivel industrial din această regiune geografică pentru avioane comerciale din familia Airbus 320 şi Boeing 737. De asemenea, compania este autorizată ca furnizor de formare profesională de către Ministerul Educaţiei şi Ministerul Muncii pentru meseriile specifice în aviaţie: structurist, mecanic de aviaţie, electromecanic de aviaţie şi mecanic motoare de aeronave.</p>
      <p>În primele nouă luni ale anului 2019, valoarea cheltuielilor cu investiţiile realizate de Aerostar a fost de 16,4 mil. lei.</p>
      <p>Compania cu circa 1.940 de angajaţi este controlată de Iarom Bucureşti în proporţie de 71,3%, în timp ce SIF Moldova (SIF2) deţine 15% din numărul de acţiuni, restul de 13,5% fiind acţiuni tranzacţionabile la liber pe piaţa principală.</p>
      <p>De la începutul anului, acţiunile ARS se tranzacţionează în creştere cu 6,19% pe fondul unui rulaj de 3,4 mil. lei, emitentul ajungând la 784 mil. lei capitalizare.</p>
    </article>
  </body>
</html>