<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zlisnih-kijivskih-borzhnikiv-za-komunalku-ne-vipuskatimut-za-kordon-638693.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T13:00:17+00:00"/>
    <meta property="og:title" content="Злісних київських боржників за комуналку не випускатимуть за кордон"/>
    <meta property="og:description" content="Близько 5% киян системно не платять за усі спожиті послуги"/>
  </head>
  <body>
    <article>
      <h1>Злісних київських боржників за комуналку не випускатимуть за кордон</h1>
      <address>
        <time datetime="2019-11-08T13:00:17+00:00">08 Nov 2019, 13:00</time>
      </address>
      <h4>Близько 5% киян системно не платять за усі спожиті послуги</h4>
      <p>У Києві близько 5% споживачів системно не сплачують за житлово-комунальні послуги і накопичують борги. Це близько 50 тисяч особових рахунків, які не сплачують усім виконавцям послуг і відмовляються реструктуризувати заборгованість. До таких боржників можуть бути застосовані санкції у вигляді арешту майна та обмеження виїзду за кордон. Про це сьогодні під час прес-брифінгу заявив генеральний директор комунального концерну «Центр комунального сервісу» (ЦКС) Андрій Щербина.</p>
      <p>За його словами, не менше 80% киян своєчасно оплачують рахунки, але близько 5% споживачів із невідомих причин системно не платять, фактично, за усі спожиті послуги, інформує пресслужба КМДА.</p>
      <p>«Ми системно інформуємо споживача про наявність боргу – надсилаємо повідомлення, телефонуємо тощо. Адже через сусіда-боржника страждає весь будинок, який не підключають до послуги. Ми намагаємося вирішити питання в досудовому порядку, але якщо вже справа дійшла до суду, то наслідками для споживача може стати арешт майна та заборона виїзду за кордон», – говорить Щербина.</p>
      <p>Фахівець також додав, що судові витрати у розмірі 1921 грн також покладаються на боржника. Крім суми основного боргу, на кожну послугу нараховуються 3% річних та втрати від інфляційних процесів за весь період прострочення боргу.</p>
      <p>«У разі позитивного рішення суду, відбувається стягнення боргу в примусовому порядку. У першу чергу, на кошти боржника, шляхом їх арешту та списання з рахунків без згоди власника рахунку. У разі відсутності у боржника коштів та цінностей, достатніх для задоволення вимог, стягнення невідкладно звертається на майно, за умови перевищення суми боргу 83 460,00 грн. Також законодавством передбачено, що суд може обмежити у праві виїзду за межі України боржника за невиконання судового рішення. Тому ми наполегливо радимо громадянам не накопичувати борг, звертатися до «Центру комунального сервісу», якщо виникають питання щодо нарахувань», – сказав керівник ЦКС.</p>
      <p>Раніше <a href="https://glavcom.ua/">«Главком»</a> повідомляв, що у Києві на вулиці Чаадаєва <a href="https://glavcom.ua/kyiv/news/u-kijevi-strilyali-v-advokata-vin-u-likarni-638199.html">із вогнепальної зброї було поранено адвоката</a>. Він отримав поранення у стегно і був госпіталізований до лікарні швидкої медичної допомоги. Згодом стало відомо, що <a href="https://glavcom.ua/kyiv/news/poranennya-advokata-v-kijevi-stali-vidomi-detali-strilyanini-video-638295.html">стрілянину влаштував мешканець будинку, що багато років не платить за комунальні послуги</a> і через якого будинок не підключили до опалення.</p>
      <p>Чоловіку, що відкрив стрілянину, <a href="https://glavcom.ua/kyiv/news/choloviku-yakiy-vidkriv-strilyaninu-po-susidah-ogolosheno-pidozru-638431.html">оголошено підозру</a> за ч. 2 ст. 15 ч. 1 ст.115 (замах на умисне вбивство) Кримінального кодексу України. Вирішується питання про обрання йому запобіжного заходу у вигляді тримання під вартою. Досудове розслідування триває.</p>
      <related>
        <a href="https://glavcom.ua/kyiv/news/zima-ne-za-gorami-a-bez-tepla-u-kijevi-mozhut-lishitisya-40-budinkiv-637046.html"/>
        <a href="https://glavcom.ua/kyiv/news/zaborgovanist-iz-viplati-zarplati-v-kijevi-syagaje-mayzhe-186-mln-grn-635153.html"/>
        <a href="https://glavcom.ua/kyiv/news/vlasnik-penthauzu-v-kijevi-zaborguvav-za-opalennya-piv-milyona-griven-632886.html"/>
      </related>
    </article>
  </body>
</html>