<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/un-profesor-de-la-oxford-brookes-university-isi-lanseaza-la-oradea-volumul-istorie-si-rasism-152580.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T13:00:00+00:00"/>
    <meta property="og:title" content="Un profesor de la Oxford Brookes University îşi lansează la Oradea volumul &quot;Istorie şi rasism&quot;"/>
    <meta property="og:description" content="Marius Turda, profesor la Oxford Brookes University din Anglia, îşi lansează sâmbătă la Oradea volumul 'Istorie şi rasism. Ideea de rasă de la Iluminism la Donald Trump'. Lansarea de carte, programată pentru ora 10 în sala mare a Primăriei, va fi moderată de universitarul orădean Mihai Maci."/>
  </head>
  <body>
    <article>
      <h1>Un profesor de la Oxford Brookes University îşi lansează la Oradea volumul "Istorie şi rasism"</h1>
      <address><time datetime="2019-11-08T13:00:00+00:00">08 Nov 2019, 13:00</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/istorie_si_rasism.JPG"/>
      </figure>
      <p>
        <b>Marius Turda, profesor la Oxford Brookes University din Anglia, îşi lansează sâmbătă la Oradea volumul despre "Istorie şi rasism. Ideea de rasă de la Iluminism la Donald Trump".</b>
      </p>
      <p>Lansarea de carte, programată pentru ora 10 în sala mare a Primăriei, va fi moderată de universitarul orădean Mihai Maci. Intrarea este liberă.</p>
      <p>"Fetiş într-o vreme, tabu într-alta, conceptul de rasă marchează – mai mult decât oricare altul – joncţiunea dintre disciplinele ştiinţifice şi cele umane. Tocmai de aceea, istoria conceptului de rasă este deopotrivă o arheologie a imaginarului ştiinţific şi o incursiune ştiinţifică în imaginarul comun, aşa cum îl sedimentează tradiţia culturală", a afirmat universitarul orădean Mihai Maci în recenzia făcută volumului.</p>
      <p>Potrivit acestuia, demersul istoricului Turda nu doar că lămureşte unele aspecte ale trecutului, dar şi oferă perspective reale de înţelegere a prezentului.</p>
      <p>"Un asemenea exerciţiu ne permite să focalizăm lucid şi atent câteva din marile probleme ale prezentului. Imigraţia – ce readuce în atenţie tema străinului (şi problematizarea identitară) –, pe de o parte, biotehnologiile şi Inteligenţa Artificială – care ne trimit la meditaţia asupra ireductibilului uman –, pe de alta, sunt doar orizontul cel mai vizibil al actualizării dezbaterilor pe care le-a cunoscut istoria conceptului de rasă", a scris Maci.</p>
      <p>Istoricul Marius Turda se află până pe 24 noiembrie într-un periplu prin ţară pentru a-şi lansa volumul în Cluj, Iaşi, Timişoara, Oradea şi Bucureşti.</p>
      <p>Profesorul a studiat istoria la Universitatea Bucureşti, la Central European University Budapesta (CEU) şi Universitatea Oxford Brookes.</p>
      <p>Istoricul este acum profesor la Oxford Brookes, director al Centrului de Istorie a Medicinei şi director fondator al Institutului Cantemir în cadrul prestigioasei Universităţi Oxford.</p>
    </article>
  </body>
</html>