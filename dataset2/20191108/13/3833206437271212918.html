<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/NAP-Plovdiv-se-vklyuchi-v-iniciativata-Menidzhur-za-edin-den-912246"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T13:06:00+00:00"/>
    <meta property="og:title" content="НАП Пловдив се включи в инициативата &quot;Мениджър за един ден&quot;"/>
    <meta property="og:description" content="Шест млади мениджъри посетиха териториалната дирекция на НАП Пловдив, като част от инициативата &quot;Мен..."/>
  </head>
  <body>
    <article>
      <h1>НАП Пловдив се включи в инициативата "Мениджър за един ден"</h1>
      <address>
        <time datetime="2019-11-08T13:06:00+00:00">08 Nov 2019, 13:06</time>
      </address>
      <p>Шест млади мениджъри посетиха териториалната дирекция на НАП Пловдив, като част от инициативата "Мениджър за един ден“ на "Джуниър Ачийвмънт България“. Заместник -директорът на приходната агенция в града Иван Видов посрещна Петя Бобчева от Националната търговска гимназия Пловдив, Росица Ставрева от СУ "Хр. Г. Данов“, Таня Кехайова от МГ "Акад. Кирил Попов“, Петър Борисов от ЕГ "Пловдив“, Снежанка Трендафилова от СУ "Черноризец Храбър“ и студентката от УНСС Габриела Проданова.</p>
      <p>Видов запозна младежите със структурата на НАП и дейностите, които се извършват. Той ги въведе, не само в ежедневните си задължения, но и обсъди с тях специфичните и необходими качества за превръщането им в успешни лидери. "Лидерството не е привилегия, то е свързано с поемането на отговорност, изисква ангажираност и отдаденост“ бяха част от напътствията на Видов към следващото поколение ръководители.</p>
      <p>Амбициозните млади мениджъри посетиха дирекция "Събиране“ и се запознаха със способите, с които държавата разполага за събирането на невнесените в срок данъци, осигурителни вноски или други публични задължения, администрирани от Агенцията. Те наблюдаваха и дейностите по обслужване на клиентите, приемането и обработката на видовете декларации.</p>
      <p>На всеки от младежите бе издаден персонален идентификационен код /ПИК/, с който могат да ползват електронните услуги, предоставяни от НАП.</p>
      <p>В следобедните часове на 7 ноември " мениджърите за един ден“ получиха своите сертификати за участие в инициативата, а някои от тях сериозно се замислиха за бъдеща кариера в приходната администрация.</p>
    </article>
  </body>
</html>