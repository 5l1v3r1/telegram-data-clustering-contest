<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425426/n-santorinios-h-kathysterhsh-ypografhs-ths-symbashs-anatheshs-twn-ergwn-gia-th-rodiakh-epaylh-apotelei-apeilh-gia-to-mellon-ths"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T13:00:03+00:00"/>
    <meta property="og:title" content="Ν. Σαντορινιός: «Η καθυστέρηση υπογραφής της Σύμβασης ανάθεσης των έργων για τη Ροδιακή Έπαυλη, αποτελεί απειλή για το μέλλον της»"/>
    <meta property="og:description" content="Με ερώτηση προς τους Υπουργούς Ανάπτυξης, Οικονομικών και Εσωτερικών, ο Νεκτάριος Σαντορινιός εκφράζει την έντονη ανησυχία του σχετικά με το μέλλον της Ροδιακής Έπαυλης, σημειώνοντας πως λόγω της καθυστέρησης υπογραφής από τον Δήμο Ρόδου της Σύμβασης για την έναρξη των εργασιών αναστήλωσης και αποκατάστασης, είναι υπαρκτός ο κίνδυνος, όλες οι προσπάθειες στις οποίες ο ίδιος προσωπικά πρωταγωνίστησε για επιστροφή της Ροδιακής Έπαυλης στον κόσμο της Ρόδου, να πάνε χαμένες."/>
  </head>
  <body>
    <article>
      <h1>Ν. Σαντορινιός: «Η καθυστέρηση υπογραφής της Σύμβασης ανάθεσης των έργων για τη Ροδιακή Έπαυλη, αποτελεί απειλή για το μέλλον της»</h1>
      <address>
        <time datetime="2019-11-08T13:00:03+00:00">08 Nov 2019, 13:00</time>
      </address>
      <p>
        <b>Με ερώτηση προς τους Υπουργούς Ανάπτυξης, Οικονομικών και Εσωτερικών, ο Νεκτάριος Σαντορινιός εκφράζει την έντονη ανησυχία του σχετικά με το μέλλον της Ροδιακής Έπαυλης, σημειώνοντας πως λόγω της καθυστέρησης υπογραφής από τον Δήμο Ρόδου της Σύμβασης για την έναρξη των εργασιών αναστήλωσης και αποκατάστασης, είναι υπαρκτός ο κίνδυνος, όλες οι προσπάθειες στις οποίες ο ίδιος προσωπικά πρωταγωνίστησε για επιστροφή της Ροδιακής Έπαυλης στον κόσμο της Ρόδου, να πάνε χαμένες.</b>
      </p>
      <p>Όπως αναφέρεται και στην ερώτηση που κατατέθηκε σήμερα, η Ροδιακή Έπαυλη, είναι ένα από τα σημαντικότερα τοπόσημα του νησιού της Ρόδου, με ιστορική αξία και πολιτιστικό ενδιαφέρον που ξεπερνά τα σύνορα της Δωδεκανήσου. Για πολλά χρόνια η αναστήλωσή και η επανάχρησή της προς όφελος της πόλης, αποτέλεσε το αντικείμενο κοινών προσπαθειών, τόσο της τοπικής αυτοδιοίκησης, όσο και της ίδια της κοινωνίας της Ρόδου.</p>
      <p>Από το 2015 και μετά ο βουλευτής Δωδεκανήσου, σε συνεργασία με την τότε δημοτική αρχή, δεν σταμάτησε να εργάζεται προς την κατεύθυνση της απόδοσης της Έπαυλης στον λαό της Ρόδου, γεγονός που πραγματοποιήθηκε με την ένταξη σχετικής διάταξης σε νομοσχέδιο της Κυβέρνησης ΣΥΡΙΖΑ (Ν. 4474/2017, άρθρο 24).</p>
      <p>Εκτός αυτών, ο Νεκτάριος Σαντορινιός από τη θέση του και ως Αναπληρωτής Υπουργός Ναυτιλίας και Νησιωτικής Πολιτικής ήταν ο πρωτεργάτης της ένταξης για χρηματοδότηση, στο Ειδικό Αναπτυξιακό Ν. Αιγαίου, του έργου αναστήλωσης και αποκατάστασης του κτιρίου και των 24 στρεμμάτων περιβάλλοντος χώρου, της Ροδιακής Έπαυλης, με ποσό 3,5 εκ €.</p>
      <p>Ο δρόμος για την επαναφορά της Ροδιακής Έπαυλης, πίσω στην κοινωνία του νησιού, σε πλήρως λειτουργική κατάσταση, ήταν στρωμένος με τις καλύτερες προϋποθέσεις και όμως μέχρι αυτή τη στιγμή, όπως υπογραμμίζει ο βουλευτής, δεν έχει ακόμη υπογραφεί η σχετική σύμβαση για να ξεκινήσουν οι εργασίες παρόλο που έχει ήδη γίνει ο προσυμβατικός έλεγχος από το Ελεγκτικό Συνέδριο, έχοντας εγκρίνει ως νόμιμη την απόφαση κατακύρωσης του διαγωνισμού για ανάθεση στην εταιρία που θα αναλάβει τα σχετικά έργα, και έχει γίνει ο έλεγχος γνησιότητας των εγγυητικών επιστολών.</p>
      <p>Αποτέλεσμα της κωλυσιεργίας που έχει παρουσιαστεί είναι ο κίνδυνος απένταξης του έργου από το πλαίσιο χρηματοδότησης, καθώς και η επαναφορά του ακινήτου στην κυριότητα του Υπ. Οικονομικών, όπως ρητά περιγράφεται στο άρθρο της απόφασης παραχώρησης σε περίπτωση καθυστέρησης, ματαίωσης ή και πλημμελούς εκπλήρωσης των υποχρεώσεων από πλευράς του Δήμου.</p>
      <p>Ο Νεκτάριος Σαντορινιός, ολοκληρώνοντας το κείμενο της ερώτησης, θέτει τους Υπουργούς προ των ευθυνών τους και τους εφιστά την προσοχή για τον κίνδυνο που ενέχει η καθυστέρηση από πλευράς του Δήμου, να χαθεί μια μεγάλη ευκαιρία για την Ροδιακή Έπαυλη, ένα σημαντικό ιστορικό μνημείο πανελλαδικής εμβέλειας.</p>
    </article>
  </body>
</html>