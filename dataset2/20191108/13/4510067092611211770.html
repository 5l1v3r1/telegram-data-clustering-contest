<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/polo-csm-oradea-disputa-sambata-returul-din-spania-cu-cn-mataro-152647.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T13:44:00+00:00"/>
    <meta property="og:title" content="Polo: CSM Oradea dispută sâmbătă returul din Spania cu CN Mataro"/>
    <meta property="og:description" content="Poloiştii de la CSM Oradea vor disputa sâmbătă partida retur din sferturile de finală ale LEN EuroCup, în compania spaniolilor de la CN Mataro. Meciul este programat de la ora 13, iar orădenii nu trebuie să piardă la o diferenţă mai mare de trei goluri, după ce au câştigat acasă cu 12-9."/>
  </head>
  <body>
    <article>
      <h1>Polo: CSM Oradea dispută sâmbătă returul din Spania cu CN Mataro</h1>
      <address><time datetime="2019-11-08T13:44:00+00:00">08 Nov 2019, 13:44</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/csmoradeapolorobyboros08112019.jpg"/>
        <figcaption>(foto: Roby Boros)</figcaption>
      </figure>
      <p>Echipa de polo CSM Oradea a plecat în acest sfârşit de săptămână în Spania, unde va susţine jocul din manşa retur a sferturilor de finală din LEN EuroCup, cu echipa CN Mataro. Meciul este programat sâmbătă, de la ora 13.</p>
      <p>În partida tur, desfăşurată pe 30 octombrie, la Oradea, jucătorii de la CSM, vicecampioni ai României, s-au impus cu scorul de 12-9. </p>
      <p>Până acum, CSM Oradea a obţinut o dublă victorie în prima etapă din faza a II-a a Superligii Naţionale, în faţa celor de la CSM Corona Braşov, jocuri despre care tehnicianul Costrăş a spus că au constituit o bună repetiţie înaintea returului cu spaniolii.</p>
      <p>CN Mataro a jucat în campionatul intern, în deplasare, câştigând pe terenul celor de la Real Canoe, cu scorul de 10-9.</p>
      <p>În celelalte trei partide din manşa retur a sferturilor de finală din LEN EuroCup, vor juca: Miskolc (Ungaria) cu AN Brescia (Italia), în tur a fost 10-17, NC Vouliagmeni (Grecia) cu CC Ortigia (Italia), în tur 9-9, şi Team Strasbourg (Franţa) cu Eger (Ungaria), în tur 8-12.</p>
    </article>
  </body>
</html>