<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/sys-150-kurshuma-ubiha-policai-zadyrjal-sina-na-el-chapo.428964"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T13:25:00+00:00"/>
    <meta property="og:title" content="Със 150 куршума – убиха полицай, задържал сина на Ел Чапо"/>
    <meta property="og:description" content="Двама мъже убиват Едуардо Н. за 30 секунди | Dnes.bg"/>
  </head>
  <body>
    <article>
      <h1>Със 150 куршума – убиха полицай, задържал сина на Ел Чапо</h1>
      <h2>Двама мъже убиват Едуардо Н. за 30 секунди</h2>
      <address><time datetime="2019-11-08T13:25:00+00:00">08 Nov 2019, 13:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Един от полицаите, отговорен за краткото задържане на сина на наркобоса Ел Чапо - Овидио Гусман, бе брутално убит вчера.</p>
      <p>32-годишният Едуардо Н.  е убит на паркинг пред търговски център в Кулиакан. В тялото му са изстреляни малко над 150 куршума. </p>
      <related>
        <a href="https://www.dnes.bg/notifikacii/2019/10/18/arestuvaha-sina-na-narkobarona-el-chapo-izbuhnaha-sblysyci.426528"/>
      </related>
      <p>На видео, заснето от охранителните камери на търговския център, се вижда как червен автомобил, който е преследвал белия Nissan на Едуардо, паркира до него. Двама мъже слизат от колата с автоматични пушки. Цялата операция продължава около 30 секунди. Убийците стрелят по полицая, докато той е още в автомобила си. След това се качват обратно на червената кола и изчезват.</p>
      <p>Преди няколко седмици Овидио Гусман бе арестуван и веднага бе освободен по нареждане на министъра по сигурността Алфонсо Дурасо. Видео, заснето от полицаите, показва как Гусман излиза от къща с вдигнати ръце. Веднага избухват безредици из Кулиакан между клана „Синалоа“ и силите за сигурност.  Полицаите нареждат на сина на Ел Чапо да направи нещо, за да прекрати нападенията.</p>
      <p>Гусман се обадил на своя брат Архивалдо Иван Гусман Салазар и му казал "да спре този хаос“, но той отказал и започнал да заплашва войниците и техните семейства. Осем минути по-късно се появила и първата информация за ранени полицаи. Властите знаели, че "Синалоа“ е по-силна, за това решили да освободят Гусман.</p>
      <p>13 души загиват в сблъсъците.</p>
    </article>
  </body>
</html>