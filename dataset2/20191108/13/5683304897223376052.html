<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/cpm-refutes-alan-thaha-in-maoist-uapa-case.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T13:24:00+00:00"/>
    <meta property="og:title" content="യുഎപിഎയില്‍ മലക്കം മറിഞ്ഞ് സിപിഎം; ഇടപെടേണ്ടതില്ലെന്ന് സംസ്ഥാന സെക്രട്ടേറിയറ്റ്"/>
    <meta property="og:description" content="തിരുവനന്തപുരം∙ കോഴിക്കോട് രണ്ടു വിദ്യാർഥികൾക്കെതിരെ യുഎപിഎ ചുമത്തിയ നടപടിയിൽ ഇടപെടേണ്ടതില്ലെന്ന് സിപിഎം സംസ്ഥാന സെക്രട്ടേറിയറ്റിന്റെ തീരുമാനം. യുഎപിഎ. UAPA | Maoist | Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുഎപിഎയില്‍ മലക്കം മറിഞ്ഞ് സിപിഎം; ഇടപെടേണ്ടതില്ലെന്ന് സംസ്ഥാന സെക്രട്ടേറിയറ്റ്</h1>
      <address><time datetime="2019-11-08T13:24:00+00:00">08 Nov 2019, 13:24</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കോഴിക്കോട് രണ്ടു വിദ്യാർഥികൾക്കെതിരെ യുഎപിഎ ചുമത്തിയ നടപടിയിൽ ഇടപെടേണ്ടതില്ലെന്ന് സിപിഎം സംസ്ഥാന സെക്രട്ടേറിയറ്റിന്റെ തീരുമാനം. യുഎപിഎ ചുമത്തിയ നടപടിയെക്കുറിച്ച് റിട്ട.ജസ്റ്റിസ് പി.എസ്.ഗോപിനാഥൻ അധ്യക്ഷനായ പ്രത്യേക സമിതി പരിശോധിക്കട്ടെയെന്നു നിലപാടെടുത്ത സെക്രട്ടേറിയറ്റ്, സർക്കാർ നടപടികളെ ശരിവച്ചു. വിദ്യാർഥികളെ പാർട്ടിയിൽനിന്ന് ഉടൻ പുറത്താക്കില്ല. സ്വീകരിക്കേണ്ട നടപടികളെക്കുറിച്ച് ചർച്ച ചെയ്യാൻ കോഴിക്കോട് ജില്ലാ കമ്മറ്റിയെ ചുമതലപ്പെടുത്തി.</p>
      <p>വിദ്യാർഥികൾക്ക് തീവ്രസ്വഭാവമുള്ള ചില സംഘടനകളുമായി ബന്ധമുണ്ടെന്നാണ് കോഴിക്കോട് ജില്ലാ കമ്മറ്റിയുടെ റിപ്പോർട്ട്. ഇത്തരം സംഘടനകളുമായുള്ള ബന്ധം ഉപേക്ഷിക്കണമെന്നു നേരത്തെ നേതൃത്വം ആവശ്യപ്പെട്ടിരുന്നെങ്കിലും ഇരുവരും മുഖവിലയ്ക്കെടുത്തില്ലെന്നും ജില്ലാ കമ്മറ്റി വ്യക്തമാക്കിയിട്ടുണ്ട്. റിപ്പോർട്ട് ചർച്ച ചെയ്ത സെക്രട്ടേറിയറ്റ് പാർട്ടി തലത്തിൽ സ്വീകരിക്കേണ്ട അച്ചടക്ക നടപടികൾക്ക് ജില്ലാ കമ്മറ്റിയെ ചുമതലപ്പെടുത്തി.</p>
      <p>യുഎപിഎ പോലുള്ള നിയമങ്ങൾക്ക് പാർട്ടി എതിരാണെങ്കിലും പൊലീസ് ശക്തമായ തെളിവുകൾ നിരത്തുന്ന സാഹചര്യത്തിൽ ജാഗ്രതയോടെ തീരുമാനമെടുക്കണമെന്നു സെക്രട്ടേറിയറ്റിൽ അഭിപ്രായം ഉയർന്നു. യുഎപിഎ നിമയത്തിൽവന്ന ഭേദഗതികൾ അനുസരിച്ച് രാജ്യവിരുദ്ധ സ്വഭാവമുള്ള കേസുകൾ എൻഐഎയ്ക്ക് ഏറ്റെടുക്കാം. വിദ്യാർഥികൾക്കെതിരെ യുഎപിഎ ചുമത്തിയ തീരുമാനത്തിനെതിരെ സർക്കാർ നിലപാടെടുക്കുകയും അതിനുശേഷം എൻഐഎ അന്വേഷണം ഉണ്ടാകുകയും ചെയ്താൽ രാഷ്ട്രീയ ആരോപണങ്ങളുയരാമെന്നും സെക്രട്ടേറിയറ്റ് വിലയിരുത്തി. ഇതോടെ യുഎപിഎ പിൻവലിക്കണമെന്ന മുൻനിലപാടിൽ സെക്രട്ടേറിയറ്റ് മാറ്റം വരുത്തുകയായിരുന്നു.</p>
      <p>വിഷയത്തിൽ പൊലീസ് സ്വീകരിച്ച നിലപാടും സെക്രട്ടേറിയറ്റിനെ സ്വാധീനിച്ചു. യുവാക്കൾക്കെതിരെ യുഎപിഎ ചുമത്തിയ നടപടി വിവാദമായതിനെത്തുടർന്ന് മുഖ്യമന്ത്രി ഡിജിപിയോട് വിശദീകരണം തേടിയിരുന്നു. ഡിജിപി, ഐജി അശോക് യാദവിനെ അന്വേഷണത്തിനായി ചുമതലപ്പെടുത്തിയെങ്കിലും യുഎപിഎ വേണമെന്ന നിലപാടാണ് ഐജിയും സ്വീകരിച്ചത്. വിദ്യാർഥികൾക്ക് മാവോയിസ്റ്റ് സംഘടനകളുമായി ബന്ധമുള്ളതിന്റെ തെളിവുകൾ ഓരോ ദിവസവും പൊലീസ് പുറത്തുവിട്ടതും നിലപാട് മാറ്റത്തിനു കാരണമായി. വിദ്യാർഥികൾ അർബൻ നക്സൽ സ്വഭാവമുള്ളവരാണെന്നാണ് പൊലീസ് നിലപാട്.</p>
      <p>കോഴിക്കോട് തിരുവണ്ണൂർ പാലാട്ട് നഗർ മണിപ്പുരി വീട്ടിൽ അലൻ ശുഹൈബ്(19), മൂർക്കനാട് പാനങ്ങാട്ടുപറമ്പ് കോട്ടുമ്മൽ വീട്ടിൽ താഹ ഫസൽ(24) എന്നിവരെയാണ് 2–ാം തീയതി അറസ്റ്റു ചെയ്തത്. സിപിഎം പാലാട്ട് നഗർ ബ്രാഞ്ച് കമ്മറ്റി അംഗമാണ് അലൻ. കണ്ണൂർ സർവകലാശാലയിൽ നിയമ വിദ്യാർഥി. താഹ പാറമ്മൽ ബ്രാഞ്ച് കമ്മറ്റി അംഗവും കോഴിക്കോട് കെൽട്രോണിൽ ജേണലിസം വിദ്യാർഥിയുമാണ്.</p>
      <p>യുഎപിഎപോലുള്ള കരിനിമയങ്ങൾക്കെതിരെ നിലപാടെടുത്ത എൽഡിഎഫ് ഭരിക്കുമ്പോൾ പ്രവർത്തകർക്കെതിരെ യുഎപിഎ ചുമത്തിയത് പാർട്ടി നേതൃത്വത്തെയും വെട്ടിലാക്കിയിരുന്നു. പ്രവർത്തകരെ അറസ്റ്റു ചെയ്ത നടപടിക്കെതിരെ എം.എ ബേബിയും പൊളിറ്റ് ബ്യൂറോ അംഗം പ്രകാശ് കാരാട്ടും രംഗത്തെത്തിയിരുന്നു. യുഎപിഎ പ്രകാരം കേസ് എടുത്ത നടപടി പിൻവലിക്കണമെന്നായിരുന്നു എം.എ ബേബിയുടെ പ്രസ്താവന. ലഘുലേഖകൾ പിടിച്ചാൽ ആരും മാവോയിസ്റ്റാകില്ലെന്ന് വ്യക്തമാക്കിയ പ്രകാശ് കാരാട്ട് യുഎപിഎ ഒഴിവാക്കണം എന്ന് ആവശ്യപ്പെട്ടിരുന്നു. ഈ ആവശ്യങ്ങൾ തള്ളിയ സെക്രട്ടേറിയറ്റ് യോഗം സർക്കാർ നടപടികളെ ശരിവച്ചിരിക്കുകയാണ്.</p>
      <p><b>English Summary:</b> CPM Refutes Alan,Thaha in Maoist UAPA Case</p>
    </article>
  </body>
</html>