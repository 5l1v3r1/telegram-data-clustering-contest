<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/akkor-most-mivel-utazik-karacsony-gergely"/>
    <meta property="og:site_name" content="infostart"/>
    <meta property="article:published_time" content="2019-11-08T13:52:00+00:00"/>
    <meta property="og:title" content="Akkor most mivel utazik Karácsony Gergely?"/>
    <meta property="og:description" content="Most éppen Berlinbe vonatozott, de nemrég kiderült, nem mindig a környezetbarát közlekedést választja."/>
  </head>
  <body>
    <article>
      <h1>Akkor most mivel utazik Karácsony Gergely?</h1>
      <address><time datetime="2019-11-08T13:52:00+00:00">08 Nov 2019, 13:52</time> by <a rel="author">Infostart</a></address>
      <h3>Most éppen Berlinbe vonatozott, de nemrég kiderült, nem mindig a környezetbarát közlekedést választja.</h3>
      <p>Karácsony Gergely pénteken délelőtt a Facebook-oldalán tette közzé, hogy a fal leomlásának 30. évfordulója alkalmából Berlinbe látogat, ahol a falbontásra emlékező rendezvények keretében találkozni fog több főpolgármester kollégájával, és hozzátette, repülés helyett most a 13 órán át tartó éjszakai vonatutat választotta.</p>
      <p>A főpolgármester korábban sokat beszélt arról, hogy kerékpárral jár majd munkába, vagy a tömegközlekedést használja, sőt a szerda kormányülésre a 16-os busszal érkezett. Aztán a <a href="https://dex.hu/x.php?id=index_belfold_cikklink&amp;url=https%3A%2F%2Fripost.hu%2Fpolitik%2Finsider%2Faljas-szinjatek-igy-hazudik-karacsony-gergely-2148703%2F">Ripost</a> észrevette, hogy nem mindig a zöld megoldások híve a politikus: minden reggel sofőr érkezik autóval a lakásához, és így megy a Városházára. Sőt az is kiderült, hogy a kormányülés reggelén is autóval ment a hivatalba, és csak onnak buszozott a Várba. A kormányülés után viszont már ismét a sofőr várta, igaz, ezúttal egy zöld rendszámos, tehát legalább részben elektromos hajtású autóval.</p>
      <p>A bulvárlap leleplező fotói után Karácsony Gergely azt írta, "miközben főpolgármesterként is legtöbbször tömegközlekedéssel jövök dolgozni, amikor tudok, akkor pedig bringával közlekedem, valóban előfordul, hogy autóval megyek a dolgomra. Micsoda botrány, nem?"</p>
      <p>Hozzátette azt is, hogy nem tartott igényt elődje, Tarlós István szolgálati autójára, viszont kiderült, hogy a Városházának van egy zöld rendszámos, elektromos kocsija. Csakhogy a Ripost szerint legalább két különböző rendszámű elektromos Golffal közlekedett már, és ment érte hagyományos meghajtású kocsi is.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>