<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638819/%D8%B5%D8%A7%D8%AF%D8%B1%D8%A7%D8%AA-%DA%AF%D8%A7%D8%B2-%D9%85%D8%A7%DB%8C%D8%B9-%D8%A7%DB%8C%D8%B1%D8%A7%D9%86-%D8%A8%D9%87-%DA%86%DB%8C%D9%86-%D8%A7%D8%AF%D8%A7%D9%85%D9%87-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:14:00+00:00"/>
    <meta property="og:title" content="صادرات گاز مایع ایران به چین ادامه یافت"/>
    <meta property="og:description" content="صادرات LPG ایران به چین در نوامبر ادامه یافت اما تحت تاثیر تحریم‌های آمریکا و فعالیت‌های تعمیراتی، در مقایسه با حدود ۱۲ محموله در ژوئن کاهش داشت."/>
  </head>
  <body>
    <article>
      <h1>
        <a href="https://www.bultannews.com/fa/news/638819/%D8%B5%D8%A7%D8%AF%D8%B1%D8%A7%D8%AA-%DA%AF%D8%A7%D8%B2-%D9%85%D8%A7%DB%8C%D8%B9-%D8%A7%DB%8C%D8%B1%D8%A7%D9%86-%D8%A8%D9%87-%DA%86%DB%8C%D9%86-%D8%A7%D8%AF%D8%A7%D9%85%D9%87-%DB%8C%D8%A7%D9%81%D8%AA">صادرات گاز مایع ایران به چین ادامه یافت</a>
      </h1>
      <h2>صادرات LPG ایران به چین در نوامبر ادامه یافت اما تحت تاثیر تحریم‌های آمریکا و فعالیت‌های تعمیراتی، در مقایسه با حدود ۱۲ محموله در ژوئن کاهش داشت.</h2>
      <address><time datetime="2019-11-08T13:14:00+00:00">08 Nov 2019, 13:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> معامله‌گران</b> برآورد کردند که محموله‌های LPG ایران به مقصد چین در نوامبر بین هفت تا ۱۰ محموله بوده است. برخی از معامله‌گران نیز به پلاتس گفتند: شمار این محموله‌ها کمتر و شش تا هفت <b>محموله</b> بوده است در حالی که یک منبع آگاه دیگر گفت: شمار آنها از ۹ محموله فراتر نرفته است.</p>
      <p>منابع آگاه برآورد کردند که ایران برای صادرات در اکتبر ۱۰ محموله بارگیری کرده است. محموله‌های LPG ایران معمولا ۴۴ هزار تن بوده و ترکیبی از پروپان و بوتان هستند.</p>
      <p>علاوه بر تحریم‌های آمریکا که از چهارم نوامبر سال گذشته اجرایی شد، منابع بازار اظهار کردند که این کاهش ممکن است به دلیل مشکلات فنی و تعطیلی برای تعمیرات معمول در پالایشگاه‌های ایرانی بوده باشد.</p>
      <p>بارگیری LPG از ایران در اکتبر سال ۲۰۱۸ به ۵۶۸ هزار تن رسیده بود که بالاترین رکورد از ژانویه سال ۲۰۱۶ بود که تحریم‌های غربی علیه تهران بر چیده شده بود.</p>
      <p>براساس گزارش پلاتس، تعرفه‌های چین روی LPG آمریکا، جریان واردات از آمریکا را متوقف کرده و باعث شده است خریداران چینی به محموله‌های گران‌تر تولیدکنندگان بزرگ خاورمیانه‌ای از جمله ایران روی بیاورند که صادراتش به قیمت ارزان‌تری انجام می‌گیرد.</p>
      <p>به گفته بازرگانان، محموله‌های آمریکایی از چین به ژاپن، کره جنوبی، تایوان، اندونزی و در ماه‌های اخیر به هند فرستاده شده‌اند.</p>
      <p>افت قیمت‌های LPG بازار آسیا به پایین‌ترین حد یک ماه گذشته به عرضه فراوان LPG آمریکا به آسیا نسبت داده شده است. معامله‌گران برآورد کرده‌اند که ۲.۵ میلیون تن در نوامبر و ۲.۵ تا ۲.۶ میلیون تن در دسامبر به این منطقه خواهد رسید.</p>
    </article>
  </body>
</html>