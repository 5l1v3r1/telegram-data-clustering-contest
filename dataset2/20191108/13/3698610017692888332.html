<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prokuratura-ar-krim-povidomila-pro-pidozru-voennomu-komissaru-goroda-yalty-328934_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T13:45:00+00:00"/>
    <meta property="og:title" content="Прокуратура АР Крим повідомила про підозру &quot;военному комиссару города Ялты&quot;"/>
    <meta property="og:description" content="Всупереч Женевській конвенції кримчан змушують служити в збройних силах Російської Федерації.  "/>
  </head>
  <body>
    <article>
      <h1>Прокуратура АР Крим повідомила про підозру "военному комиссару города Ялты"</h1>
      <h2>Всупереч Женевській конвенції кримчан змушують служити в збройних силах Російської Федерації.  </h2>
      <address>
        <time datetime="2019-11-08T13:45:00+00:00">08 Nov 2019, 13:45</time>
      </address>
      <p>Прокуратура АР Крим заочно повідомила про підозру колишньому заступнику Ялтинського міського військового комісаріату, а з 2015 року так званому "военному комиссару города Ялты Республики Крым" у вчиненні злочину, передбаченого ч. 1 ст. 438 КК України щодо порушення законів та звичаїв війни, які полягають у примушуванні осіб служити в збройних силах держави – окупанта.</p>
      <p>Як зазначили в прокуратурі республіки, досудовим розслідуванням встановлено, що вказана особа перебуваючи на посаді "военного комиссара города Ялты Республики Крым" і водночас будучи "заместителем председателя призывной комиссии", здійснював примусовий призов цивільного населення тимчасово окупованого півострову на строкову військову службу до Збройних сил Російської Федерації"</p>
      <p>"Протягом 2015-2019 років, окупаційна влада провела дев'ять незаконних призовів до лав ЗС РФ, в ході яких на строкову військову службу призвано близько 19 тисяч цивільних жителів Криму, які, в тому числі, використовуються для участі у воєнних операціях за межами РФ. Наразі триває чергова незаконна осіння кампанія. За "ухилення від служби" окупанти масово переслідують кримчан, зокрема шляхом притягнення до відповідальності за кримінальним законодавством РФ, що передбачає реальне позбавлення волі", - вказав на вагомість злочину прокурор АР Крим Ігор Поночовний.</p>
      <p>Він зазначив, що дії окупаційної влади розслідуються прокуратурою автономії, як серйозні порушення міжнародного гуманітарного права, зокрема Женевської конвенції (IV) про захист цивільного населення під час війни від 12.08.1949 року.</p>
      <p>Нагадаємо, що <b><a href="https://dt.ua/UKRAINE/rezolyuciya-oon-zaboronyaye-prizivati-krimchan-v-armiyu-rf-224909_.html">резолюція ООН забороняє призивати кримчан</a> </b>в армію РФ. Резолюція була розглянута й прийнята в ООН 16 листопада 2016 року. Документ засуджує встановлення Росією в Криму її правової системи, що негативно впливає на ситуацію з правами людини на півострові.</p>
      <p>15 листопада того ж року Міжнародний кримінальний суд у Гаазі <b><a href="https://dt.ua/POLITICS/gaazkiy-tribunal-pririvnyav-aneksiyu-krimu-do-mizhnarodnogo-zbroynogo-konfliktu-224582_.html">прирівняв анексію Криму до міжнародного збройного конфлікту</a></b>.</p>
      <p>Своєю чергою Україна висловила рішучий протест і закликала Росію <b><a href="https://dt.ua/UKRAINE/ukrayina-vimagaye-v-rosiyi-pripiniti-prizov-krimchan-do-viyska-260923_.html">припинити незаконний призов на військову службу</a></b> громадян України, які мешкають в анексованому Криму.</p>
      <p>Детальніше про порушення Росією міжнародних конвенцій і українських законів читайте у статті Миколи Мирного "<a href="https://dt.ua/SOCIUM/chi-zakonno-rosiya-prizivaye-v-armiyu-krimchan-258329_.html"><b>Чи законно Росія призиває в армію кримчан?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>