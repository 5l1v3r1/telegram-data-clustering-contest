<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638829/%D8%B3%DB%8C%E2%80%8C%D8%A7%D9%86%E2%80%8C%D8%A7%D9%86-%D8%AA%D8%B1%D8%A7%D9%85%D9%BE-%D9%87%D9%81%D8%AA%D9%87-%D9%BE%DB%8C%D8%B4-%DB%B5%DB%B0-%D8%A8%D8%A7%D8%B1-%D8%AF%D8%B1%D9%88%D8%BA-%DA%AF%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:53:00+00:00"/>
    <meta property="og:title" content="سی‌ان‌ان: ترامپ هفته پیش ۵۰ بار دروغ گفت"/>
    <meta property="og:description" content="رئیس‌جمهور آمریکا هفته پیش ۵۰ ادعای کذب به زبان آورد که ۱۳ مورد از این دروغ‌ها مربوط به آغاز روند استیضاح او از سوی دموکرات‌ها بود."/>
  </head>
  <body>
    <article>
      <h1>
        <a href="https://www.bultannews.com/fa/news/638829/%D8%B3%DB%8C%E2%80%8C%D8%A7%D9%86%E2%80%8C%D8%A7%D9%86-%D8%AA%D8%B1%D8%A7%D9%85%D9%BE-%D9%87%D9%81%D8%AA%D9%87-%D9%BE%DB%8C%D8%B4-%DB%B5%DB%B0-%D8%A8%D8%A7%D8%B1-%D8%AF%D8%B1%D9%88%D8%BA-%DA%AF%D9%81%D8%AA">سی‌ان‌ان: ترامپ هفته پیش ۵۰ بار دروغ گفت</a>
      </h1>
      <h2>رئیس‌جمهور آمریکا هفته پیش ۵۰ ادعای کذب به زبان آورد که ۱۳ مورد از این دروغ‌ها مربوط به آغاز روند استیضاح او از سوی دموکرات‌ها بود.</h2>
      <address><time datetime="2019-11-08T13:53:00+00:00">08 Nov 2019, 13:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وبگاه شبکه خبری سی‌ان‌ان با راه‌اندازی یک سامانه حقیقت‌یاب به بررسی دروغ‌های دونالد ترامپ، رئیس جمهور آمریکا در هفته پیش پرداخت و به این نتیجه رسید که ترامپ هفته پیش ۵۰ ادعای دروغین بر زبان آورد که ۱۳ مورد از این دروغ‌ها مربوط به آغاز روند استیضاح او از سوی دموکرات‌ها بود.</p>
      <p>به نوشته سی ان ان، شنیدن ۵۰ ادعای دروغین از زبان دونالد ترامپ اصلا خوب نیست؛ اما به هر حال یک نقطه پیشرفت محسوب می‌شود، زیرا رئیس جمهور آمریکا پیشتر در یکی از هفته‌های ماه اکتبر ۱۲۹ ادعای کذب به زبان آورد.</p>
      <p>رئیس جمهور آمریکا ۵۰ مورد از این دروغ‌ها را در یکی از ستاد‌های انتخاباتی اش در میسیسیپی مطرح کرد. ۱۱ مورد را هم در حساب توییترش منتشر کرد.</p>
      <p>در زیر تعدادی از دروغ‌های رئیس جمهور آمریکا بررسی شده است:</p>
      <p>دونالد ترامپ هفته پیش ۳ بار اعلام کرده بود که محتوایی که افشاگر از تماس تلفنی او با رئیس جمهور اوکراین افشا کرده بود، دروغ و نادرست است. این در حالی است که متن مکالمه او با رئیس جمهور اوکراین نشان می‌دهد این محتوا حقیقت دارد.</p>
      <p>رئیس جمهور آمریکا در گفت‌وگویی با نایجل فاراژ، رهبر حزب برگزیت انگلیس گفته بود: «من با ملکه انگلیس برای دومین بار ملاقات کردم و قرار بود ۱۶ دقیقه با او ملاقات داشته باشم. حدود ۱۵ یا ۱۶ دقیقه؛ و من بیش از یک ساعت آنجا بودم.» این در حالی است که بر اساس اعلام سی ان ان، ملاقات سال ۲۰۱۸ ترامپ با ملکه قرار بود ۳۰ دقیقه باشد، نه ۱۵، ۱۶ دقیقه؛ و در نهایت ۴۸ دقیقه به طول انجامید.</p>
      <p>ترامپ در هفته پیش اعلام کرده بود که اگر انگلیس از اتحادیه اروپا خارج شود، «ما از تجارت با این کشور منع می‌شویم و این مسئله برای انگلیس خیلی بد خواهد بود.» این در حالی است که ترامپ در این مورد هم دروغ گفت؛ زیرا آمریکا از تجارت با انگلیس منع نخواهد شد.</p>
      <p>ترامپ در یکی از ستاد‌های انتخاباتی اش در میسیسیپی اعلام کرد سطح بیکاری در این منطقه به پایین‌ترین حد رسیده است. این در حالی است که این جمله ترامپ شاید در سال گذشته میلادی یا اوایل سال جدید میلادی صحت داشت؛ اما الان صحت ندارد. زیرا سطح بیکاری هم اکنون به ۵.۴ درصد رسیده که این بالاتر از آمار‌های سال ۱۹۹۹ و ۲۰۰۰ است.</p>
      <p>ترامپ در این کمپین انتخاباتی همچنین گفت: «من می‌خواهم از کشور مکزیک تشکر کنم. آن‌ها هم اکنون ۲۷۰۰۰ سرباز در مرز‌های ما دارند و من می‌خواهم از رئیس جمهور مکزیک تشکر کنم.» این در حالی است که مکزیک ۲۷۰۰۰ سرباز مستقر کرده است؛ اما همه آن‌ها در مرز آمریکا مستقر نشده اند. فقط ۱۵۰۰۰ سرباز مکزیک در مرز شمالی این کشور و ۱۲۰۰۰ سرباز دیگر در مرز جنوبی این کشور استقرار یافته اند.</p>
      <p>ترامپ در یکی از توییتهایش بار دیگر درباره سطح محبوبیتش دروغ گفت و نوشت: «سطح محبوبیت من در حزب جمهوری خواه ۹۵ درصد است.» این در حالی است که سطح محبوبیت ترامپ در حزب خود همیشه حدود ۸۰ بوده و در شرایط عالی به ۹۰ رسیده و هرگز ۹۵ درصد نبوده است.</p>
      <p>اینها فقط تعدادی از ادعاهای دروغین ترامپ در هفته پیش بود. سامانه حقیقت یاب شبکه سی ان ان هر هفته ادعا‌های دروغین ترامپ را بررسی می‌کند.</p>
    </article>
  </body>
</html>