<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/a1-se-vklyuchi-v-initsiativata-menidzhr-za-edin-den-406272.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T13:57:00+00:00"/>
    <meta property="og:title" content="А1 се включи в инициативата „Мениджър за един ден”"/>
    <meta property="og:description" content="А1 отново е сред компаниите, които отвориха врати за младите участници – общо 8"/>
  </head>
  <body>
    <article>
      <h1>А1 се включи в инициативата „Мениджър за един ден”</h1>
      <address><time datetime="2019-11-08T13:57:00+00:00">08 Nov 2019, 13:57</time> by <a rel="author">Редактори</a></address>
      <p>За четвърта поредна година <a href="https://www.a1.bg/bg">А1</a> се включи в глобалната инициатива „Мениджър за един ден”, която има за цел да запознае ученици в гимназиална възраст и студенти с бизнес процесите във водещи компании от различни сектори. Темата на тазгодишното издание на проекта, който у нас се организира от Джуниър Ачийвмънт България, е „Работа със (с)мисъл”.</p>
      <p>А1 отново е сред компаниите, които отвориха врати за младите участници – общо 8. Те бяха селектирани сред над 100 кандидати, които представиха своя образователен опит и професионалните интереси, към които са се насочили в бъдеще.</p>
      <p>Учениците и студентите, които влязоха в ролята на „Мениджър за един ден” в офиса на А1, са на възраст между 14 и 20 години. Те идват от профилирани гимназии и от Софийски университет „Св. Климент Охридски”. А1 повери в техни ръце някои от най-важните направления в компанията като „Финанси”, „Корпоративни продажби”, „Мобилни услуги и роуминг”, „Корпоративна поддръжка и сигурност”, „Правна и регулаторна политика” и др.</p>
      <p>Младите „мениджъри” се запознаха с новите проекти, които А1 предстои да реализира, научиха как точно се тестват продуктите и услугите преди да стигнат до крайния клиент, надникнаха в работата на експертите по дигитални услуги и продажби, научиха повече за Лидерския екип на А1, запознаха се със системите, които компанията управлява и ползва, информираха се за регулациите в сектора на електронните съобщения, разбраха колко е важна информационната сигурност за всяка голяма компания и видяха каква е взаимовръзката между образованието, бизнеса и успешната реализация.</p>
      <p>А1 взе участие и в ежегодния форум „Професии на бъдещето”, с който по традиция Джуниър Ачийвмънт България дава старт на инициативата „Мениджър за един ден”. Миглена Узунова-Цекова, старши директор „Човешки ресурси” в А1, говори пред 350 ученици и студенти за нещата, които дават смисъл на работата.</p>
      <p>
        <b>Мениджър за един ден</b>
      </p>
      <p>„Мениджър за един ден” е сред най-популярните инициативи на Джуниър Ачийвмънт България. Тя се провежда ежегодно в над 100 държави по целия свят. В нея винаги се включват както висши държавни управници, така и утвърдени мениджъри от всички сфери на бизнеса и обществения живот. Тези лидери дават начало на професионалната реализация на хиляди ученици и студенти, като в същото време черпят вдъхновение от иновативните и свежи идеи на младите хора.</p>
    </article>
  </body>
</html>