<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/als-peus-candidates_0_2340366092.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T13:30:14+00:00"/>
    <meta property="og:title" content="'La Razón' i l'obsessió pels peus de les candidates"/>
    <meta property="og:description" content="El diari es fixa en excés en la indumentària de les líders polítiques"/>
  </head>
  <body>
    <article>
      <h1>'La Razón' i l'obsessió pels peus de les candidates</h1>
      <h2>El diari es fixa en excés en la indumentària de les líders polítiques</h2>
      <address>
        <time datetime="2019-11-08T13:30:14+00:00">08 Nov 2019, 13:30</time>
      </address>
      <figure>
        <a href="https://www.ara.cat/2019/11/08/media/als-peus-candidates_2340376154_67228116_1000x1333.jpg">
          <img src="https://www.ara.cat/2019/11/08/media/als-peus-candidates_2340376154_67228116_1000x1333.jpg"/>
        </a>
        <figcaption>'La Razón', als peus de les candidates</figcaption>
      </figure>
      <p>En un estrany atac de fetitxisme tarantinià, <i>La Razón</i> informava del debat de candidates en una pàgina en què, a l'espai habitualment reservat per a les cares o els bustos, se'ns mostraven tan sols les sabates i els turmells de les interfectes. Hi havia una foto general del debat –amb el títol "I amb elles va guanyar el debat", que desprèn cert tuf paternalista– però, en la peça dedicada a cadascuna de les protagonistes, només s'hi veia el calçat. Després de la grafologia, la sabatografia. No sé si amb aquesta podològica jugada intentaven evidenciar que la representant de Podem era l'única que anava amb sabates amb cordills, en comptes d'un modelet obert i amb talons. En una altra pàgina, Pilar Ferrer firmava la columna titulada "Totes amb pantalons", que aprofundia en aquesta estranya dèria amb la indumentària de les polítiques. D'Irene Montero, per exemple, deia que anava "más modosita que nunca, con su cola de caballo y perfil de colegiala". El tractament del debat era, a més, inconsistent. El titular de portada parlava de "Bronca" mentre que la columnista afirmava que el debat s'havia fet "sense lluita en el fang –tot i no refusar la discrepància– amb un ritme serè educat i flexible". Però la incoherència, en aquest cas, era el menor dels problemes.</p>
      <h3>Una (altra) de deshumanització</h3>
      <p>Titular a <i>El Mundo</i>: "Anna, la Matusalem <i>indepe</i> de 96 anys, en cadira de rodes contra el rei". En el subtítol la tracten de "mascota dels independentistes". De manual. </p>
      <h3>Àlbum de titulars</h3>
      <p>"Ciutadans penja una foto gegant a la seva seu de Rivera quan era un <i>bebito</i> que encara <i>feia olor de llet</i>". (<i> El Plural</i>).</p>
    </article>
  </body>
</html>