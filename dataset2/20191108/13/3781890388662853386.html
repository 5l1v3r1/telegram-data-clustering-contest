<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740690"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T13:25:00+00:00"/>
    <meta property="og:title" content="เตือน 13-15 พ.ย.ทั่วไทยฝนถล่ม อากาศเย็นลง3-5องศา"/>
    <meta property="og:description" content="อุตุฯเตือน 13-15 พ.ย.ความกดอากาศสูงจากจีนแผ่ปกคลุมประเทศไทยตอนบน ทำให้มีฝนฟ้าคะนอง อุณหภูมิลด 3-5 องศา ขอให้ประชาชนดูแลสุขภาพเนื่องจากอากาศหนาวเย็น"/>
  </head>
  <body>
    <article>
      <h1>เตือน 13-15 พ.ย.ทั่วไทยฝนถล่ม อากาศเย็นลง3-5องศา</h1>
      <address>
        <time datetime="2019-11-08T13:25:00+00:00">08 Nov 2019, 13:25</time>
      </address>
      <p>
        <b>อุตุฯเตือน 13-15 พ.ย.ความกดอากาศสูงจากจีนแผ่ปกคลุมประเทศไทยตอนบน ทำให้มีฝนฟ้าคะนอง อุณหภูมิลด 3-5 องศา ขอให้ประชาชนดูแลสุขภาพเนื่องจากอากาศหนาวเย็น</b>
      </p>
      <p>เมื่อวันที่ 8 พ.ย. นายภูเวียง ประคำมินทร์  อธิบดีกรมอุตุนิยมวิทยา เปิดเผยว่า กรมอุตุฯ ออกประกาศกรมอุตุนิยมวิทยา "พายุระดับ 5 (ไต้ฝุ่น) “นากรี” (มีผลกระทบในช่วงวันที่ 10-11 พฤศจิกายน 2562)" ฉบับที่ 13 ลงวันที่ 08 พฤศจิกายน 2562 พายุระดับ 4 (โซนร้อนรุนแรง) “นากรี” บริเวณทะเลจีนใต้ตอนกลางได้ทวีกำลังแรงขึ้นเป็นพายุระดับ 5 (ไต้ฝุ่น) “นากรี” แล้ว เมื่อเวลา 13.00 น.วันนี้ (8 พ.ย. 2562) และเมื่อเวลา 16.00 น. มีศูนย์กลางอยู่ที่ละติจูด 12.6 องศาเหนือ ลองจิจูด 115.9 องศาตะวันออก<br/><br/>พายุนี้กำลังเคลื่อนตัวทางตะวันตกค่อนทางใต้เล็กน้อยอย่างช้าๆ มีความเร็วลมสูงสุดใกล้ศูนย์กลางประมาณ 120 กิโลเมตรต่อชั่วโมง คาดว่าจะเคลื่อนตัวเข้าใกล้ชายฝั่งประเทศเวียดนามตอนกลางในช่วงวันที่ 10-11 พ.ย. 2562 ขอให้ผู้ที่เดินทางไปประเทศเวียดนามตรวจสอบสภาพอากาศก่อนออกเดินทางไว้ด้วย พายุนี้ยังไม่ส่งผลกระทบต่อลักษณะอากาศของประเทศไทยในระยะนี้ จึงขอให้ประชาชนติดตามประกาศกรมอุตุนิยมวิทยาอย่างใกล้ชิดต่อไป</p>
      <figure>
        <img src="https://www.dailynews.co.th/admin/upload/20191108/news_kiMGgCjcPW185309_533.jpg?v=20191109034?v=2396"/>
      </figure>
      <p> สำหรับ พายุระดับ 4 (โซนร้อนรุนแรง) “บุลบุล” ในอ่าวเบงกอลตอนบนได้ทวีกำลังแรงขึ้นเป็นพายุระดับ 5 (ไซโคลน) “บุลบุล” แล้ว กำลังเคลื่อนตัวทางเหนือ คาดว่าจะเคลื่อนตัวเข้าประเทศอินเดียตอนบนและบังคลาเทศในช่วงวันที่ 10-11 พ.ย. 2562 ขอให้ผู้ที่เดินทางไปบริเวณดังกล่าว ตรวจสอบสภาพอากาศก่อนออกเดินทางไว้ด้วย พายุนี้ไม่ส่งผลกระทบต่อลักษณะอากาศของประเทศไทย<br/><br/>อนึ่ง ในช่วงวันที่ 13-15 พ.ย. 2562 บริเวณความกดอากาศสูงกำลังค่อนข้างแรงอีกระลอกจากประเทศจีนจะแผ่เสริม ลงมาปกคลุมประเทศไทยตอนบน ซึ่งจะทำให้ประเทศไทยตอนบนมีฝนฟ้าคะนองในระยะแรก โดยจะเริ่มจากภาคตะวันออกเฉียงเหนือและภาคตะวันออกก่อน ส่วนภาคกลางและภาคเหนือจะได้รับผลกระทบในระยะต่อไป หลังจากนั้นอุณหภูมิจะลดลง กับมีลมแรง โดยบริเวณภาคเหนือและภาคตะวันออกเฉียงเหนือ อุณหภูมิจะลดลง 3-5 องศาเซลเซียส ภาคกลางและภาคตะวันออก อุณหภูมิจะลดลง 2-4 องศาเซลเซียส ขอให้ประชาชนบริเวณประเทศไทยตอนบน ดูแลสุขภาพเนื่องจากอากาศที่หนาวเย็นลงในช่วงเวลาดังกล่าวไว้ด้วย<br/><br/>ประชาชนสามารถติดตามข้อมูลที่เว็บไซต์กรมอุตุนิยมวิทยาhttps://www.tmd.go.th หรือ สายด่วนพยากรณ์อากาศ 1182 ได้ตลอด 24 ชั่วโมง ประกาศ ณ วันที่ 8 พฤศจิกายน พ.ศ. 2562 เวลา 17.00 น.  กรมอุตุนิยมวิทยาจะออกประกาศฉบับต่อไป ในวันที่ 8 พฤศจิกายน พ.ศ. 2562 เวลา 23.00 น.</p>
      <figure>
        <img src="https://www.dailynews.co.th/admin/upload/20191108/news_ZkGENACXJz185252_533.jpg?v=20191109034?v=1389"/>
      </figure>
      <p> </p>
    </article>
  </body>
</html>