<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T13:48:00+00:00"/>
    <meta property="og:title" content="ادعاهای تکراری سعودی‌ها در رابطه با برنامه هسته‌ای ایران"/>
    <meta property="og:description" content="نماینده دائم عربستان در مقر سازمان ملل در وین در نشست ویژه شورای حکام آژانس بین المللی انرژی اتمی ضمن طرح ادهاهای‌های بی اساس علیه جمهوری اسلامی ایران خواستار همکاری تهران با آژانس اتمی شد."/>
  </head>
  <body>
    <article>
      <h1>ادعاهای تکراری سعودی‌ها در رابطه با برنامه هسته‌ای ایران</h1>
      <address>
        <time datetime="2019-11-08T13:48:00+00:00">08 Nov 2019, 13:48</time>
      </address>
      <p>نماینده دائم عربستان در مقر سازمان ملل در وین در نشست ویژه شورای حکام آژانس بین المللی انرژی اتمی ضمن طرح ادهاهای‌های بی اساس علیه جمهوری اسلامی ایران خواستار همکاری تهران با آژانس اتمی شد.</p>
      <p>به گزارش ایسنا به نقل از روزنامه سعودی الریاض، عبدالله بن خالد بن سلطان بن عبدالعزیز، سفیر عربستان در اتریش و نماینده دائم این کشور در سازمان ملل و دیگر سازمان‌های بین المللی در وین روز پنجشنبه در نشست ویژه شورای حکام آژانس بین المللی انرژی اتمی با موضوع اجرای توافقات پادمانی و پروتکل الحاقی در ایران بر حمایت و تمجید ریاض از تلاش های آژانس تاکید کرد.</p>
      <p>وی در ادامه مدعی شد که ایران بخش های حساسی از برنامه هسته ای خود را پنهان کرده است و این مساله نشان می دهد که بدون شک برنامه هسته ای ایران مسالمت آمیز نیست و به دنبال دستیابی به سلاح هسته‌ای است.</p>
      <p>عبدالله بن خالد ضمن ابراز خرسندی از بازگشت بازرس ویژه آژانس به وین که برای بازدید از تاسیسات هسته‌ای ایران به کشورمان آمده بود گفت: عدم برخورد با ایران در رابطه با تعامل آنها با برخی افراد و بازرسان در خاک این کشور باعث می شود که ایران بار دیگر چنین اقداماتی را تکرار کند به خصوص اینکه ایران سابقه نقض قوانین و معاهدات بین المللی را دارد.</p>
      <p>نماینده عربستان سعودی از آژانس خواست که تلاش های خود برای رصد فعالیت های هسته ای ایران و "کشف سایت های مخفی" را افزایش دهد.</p>
      <p>این دیپلمات سعودی همچنین مدعی شد که ایران در رابطه با کشورهای منطقه و جهان سیاست خصمانه اتخاذ می کند و به دنبال سلطه گری و نفوذ است.</p>
      <p>به گزارش ایسنا، کاظم غریب آبادی، نماینده دائم ایران در آژانس بین المللی انرژی پیش از این با اشاره به جلسه ویژه شورای حکام درباره ایران اظهار کرد: این نشست به درخواست مدیرکل موقت آژانس درباره دو موضوع "حادثه‌ای که در مورد یک بازرس آژانس هفته گذشته اتفاق افتاده" و یک موضوع "پادمانی" که در حال کار بین ایران و آژانس است. مدیرکل از تشکیل این نشست قصد داشت گزارشی را به شورا ارائه دهد تا اعضا اگر نظراتی دارند بیان کنند. متعاقبا بنده به عنوان نماینده ایران گزارش جامعی را در نشست ارائه کردم.</p>
      <p>غریب آبادی درباره ممانعت ایران از ورود یک بازرس به سایت نظنز گفت: در این نشست گاه‌شمار اتفاقاتی که از ورود بازرس مورد نظر به نطنز تا خروجش از کشور اتفاق افتاده بود را ارائه کردم. در این گزارش تاکید کردم ایران دغدغه امنیتی در این مورد داشته است و بحث نقض حقوق و قوانین بازرسان نیست و ما حقوق آنها را نقض نکردیم. در این گزارش اعلام شد که وقتی بازرس در نظنز بوده است دستگاه‌های آشکارساز کشف و شناسایی کردند که این بازرس می‌تواند مواد خطرناکی همراه خود داشته باشد. تنها یک بار هم نه، بلکه در محیط‌های مختلف از این وسایل استفاده شد. حتی از کیف دستی این فرد آزمایش شد که آنجا هم هشدار داد.</p>
      <p>وی همچنین درباره همکاری‌های پادمانی ایران و آژانس گفت: ما در حوزه پادمان با آژانس با هدف حل و فصل هر موضوعی که مد نظر آژانس است همکاری داریم.</p>
    </article>
  </body>
</html>