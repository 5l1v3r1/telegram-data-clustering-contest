<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/lekkoatletyka,128/mary-cain-oskarza-oregon-project-i-trenera-alberto-salazara-niszczyli-ciala-mlodych-dziewczyn,983918.html"/>
    <meta property="og:site_name" content="TVN24"/>
    <meta property="article:published_time" content="2019-11-08T13:16:00+00:00"/>
    <meta property="og:title" content="Oskarża fabrykę mistrzów. &quot;Niszczyli ciała dziewczyn, miałam myśli samobójcze&quot;"/>
    <meta property="og:description" content="- Trener nieustannie starał się mnie odchudzać. Publicznie ośmieszał, gdy okazywało się, że miałam nadwagę - twierdzi Mary Cain, kiedyś świetnie zapowiadająca się specjalistka od biegów średniodyst..."/>
  </head>
  <body>
    <article>
      <h1>Oskarża fabrykę mistrzów. "Niszczyli ciała dziewczyn, miałam myśli samobójcze"</h1>
      <address>
        <time datetime="2019-11-08T13:16:00+00:00">08 Nov 2019, 13:16</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/46f48a31-151c-4a1d-a77e-c9b7532db33f-480p.mp4"/>
        <figcaption>Mary Cain do Oregon Project trafiła w wieku 16 lat Foto: Getty Images | Video: Getty Images</figcaption>
      </figure>
      <h3>- Trener nieustannie starał się mnie odchudzać. Publicznie ośmieszał, gdy okazywało się, że miałam nadwagę - twierdzi Mary Cain, kiedyś świetnie zapowiadająca się specjalistka od biegów średniodystansowych. Była nawet mistrzynią świata juniorek. Dziś oskarża trenera Alberto Salazara i prowadzony przez niego do niedawna Oregon Project, swego rodzaju wylęgarnię biegowych gwiazd. Amerykanka opowiada o licznych złamaniach spowodowanych osteoporozą, do której miały doprowadzić stosowane przez trenera metody. Jest mowa o myślach samobójczych.</h3>
      <p>Mary Cain ma 23 lata. Do Oregon Project trafiła jako szesnastolatka. Ośrodek, przez środowisko nazywany fabryką mistrzów, powstał w 2001 roku. Pieniądze na niego wyłożył koncern Nike, funkcję głównego trenera powierzono Alberto Salazarowi, świetnemu przed laty maratończykowi. Urodzony na Kubie Amerykanin swego czasu wygrał trzy edycje nowojorskiego maratonu z rzędu.</p>
      <p>W akademii zlokalizowanej w pobliżu Portland miał wychowywać mistrzów. Pod jego skrzydłami rozwinęli się m.in. czterokrotny mistrz olimpijski Mo Farah, także wicemistrz olimpijski Galen Rupp czy Sifan Hassan, złota medalistka niedawnych mistrzostw świata w biegu na 10 000 m.</p>
      <p>Oregon Project zamknięto w październiku. Nike wycofało się z programu, gdy Salazara zdyskwalifikowano na cztery lata. Poza trenowaniem miał zajmować się aplikowaniem swoim podopiecznym zakazane specyfiki, pomagać w obchodzeniu testów dopingowych, a także uczestniczyć w handlu testosteronem. Uzasadnienie werdyktu Amerykańskiej Agencji Antydopingowej (USADA) liczyło aż 140 stron.</p>
      <p>Mo Faraha, Ruppa i Hassan nigdy za rękę nie złapano. Biegają do tej pory.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/f5755e85-3661-462c-977d-b6604fb34024.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Alberto Salazar<cite>Źródło: Wikipedia/CalHopkins</cite></figcaption>
      </figure>
      <h3>"Znęcano się nade mną"</h3>
      <p>Cain do biegów wróciła dopiero w tym roku, pobiegła w maratonie. Miała 2,5-letnią przerwę. Od Salazara siłą zabrali ją rodzice. W rozmowie z "New York Times" tłumaczy powody zakończenia współpracy z Oregon Project.</p>
      <p>Działa wytacza potężne.</p>
      <p>- Dołączyłam do tej grupy, bo chciałam być najlepszą z najlepszych. Zamiast tego znęcano się nade mną emocjonalnie i fizycznie, a czynił to system wymyślony przez Salazara i zatwierdzony przez Nike - opowiada.</p>
      <p> </p>
      <p> </p>
      <h3>"Byłam publicznie ośmieszana"</h3>
      <p>W ośrodku miała panować obsesja na punkcie zbijania wagi. - Salazar wymyślił sobie ni stąd, ni zowąd wartość 114 funtów (niecałe 52 kg), do których musiałam schodzić. Ważył mnie przed resztą zespołu i publicznie ośmieszał, gdy okazywało się, że miałam "nadwagę". Chciał podawać mi tabletki antykoncepcyjne i leki moczopędne, żebym schudła - oskarża Cain.</p>
      <p>Kiedy trafiła do teamu Salazara, miała usłyszeć, że "aby być lepszą, musi być chudsza, chudsza i chudsza".</p>
      <p>Początkowo metody chyba się sprawdzały, bo Cain w kolejnym sezonie została najmłodszą amerykańską lekkoatletką w historii, która zakwalifikowała się na seniorskie mistrzostwa świata. Dotarła do finałowego biegu na 1500 m, w którym zajęła 10. miejsce.</p>
      <p>Rok później została mistrzynią świata juniorek na dystansie 3000 m.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/9f53a8da-95cd-487a-9b97-b4b85ce160f5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Mary Cain była mistrzynią świata juniorek<cite>Źródło: Getty Images</cite></figcaption>
      </figure>
      <h3>Osteoporoza, złamania i samookaleczenia</h3>
      <p>Z czasem organizm młodej lekkoatletki zaprotestował. Cain twierdzi, że metody zaordynowane przez Salazara odbiły się na jej zdrowiu: zdiagnozowano u niej osteoporozę, będącą wynikiem zbijania wagi. Za osteoporozą poszły złamania. Amerykanka doliczyła się pięciu pęknięć kości. <br/>Doszło też do tego, że przez trzy lata nie miała miesiączki.</p>
      <p>Problemy fizyczne równały się tarapatom psychicznym. - Czułam się osamotniona, uwięziona, miałam myśli samobójcze. Zaczęłam się ciąć. Wielu ludzi było tego świadkiem, ale nikt z tym nic nie zrobił - wyznaje z wyrzutem.</p>
      <p>Gdy opowiedziała o wszystkim rodzicom, ci bez chwili wahania zabrali ją z ośrodka Salazara. Opuściła kontrowersyjny projekt w 2016 roku.</p>
      <p>- Zostałam wciągnięta przez system stworzony przez mężczyzn, którzy niszczyli ciała młodych dziewczyn - podsumowuje dziś 23-latka.</p>
      <p>Zdyskwalifikowany trener w korespondencji z "New York Times" odpiera zarzuty Cain.</p>
      <p>Autor: twis / Źródło: theguardian.com, nytimes.com</p>
    </article>
  </body>
</html>