<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545619.html/%D8%AF%DB%8C%D8%AF%D8%A7%D8%B1-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D8%A7-%D9%87%DB%8C-%D8%AA-%D8%A2%D9%85%D8%B1%DB%8C%DA%A9%D8%A7%DB%8C%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:41:00+00:00"/>
    <meta property="og:title" content="دیدار نخست وزیر عراق با هیأت آمریکایی"/>
    <meta property="og:description" content="نخست وزیر عراق اخیرا در دیدار با یک هیأت آمریکایی، به صورت تلویحی به گزارش‌ها درباره تلاش واشنگتن برای براندازی دولت متبوعش واکنش نشان داد و از گزینه اصلاحات به عنوان گزینه نهایی یاد کرد."/>
  </head>
  <body>
    <article>
      <h1>دیدار نخست وزیر عراق با هیأت آمریکایی</h1>
      <address>
        <time datetime="2019-11-08T13:41:00+00:00">08 Nov 2019, 13:41</time>
      </address>
      <p>نخست وزیر عراق اخیرا در دیدار با یک هیأت آمریکایی، به صورت تلویحی به گزارش‌ها درباره تلاش واشنگتن برای براندازی دولت متبوعش واکنش نشان داد و از گزینه اصلاحات به عنوان گزینه نهایی یاد کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در اوایل هفته جاری بود که دفتر «عادل عبدالمهدی» نخست وزیر عراق در بیانیه ای از دیدار وی با هیأتی از مجلس نمایندگان آمریکا به ریاست «آدم اسمیت» نماینده دموکرات و رئیس کمیسیون نیروهای مسلح این مجلس خبر داد و به جزئیاتی از محتوای دیدار مذکور اشاره کرد.</p>
      <p>بنا بر این بیانیه، در دیدار عبدالمهدی و هیأت آمریکایی پیرامون روابط دو کشور و همچنین آخرین تحولات عراق بحث و تبادل نظر صورت گرفت. دفتر نخست وزیر عراق در بیانیه مذکور به اظهارات عبدالمهدی در دیدار با هیأت آمریکایی اشاره کرد. طبق اعلام این دفتر، عبدالمهدی در دیدار مذکور تأکید کرده است: «دولت از آغاز تشکیل خود در خصوص انجام اصلاحات جدی است و به اجرای طرح ها و اقدامات خود در این زمینه ادامه می دهد».   براساس اعلام دفتر نخست وزیر عراق، عبدالمهدی همچنین خطاب به اعضای هیأت آمریکایی می گوید: «دولت لوایح متعددی را در راستای پاسخگویی به حقوق و مطالبات مردم عراق برای اصلاح ساختاری سیاسی و اقتصادی و تحقق زندگی کرامت مندانه ارائه کرده است». عبدالمهدی همچنین افزوده است که دولت عراق به افزایش فرصت های شغلی، جذب سرمایه گذاری ها و همچنین تامین فضای امن و پایدار جهت پیشبرد روند بازسازی، آبادانی و اشتغال‌زایی برای جوانان ادامه می دهد.   این اظهارات نخست وزیر عراق خطاب به اعضای هیأت آمریکایی در واقع پیامی قاطعانه از سوی «عادل عبدالمهدی» به ایالات متحده بود که طی روزهای اخیر گزارش های زیادی درخصوص تلاش های متعدد این کشور برای برکناری دولت متبوعش، منتشر شده است. عبدالمهدی با این اظهارات خود در واقع این مسأله مهم را به مقامات آمریکایی گوشزد کرد که گزینه نهایی دولت در حال حاضر اصلاحات و پایبندی به اجرای آنهاست و هیچ گزینه جایگزینی وجود ندارد.       پیام عبدالمهدی به مقامات آمریکایی پس از آن مخابره شد که پیشتر یک نماینده پارلمان عراق از طرح خطرناک واشنگتن برای سرنگونی دولت وی پرده برداشته بود. درهمین راستا، «حنین القدو» نماینده پارلمان عراق گفته بود: «آمریکا به شکل آشکار از تجزیه عراق به اقلیم های طایفه ای حمایت می کند و هم اکنون نیز در مسیر ایجاد این اقلیم ها از طریق سرنگونی دولت عبدالمهدی حرکت می کند». پس از این اظهارات نماینده پارلمان عراق بود که سخنان عبدالمهدی در جریان دیدار با هیأت آمریکایی مورد توجه و اهتمام رسانه های عراقی و غیر عراقی قرار گرفت.   اما تلاش های مذبوحانه آمریکایی ها به همین نقطه محدود نمی شود، چراکه آن ها تحرکات خود برای ممانعت از فعالیت جریان های منتقدِ دولت بغداد در چارچوب قانون و زیر سقف پارلمان را کلید زده اند. مقامات آمریکایی از طریق کانال های مختلف ازجمله سفارتخانه خود تلاش می کنند تا اجازه ندهند جریان های منتقد به عنوان کانال ارتباطی میان معترضان و دولتمردان عراقی قرار گیرند؛ این درحالی است که آن ها آشکارا از برخی احزاب و جریان هایی که خواهان برکناری دولت بغداد هستند، حمایت به عمل می آورند.   آمریکایی ها به دنبال آن هستند تا فضای عراق همواره تنش آلود و ملتهب باشد و درست به همین دلیل است که فعالیت برخی جریان های منتقد زیر سقف قانون و پارلمان به عنوان کانال ارتباطی میان معترضان و دولتمردان عراقی به مذاق آن ها خوش نیامده و بدون شک در آینده نیز خوش نخواهد آمد. مقامات واشنگتن نیک می دانند که در چنین شرایطی، طرح های آن ها مبنی بر براندازی و سرنگونی دولت بغداد برای همیشه با ناکامی مواجه خواهد شد.   علاوه بر این، مقامات آمریکایی خود بیش از همگان به این مسأله واقف هستند که در صورت حاکم شدن مکانیزم مذکور در پارلمان عراق، راه بر روی برخی احزاب و جریان های سیاسی داخلی که به اردوکشی های خیابانی جهت تأمین اهداف خود عادت کرده اند، بسته خواهد شد و بدین ترتیب، ضریب وقوع هرج و مرج و آشوب در این کشور تا حدود زیادی کاهش پیدا می کند. این درحالی است که آمریکایی ها تحت هیچ شرایطی حاضر نیستند چنین اتفاقی رخ دهد.     در شرایطی که حتی برخی احزاب که ملاحظاتی نسبت به عملکرد دولت عراق دارند تمام تلاش خود را برای نقش آفرینی در تثبیت و تحکیم ثبات در این کشور به کار   بسته اند، مقامات آمریکایی به دنبال آن هستند تا این ثبات را خدشه دار کنند تا در نتیجه زمینه برای ظهور و بروز مجدد تروریست های تکفیری داعش در عراق فراهم شود. امروز دیگر بر هیچکس پوشیده نیست که واشنگتن از نابودی تروریست های تکفیری داعش در عراق به شدت متضرر شده است.   نقش مخرب و منفی ایالات متحده آمریکا در عراق درحالی همچنان ادامه دارد که قاطبه احزاب و جریان های سیاسی در این کشور، در قبال چنین نقشی موضع گیری قاطعانه کرده اند. به عنوان نمونه، «قیس الخزعلی» دبیرکل «عصائب اهل الحق» عراق ضمن محکومیت اقدامات مداخله جویانه واشنگتن در عراق خواستار توقف فوری این اقدامات شده است. «سید عمار حکیم» رهبر جریان حکمت ملی نیز پیشتر ضمن غیرقابل قبول خواندن مواضع ترامپ درقبال عراق گفته بود: «طبیعی است که احزاب و جریان های عراقی درقبال چنین مواضعی از خود واکنش نشان دهند».   آنچه که واضح به نظر می رسد این است که آمریکایی ها به دنبال تحت الشعاع قرار دادن روند دموکراسی در عراق هستند؛ بدان معنا که تلاش می کنند از شکل گیری هرگونه جنبش مسالمت آمیز برای بیان دیدگاه ها، ملاحظات و مطالبات خود از دولت بغداد ممانعت به عمل آورند و در نقطه مقابل، از اقدامات خشونت آمیز، ترویج نا امنی، هرج و مرج و بی‌ثابتی حمایت می کنند؛ تلاش های خصمانه ای که البته با شکست مواجه خواهند شد و بدون شک واشنگتن موفقیتی در این عرصه کسب نخواهد کرد.   به طور کلی، ناگفته پیداست که امروز مرجعیت عالیقدر عراق با اتخاذ مواضع اصولی درقبال سلسله تحولات اخیر این کشور و ترسیم نقشه راه برای آینده سیاسی آن، تمامی راه‌ها و روزنه ها برای فتنه انگیزی های بیگانگان و در رأس آن ها ایالات متحده آمریکا در عراق را مسدود ساخته است. درست به همین دلیل است که گاه و بی گاه نیز شاهد اهانت‌های رسانه های وابسته به واشنگتن به مرجعیت عراق هستیم؛ اهانت هایی که در واقع به مثابه نوعی عقده گشایی واشنگتن علیه «سوپاپ اطمینان» عراقی هاست.   منبع: مهر</p>
    </article>
  </body>
</html>