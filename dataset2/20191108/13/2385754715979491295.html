<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-greece/596388/rik-pitino-o-neos-proponitis-tis-ethnikis-elladas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T13:40:00+00:00"/>
    <meta property="og:title" content="Ρικ Πιτίνο, ο νέος προπονητής της Εθνικής Ελλάδας"/>
    <meta property="og:description" content="Ο Ρικ Πιτίνο είναι και με τη... βούλα ο νέος Ομοσπονδιακός προπονητής της εθνικής Ελλάδας. Το δήλωσε ο ίδιος, βγαίνοντας μαζί με τον Γιώργο Βασιλακόπουλο..."/>
  </head>
  <body>
    <article>
      <h1>Ρικ Πιτίνο, ο νέος προπονητής της Εθνικής Ελλάδας</h1>
      <address><time datetime="2019-11-08T13:40:00+00:00">08 Nov 2019, 13:40</time> by <a rel="author">Sigmalive/Sports</a></address>
      <p>Ο Ρικ Πιτίνο είναι και με τη... βούλα ο νέος Ομοσπονδιακός προπονητής της εθνικής Ελλάδας. Το δήλωσε ο ίδιος, βγαίνοντας μαζί με τον Γιώργο Βασιλακόπουλο από τα γραφεία της ΕΟΚ, όπου έλαβε χώρα το ραντεβού της επισημοποίησης της συμφωνίας. «Είμαι ο προπονητής της εθνικής Ελλάδας», δήλωσε με το αφοπλιστικό χαμόγελό του, ο Αμερικανός προπονητής. <br/> <br/>Λιγότερο από μία ώρα κράτησε η συνάντηση του Γιώργου Βασιλακόπουλου με τον Ρικ Πιτίνο, παρουσία του Έλληνα εκπροσώπου του 67χρονου προπονητή, Άγγελου Κοτταρίδη. Και όταν ολοκληρώθηκαν οι συζητήσεις, ο Ρικ Πιτίνο δήλωσε έξω από τα γραφεία της ΕΟΚ: «Θα συζητήσουμε τις λεπτομέρειες τη Δευτέρα (11/11). Είναι τιμή για εμένα να αποδεχθώ αυτήν τη θέση. Ανυπομονώ. Μόλις ανακοινωθούν οι όμιλοι (των Προολυμπιακών Τουρνουά) θα παρακολουθήσω το βίντεο και θα ξεκινήσω δουλειά. Είμαι ο προπονητής της Εθνικής, ξεκίνησα πριν από δέκα λεπτά. Δεν θα προπονήσω την ομάδα το Φεβρουάριο, στους αγώνες των προκριματικών του Ευρωμπάσκετ, αλλά στο Προολυμπιακό Τουρνουά».<br/> <br/>Στα προκριματικά του Φεβρουαρίου, για το Ευρωμπάσκετ του 2021, την τεχνική καθοδήγηση της εθνικής ανδρών θα έχει ο Θανάσης Σκουρτόπουλος, τον οποίο θα διαδεχτεί ο Ρικ Πιτίνο.</p>
    </article>
  </body>
</html>