<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/moordenaar-ridoan-was-in-2015-toonbeeld-van-integratie/"/>
    <meta property="og:site_name" content="SCEPTR"/>
    <meta property="article:published_time" content="2019-11-08T13:19:00+00:00"/>
    <meta property="og:title" content="Moordenaar Ridoan was in 2015 “toonbeeld van integratie”"/>
    <meta property="og:description" content="De 39-jarige Ridoan Oudaha, die dinsdagochtend zijn ex-vrouw vermoordde, werd in 2015 nog omschreven als &quot;een toonbeeld van integratie&quot;."/>
  </head>
  <body>
    <article>
      <h1>Moordenaar Ridoan was in 2015 “toonbeeld van integratie”</h1>
      <address><time datetime="2019-11-08T13:19:00+00:00">08 Nov 2019, 13:19</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>De 39-jarige <a href="https://sceptr.net/tag/Ridoan-Oudaha">Ridoan Oudaha</a>, die dinsdagochtend zijn ex-vrouw vermoordde, werd door Het Nieuwsblad enkele jaren geleden nog omschreven als <a href="https://www.nieuwsblad.be/cnt/dmf20150116_01477606"><i>“een toonbeeld van integratie”</i></a>. Nochtans heeft Ridoan een uitgebreid gerechtelijk verleden. Zo verscheen hij voor de rechtbank voor onder meer afpersing en drugsfeiten en zou hij achter een brutale homejacking en brandstichting zitten. </b>
      </p>
      <p><i>“Met zijn West-Vlaamse tongval is Ridoan een toonbeeld van integratie.”</i> Zo kondigde <a href="https://www.nieuwsblad.be/cnt/dmf20150116_01477606">Het Nieuwsblad</a> in 2015 <a href="https://sceptr.net/2019/11/wevelgem-ridoan-belde-na-moord-nog-naar-familie-sorry-je-zal-nog-wel-zien/">de latere moordenaar van Jill Himpe</a> aan. In het artikel wordt Ridoan voorgesteld als een succesvolle ondernemer en voorbeeld voor de allochtone jeugd. Hij wil iets doen aan de onderlinge spanningen, klonk het. Met een vzw zou hij jongeren van straat halen. <i>“Moslim wil iets doen aan onderlinge spanningen”, </i>subtitelde de Mediahuiskrant ook nog. Het artikel verscheen enkele dagen na de aanslagen <a href="https://www.hln.be/nieuws/buitenland/video-exact-4-jaar-geleden-de-aanslag-op-charlie-hebdo~aaf10482/">op Charlie Hebdo.</a> Opvallend echter: Ook toen was het gerechtelijk verleden van Oudaha al bekend.</p>
      <h3>Toonbeeld van integratie? </h3>
      <p>Ridoan Oudaha mag dan wel een ondernemer geweest zijn – <a href="https://www.faillissementsdossier.be/nieuws/15204/uitgesproken-faillissementen-van-9-mei-2016.aspx">niet altijd even succesvol echter</a> – maar dat lijkt een licht criterium voor een ‘integratievoorbeeld’ te zijn. De man van Marokkaanse origine moest immers verschillende keren voor de rechtbank verschijnen voor allerlei criminele feiten. Daarnaast wordt hij in verband gebracht met nog eens tal van criminele feiten die nooit bewezen zijn geacht, hetgeen overigens in dezelfde krant <a href="https://www.nieuwsblad.be/cnt/283o9mkh?fbclid=IwAR3o1YM-RKVw6uFKNoNXyCEEu9jGw-HXJAePk1OTureRmuqbl_FQYlwfmBM">verscheen</a>. </p>
      <p>In 2012 verscheen Ridoan voor de correctionele rechtbank van Kortrijk voor <a href="https://www.nieuwsblad.be/cnt/283o9mkh?fbclid=IwAR3o1YM-RKVw6uFKNoNXyCEEu9jGw-HXJAePk1OTureRmuqbl_FQYlwfmBM">handel in cocaïne en cannabis</a>. Hij was op dat moment manager van de beruchte Kortrijkse dancing Da Shake, waar ooit met een wapen geschoten werd en die een tijdje moest sluiten vanwege het geweld en de overlast. Als manager van die dancing zou hij geholpen hebben bij het verkopen van drugs, maar hij ontkende dit en werd vrijgesproken. Zijn twee neven werden wel veroordeeld.</p>
      <p>Naast drugsfeiten moest Ridoan ook al voor de rechtbank verschijnen voor een zwaar geval van afpersing, ook in het drugsmilieu. Ridoan perste, gewapend met een pistool en mes, iemand af en had daarbij zelfs een lijkzak getoond aan het slachtoffer, bij wijze van bedreiging. Voor die feiten werd Ridoan veroordeeld tot een gevangenisstraf van twee jaar. </p>
      <h3>Ridoan recent nog opgepakt voor stalking, maar mocht beschikken, met alle fatale gevolgen van dien</h3>
      <p>Naast de criminele feiten waarvoor Ridoan zich in de rechtbank moest verantwoorden, wordt hij ook in verband gebracht met tal van andere criminele feiten waarvoor hij niet voor de rechtbank moest verschijnen. Zo zou hij verantwoordelijk zijn voor de brutale homejacking van café Chips enkele jaren geleden en zou hij de foodtruck van een concurrent in brand hebben gestoken. Daarnaast is er nog sprake van tal van andere kleinere feiten zoals geweldpleging. </p>
      <p>Recent werd de man nog opgepakt voor stalking van zijn ex-vrouw Jill Himpe. Zo stond hij verschillende keren aan de deur van de vrouw met een mes. <i>“De politie kwam dan, maar na twee uur was hij weer vrij”,</i> aldus familie van Jill Himpe. Dinsdagochtend werd de vrouw vermoord door Ridoan. </p>
      <p><span dir="auto"/>  </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/wevelgem-commotie-tijdens-reconstructie-moord-op-jill-36/"/>
        <a href="https://sceptr.net/2019/11/vechtpartij-in-rechtbank-na-uitspraak-tegen-autochtone-bende/"/>
        <a href="https://sceptr.net/2019/11/wevelgem-ridoan-belde-na-moord-nog-naar-familie-sorry-je-zal-nog-wel-zien/"/>
      </related>
    </article>
  </body>
</html>