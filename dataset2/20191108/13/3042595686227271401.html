<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/magnus-carlsen-har-meldt-seg-ut-av-norges-sjakkforbund/71798617"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:04:17+00:00"/>
    <meta property="og:title" content="Magnus Carlsen har meldt seg ut av Norges Sjakkforbund"/>
    <meta property="og:description" content="Vurderte å melde seg ut allerede i sommer."/>
  </head>
  <body>
    <article>
      <h1>Magnus Carlsen har meldt seg ut av Norges Sjakkforbund</h1>
      <h2>Vurderte å melde seg ut allerede i sommer.</h2>
      <address><time datetime="2019-11-08T13:04:17+00:00">08 Nov 2019, 13:04</time> by <a rel="author">Thomas Haarstad</a></address>
      <p>I <a href="https://www.sjakk.no/filarkiv/2019/11/191107-Pressemelding-fra-NSF.pdf">pressemeldingen</a> fra Norges Sjakkforbund, som NTB først omtalte, bekrefter begge parter at Carlsen har meldt seg ut.</p>
      <p>- Vi har hatt dialog om det siden sommeren. Det er først og fremst en markering etter den strategiske beslutningen som våre medlemmer tok på sommeren om veien videre. Magnus har et sterkt ønske om å utvikle sjakken, spesielt når det kommer til talentutvikling. Han kommer til å fortsette å representere Norge, men vi skulle gjerne hatt han som er formelt medlem, sier president Morten L Madsen til Dagbladet.</p>
      <p>Det Internasjonale sjakkforbundet (FIDE) har hjulpet det norske sjakkforbundet med det praktiske med tanke på utmeldingen.</p>
      <h3>Ute en stund</h3>
      <p>Henrik Carlsen, Magnus' far, bekrefter overfor Dagbladet at det er Kindred-saken som gjør at sønnen har meldt seg ut av forbundet.</p>
      <p>
        <b>- Det har vært klart lenge, men det tok litt tid å klargjøre slik at han skulle få spille for Norge. Det er ganske mange som har visst om det, så da ble vi enig om å informere om det i stedet for at det havnet tilfeldig i en avis, sier Henrik Carlsen til Dagbladet.</b>
      </p>
      <p>Han påpeker at sønnen tok ferie i går, og at det også passet av den grunn.</p>
      <p>Videre opplyser han om Carlsen har vært utmeldt av forbundet siden slutten av september, men at han spilte for Offerspill seinest i forrige uke.</p>
      <h3>Ingen VM-effekt</h3>
      <p>I pressemeldingen kommer det fram at sentralstyret i NSF hadde et møte med Magnus Carlsen 11. juli 2019, noen dager etter Kongressen 7. juli.</p>
      <p>
        <b>Ifølge pressemeldingen begrunnet Carlsen sin utmeldelse med at et stort flertall på årets NSF-Kongress hadde et annet syn enn han på den såkalte Kindred-saken.</b>
      </p>
      <p>- Det får ikke noen konsekvenser for turneringen, og han kommer til å representere Norge framover, sier Espen Agdestein til Dagbladet fredag ettermiddag.</p>
      <p>
        <b>NRKs sjakkekspert Torstein Bea er overrasket over avgjørelsen:</b>
      </p>
      <p>- Dette er overraskende på flere plan. Et plan er opprettelsen av Offerspill. Hva nå? Det andre er hvorfor det er et behov for å melde seg ut akkurat nå. Det er en sterk symbolhandling å melde seg ut. Han kan jo stå som et medlem uten å dele synspunktene til forbundet og være misfornøyd med politikken. Det har han gjort flere ganger tidligere. Jeg er overrasket over at han føler behov for å melde seg ut, sier Torstein Bae til Dagbladet.</p>
      <h3>Skapte splid</h3>
      <p>Den aktuelle Kindred-saken skapte stor splid i sjakk-Norge i sommer. I juli stemte Norges Sjakkforbund nei til å inngå en avtale med bettingselskapet.</p>
      <p>Avtalen var verdt 50 millioner over fem år.</p>
      <p>
        <b>Carlsen var svært positiv til avtalen, og laget blant annet sin egen sjakklubb (Offerspill) for å få stemmer under sjakkongressen.</b>
      </p>
      <p>I etterkant av at kongressen stemte nei la ikke Carlsen skjul på skuffelsen han hadde. I NRK-programmet «Sjakksnakk» tidligere i høst, snakket Carlsen ut om styret rundt sommerens kongress.</p>
      <p>- Forholdet til forbundet, og en del folk, er markant verre, det er ikke noen tvil om det. Man gjør valg, og de lever man med. Men de får også konsekvenser, sa Magnus Carlsen til <a href="https://www.nrk.no/sport/carlsen-har-meldt-seg-ut-av-norges-sjakkforbund-1.14774956">NRK </a>da.</p>
      <p>
        <b>I intervjuet fortalte Carlsen at forholdet til forbundet aldri har vært veldig bra.</b>
      </p>
      <p>- I starten var jeg ganske negativ. Da jeg var liten følte jeg at de nærmest stakk kjepper i hjulene for meg og min familie, kanskje mot sin vilje. De var ikke tilpasset unge med ambisjoner i det hele tatt, sa Carlsen.</p>
      <p>
        <b>Dagbladet har forsøkt Carlsens pappa, Henrik Carlsen, uten svar.</b>
      </p>
    </article>
  </body>
</html>