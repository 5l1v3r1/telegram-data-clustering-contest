<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/polski-ministr-zastava-nachelo-na-wada-406186.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T13:27:01+00:00"/>
    <meta property="og:title" content="Полски министър застава начело на WADA"/>
    <meta property="og:description" content="Бившият атлет ще ръководи Световната антидопингова агенция от 1 януари 2020"/>
  </head>
  <body>
    <article>
      <h1>Полски министър застава начело на WADA</h1>
      <address><time datetime="2019-11-08T13:27:01+00:00">08 Nov 2019, 13:27</time> by <a rel="author">Пламен Вълков</a></address>
      <p>Министърът на спорта и туризма на Полша - Витолд Банка, е новият президент на Световната антидопингова агенция (УАДА). Бившият атлет беше единственият кандидат и бе избран единодушно на заседание на борда на УАДА в Катовице. Банка, 35-годишен, ще встъпи в длъжност от 1 януари 2020 година, а до края на тази година организацията ще бъде оглавявана от досегашния президент - 78-годишния британец Крейг Риди. Българският министър на младежта и спорта Красен Кралев бе избран за втори път за член на Управителния съвет на Световната антидопингова агенция (УАДА). Кралев ще заема позицията на "експерт-министър" в Борда, представител на държавите-членки на ЕС. Кандидатурата на Красен Кралев бе предпочетена пред тази на г-жа Мария Хосе Риенда Контрерас, държавен секретар на спорта на Испания, като българският министър надделя с 16 на 11 гласа. Изборът се състоя на заседание на работна група "Спорт" към Съвета на ЕС. Позицията, която вече ще заема Кралев, бе овакантена от министъра на спорта на Белгия г-н Филип Муйтерс, който не е член на новото правителство на Фландрия.</p>
    </article>
  </body>
</html>