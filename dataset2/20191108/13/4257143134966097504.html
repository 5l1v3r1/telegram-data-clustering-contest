<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/meg-novemberben-sorcsere-johet-a-fovarosi-cegek-vezeteseben"/>
    <meta property="og:site_name" content="infostart"/>
    <meta property="article:published_time" content="2019-11-08T13:30:29+00:00"/>
    <meta property="og:title" content="Még novemberben sorcsere jöhet a fővárosi cégek vezetésében"/>
    <meta property="og:description" content="Vannak olyan jelenlegi fővárosi cégvezetők, akiknek bizalmat adna Karácsony Gergely, a számuk nagyobb lesz, mint nulla - mondta a főpolgármester az InfoRádió Aréna című műsorában. A többséget azonban biztosan leváltják, a pályázatokat is kiírják. Arról is beszélt, hogy az önkormányzati cégek nem lehetnek a pártok zsákmányai, de a társaságok vezetésébe máris beszavaztak jó néhány, korábbról ismert baloldali és liberális politikust."/>
  </head>
  <body>
    <article>
      <h1>Még novemberben sorcsere jöhet a fővárosi cégek vezetésében</h1>
      <address><time datetime="2019-11-08T13:30:29+00:00">08 Nov 2019, 13:30</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/05/karacsony-gergely-zsakmanyt-ne-akarjon-senki"/>
        <a href="https://infostart.hu/belfold/2019/11/06/kiteritette-a-lapjait-parkolasugyben-karacsony-gergely"/>
        <a href="https://infostart.hu/belfold/2019/11/06/nagy-baloldali-visszaterok-a-fovarosi-cegek-vezeteseben"/>
      </related>
      <h3>Vannak olyan jelenlegi fővárosi cégvezetők, akiknek bizalmat adna Karácsony Gergely, a számuk nagyobb lesz, mint nulla - mondta a főpolgármester az InfoRádió Aréna című műsorában. A többséget azonban biztosan leváltják, a pályázatokat is kiírják. Arról is beszélt, hogy az önkormányzati cégek nem lehetnek a pártok zsákmányai, de a társaságok vezetésébe máris beszavaztak jó néhány, korábbról ismert baloldali és liberális politikust.</h3>
      <p>Minden fővárosi cégvezetőnek azt mondtam, hogy most személyi kérdések a cégvezetésben nincsenek napirenden - jelentette ki Karácsony Gergely a műsorban, de aztán később jelezte, a vezetői pályázatokat még az idén kiírhatja a közgyűlés. Még főpolgármester-jelöltként azt vállalta, hogy nyílt pályázaton keresnek vezetőket, hogy aki erre a feladatra jelentkezik, annak legyen koncepciója, és ezt ismerhesse meg a nyilvánosság.</p>
      <p>"Lesznek olyan cégvezetők, akiknél nem tennék arra javaslatot, hogy új cégvezetőt keressünk. Vannak, akiknek bizalmat adnék, mert nincs olyan elv, hogy mindenkit leváltsunk" - mondta Karácsony Gergely, de konkrétumokat nem akart elárulni, csak annyit tett hozzá:</p>
      <blockquote>"A pályázat az elvégzett munka azoknál a cégvezetőknél, akiknél nem lesz változás. Ezeknek a száma nagyobb lesz, mint nulla."</blockquote>
      <p>Ezek a cégvezetők legalább egy év bizalmat kapnak, de jelezte, hogy lesznek esetek, amikor változásra lesz szükség, és szerinte ezek lesznek többségben. Ahol szükség lesz pályázatra, ott a november végi közgyűlésen fogják kiírni.</p>
      <p>"Egy dolgot kérek mindenkitől: mindegyik párt javasolhat jelölteket, és érvelhet mellettük, de nem zsákmányok ezek a cégek. Csak és kizárólag a szakmai felkészültség számít. Van egy bizalmi faktor is, ez a kettő együtt eredményezheti, hogy valaki cégvezető lehet Budapesten" - mondta a főpolgármester, és közölte, nagyon sok önéletrajzot kaptam az elmúlt időszakban.</p>
      <p>Karácsony Gergely szavainak ellentmond, hogy a Fővárosi Közgyűlés alakuló ülésén a fővárosi cégek igazgatóságába és felügyelőbizottságába</p>
      <blockquote>egy sor, korábban, a baloldali-liberális kormányok idején fontos szerepet betöltő politikus is pozícióhoz jutott máris.</blockquote>
      <p>Gyurcsány Ferenc kormányában miniszter volt Draskovics Tibor és Kolber István, egyikük a BKK igazgatóságának elnöke lett, a másik a Budapest Főváros Vagyonkezelő Zrt. igazgatóságának tagja. Az egykori államtitkárok közül is ketten kaptak fontos posztot: Katona Tamás a BKV igazgatósági tagja, míg Szabó Zoltán a Fővárosi Csatornázási Művek felügyelőbizottságába került azonnal be.</p>
      <p>A főpolgármester mögött álló pártok még jó néhány ismert nevet delegáltak a cégek vezetésébe. A lista:</p>
      <p>
        <b>Budapesti Közlekedési Központ</b>
      </p>
      <ul>
        <li>igazgatósági elnök: Draskovics Tibor korábbi pénzügy-, majd igazságügyi miniszter</li>
      </ul>
      <p>
        <b>BVH Városüzemeltetési Holding</b>
      </p>
      <ul>
        <li>igazgatósági tag: Lakos Imre, volt SZDSZ-es politikus, a párt volt budapesti elnöke, egykori újbudai alpolgármester</li>
        <li>igazgatósági tag: Gál J. Zoltán egykori kormányszóvivő, Karácsony Gergely választási kampányfőnöke</li>
        <li>a felügyelőbizottsági tag: Élő Norbert (DK), aki a XII. kerületi polgármesteri posztért szállt harcba eredménytelenül október 13-án, és listáról sem jutott be a Fővárosi Közgyűlésbe (a főváros tulajdonosi bizottságába is bekerült)</li>
      </ul>
      <p>
        <b>BKV Zrt.</b>
      </p>
      <ul>
        <li>igazgatósági tag: Nemes Gábor DK-s politikus, XVI. kerületi polgármesterjelölt, korában a BKV egyik szakszervezetének vezetője</li>
        <li>igazgatósági tag: Katona Tamás, a Pénzügyminisztérium egykori államtitkára, az MSZP korábbi pártigazgatója</li>
        <li>felügyelőbizottsági tag: Bollok Istvánné, Budafok volt szocialista polgármestere</li>
      </ul>
      <p>
        <b>Budapest Főváros Vagyonkezelő Zrt.</b>
      </p>
      <ul>
        <li>igazgatósági elnök: Tordai Csaba, ügyvéd, az Átlátszó kiadójának tulajdonosa, korábban a Miniszterelnöki Hivatal szakállamtitkára a Bajnai-kormányban</li>
        <li>igazgatósági tag: Kolber István, a Gyurcsány-kormány volt fejlesztési minisztere</li>
        <li>felügyelőbizottsági tag: Bodnár Zoltán, korábban a Magyar Nemzeti Bank alelnöke, a Liberálisok 2014-es főpolgármester-jelöltje</li>
      </ul>
      <p>
        <b>Fővárosi Csatornázási Művek Zrt.</b>
      </p>
      <ul>
        <li>igazgatósági tag: Atkári János, Demszky Gábor korábbi helyettese, aki később Tarlós István munkáját is segítette tanácsadóként</li>
        <li>igazgatósági tag: Balog Róbert, pesterzsébeti vesztes ellenzéki polgármesterjelölt, a Főtáv főosztályvezetője</li>
        <li>felügyelőbizottsági tag: Szabó Zoltán a volt közoktatási minisztériumi egykori politikai államtitkára és a VII. kerület korábbi polgármestere</li>
      </ul>
      <p>
        <b>Fővárosi Vízművek Zrt.</b>
      </p>
      <ul>
        <li>igazgatósági tag. Magyar György ügyvéd, korábbi főpolgármester-jelölt, a fővárosi és a ferencvárosi ellenzéki előválasztások szervezője</li>
        <li>igazgatósági tag: Józsa István korábbi szocialista országgyűlési képviselő</li>
        <li>igazgatósági tag: Boruzs András, a Liberálisok pártigazgatója</li>
      </ul>
      <p>
        <b>Emberi Erőforrások és Nemzetközi Kapcsolatok Bizottsága</b>
      </p>
      <ul>
        <li>tag: Havas Szófia, korábbi fővárosi szocialista képviselő</li>
      </ul>
      <p>
        <b>Városfejlesztési bizottság</b>
      </p>
      <ul>
        <li>tag: Török Zsolt volt MSZP-szóvivő</li>
      </ul>
      <p>
        <i>
          <b>Alább megtekinthető, meghallgatható az Aréna teljes felvétele:</b>
        </i>
      </p>
      <figure>
        <iframe src="https://www.youtube.com/embed/tVTh0hSQ9GA" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ccv-chgDHKU" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>