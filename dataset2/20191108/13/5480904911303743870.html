<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-obvinila-20leteho-muze-ze-smrti-fanouska-hokeje-havirova/1818783?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T13:52:00+00:00"/>
    <meta property="og:title" content="Policie obvinila 20letého muže ze smrti fanouška hokeje Havířova"/>
    <meta property="og:description" content="Havířov (Karvinsko) - Policie obvinila v souvislosti se smrtí jednačtyřicetiletého hokejového fanouška Havířova dvacetiletého muže, pravděpodobně pracovníka bezpečnostní agentury. Obviněný podle policie muže napadl před zimním stadionem. Ten při útoku upadl a způsobil si zranění, kterým později podlehl v nemocnici. O obvinění ČTK informovala mluvčí moravskoslezské policie Soňa Štětínská."/>
  </head>
  <body>
    <article>
      <h1>Policie obvinila 20letého muže ze smrti fanouška hokeje Havířova</h1>
      <address><time datetime="2019-11-08T13:52:00+00:00">08 Nov 2019, 13:52</time> by <a rel="author" href="http://www.ctk.cz/" target="_blank">ČTK</a></address>
      <p>Havířov (Karvinsko) - Policie obvinila v souvislosti se smrtí jednačtyřicetiletého hokejového fanouška Havířova dvacetiletého muže, pravděpodobně pracovníka bezpečnostní agentury. Obviněný podle policie muže napadl před zimním stadionem. Ten při útoku upadl a způsobil si zranění, kterým později podlehl v nemocnici. O obvinění ČTK informovala mluvčí moravskoslezské policie Soňa Štětínská.</p>
      <p>"Krajští kriminalisté dnes obvinili dvacetiletého muže z ublížení na zdraví a výtržnictví. Obviněný v podvečerních hodinách 26. října měl fyzicky napadnout dalšího muže. Ten měl následkem útoku upadnout na zem a způsobit si zranění, na jehož následky v následných dnech zemřel," uvedla mluvčí. Dodala, že vyšetřování pokračuje a policisté jej zatím nebudou více komentovat.</p>
      <p>Konflikt s členem bezpečnostní služby nepřímo potvrdil i prezident klubu Jaroslav Mrowiec. Oznámil, že klub změnil bezpečnostní službu. "Pro další zápasy jsme oslovili agenturu, která zajišťuje zápasy Vítkovic. Předpokládám, že se s ní domluvíme i na všech ostatních zápasech této sezony," řekl ČTK. Osobně považuje událost za velkou tragédii, která klub zasáhla.</p>
      <p>Tragickou smrt fanouška, kterého obviněný napadl v době zápasu 18. kola Chance ligy s Frýdkem-Místkem v blízkosti stadionu, si vedení klubu, hráči i další příznivci připomenuli ticha před následným domácím zápasem s Litoměřicemi. V hale pověsili transparent R.I.P. Michale. Hned u stadionu vzniklo pietní místo, kam lidé nosí svíčky.</p>
      <p>Událost je hojně komentována na sociálních sítí. Informaci sdílel na svém profilu i odchovanec havířovského hokeje a současný hráč americké NHL David Pastrňák.</p>
    </article>
  </body>
</html>