<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/renault-captur-piu-spaziosa-e-piu-tecnologica/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T13:30:00+00:00"/>
    <meta property="og:title" content="Nuova Renault Captur, più spaziosa e più tecnologica"/>
    <meta property="og:description" content="La Captur si rinnova, il B-Suv di casa Renault si rivela nella sua nuova incarnazione un’auto molto interessante, a bordo molti sistemi di sicurezza e soprattutto tanta connettività. Con le sue 1.5 milioni di unità vendute dal suo lancio nel 2013, la Captur è senza dubbio una delle vetture di punta della Casa francese e regna incontrastata nel segmento B-Suv."/>
  </head>
  <body>
    <article>
      <h1>Nuova Renault Captur, più spaziosa e più tecnologica</h1>
      <address>
        <time datetime="2019-11-08T13:30:00+00:00">08 Nov 2019, 13:30</time>
      </address>
      <p>La Captur si rinnova, il B-Suv di casa Renault si rivela nella sua nuova incarnazione <b>un’auto molto interessante</b>, a bordo molti <b>sistemi di sicurezza</b> e soprattutto tanta <b>connettività</b>. Con le sue <b>1.5 milioni di unità vendute</b> dal suo lancio nel 2013, la Captur è senza dubbio una delle <b>vetture di punta della Casa francese</b> e regna incontrastata nel segmento B-Suv. Tra le circa 20 vetture competitor degli altri brand, solo la Juke è considerata un vero e proprio concorrente che impensierisce la Casa francese, che però ogni anno conferma l’enorme successo della sua creatura visto che si vendono sempre più Captur rispetto all’anno precedente, confermandosi come <b>il B-Suv più venduto in Italia</b> con le sue <b>162.000</b> vetture vendute.</p>
      <figure>
        <img src="https://www.tomshw.it/images/images/2019/11/renault-captur-61608.768x432.jpg"/>
      </figure>
      <h3>Nuovo design e colorazioni di ogni tipo</h3>
      <p>Ma numeri a parte come è la nuova Captur? Durante il nostro primo impatto avvenuto in Grecia nelle strade che circondano Atene abbiamo avuto <b>un’impressione decisamente positiva</b>. Esteticamente la Captur si è presentata con una <b>calandra più ampia</b>, delle nuove linee cromate alla base dei finestrini, aggressive <b>prese d’aria</b> vicino ai fendinebbia per <b>ridurre la turbolenza</b> delle ruote, una leggera diminuzione del colore nero per darle un aspetto più elegante e <b>11 cm di lunghezza in più</b> che nei parcheggi non dovrebbero impensierire più di tanto.</p>
      <figure>
        <img src="https://www.tomshw.it/images/images/2019/11/renault-captur-61601.768x432.jpg"/>
      </figure>
      <p>Se nel parcheggiare dovremo avere un occhio un pelo più attento alle misure, internamente saremo <b>più comodi</b>, in quanto anche l’abitabilità è stata migliorata. Più lunghezza si traduce anche in <b>più spazio nel bagagliaio</b>, che ora vanta una capienza di <b>536 litri</b> (81 in più rispetto a prima), che si può aumentare abbattendo i sedili. Più eleganti anche i <b>fari a led</b>, realizzati con una leggera curvatura sia per quanto riguarda gli anteriori che i posteriori, mentre come ruote sarà possibile montare <b>anche cerchi in lega da 18</b>”. Gli esigenti delle colorazioni esterne non potranno lamentarsi, la nuova Captur a livello di colorazione è configurabile in <b>ben 90 combinazioni diverse</b> per quanto riguarda l’esterno e <b>18 per l’interno</b>, con <b>8 diverse luci ambientali</b> configurabili.</p>
      <slideshow>
        <figure>
          <img src="https://www.tomshw.it/images/images/2019/11/renault-captur-61614.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61613.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61612.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61611.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61599.768x432.jpg"/>
        </figure>
      </slideshow>
      <h3>Infotainment di livello premium</h3>
      <p>Internamente la Captur è <b>comoda</b>, <b>spaziosa</b> e con delle finiture interne più curate, la strumentazione e l’infotainment arrivano direttamente <b>dalla nuova Clio</b>, come la piattaforma <b>CMF-B</b> su cui è stata sviluppata che è la stessa di Clio e Nissan Juke. All’interno del cruscotto abbiamo un <b>display da 10.2”</b> personalizzabile in base alle proprie esigenze, mentre al centro dell’auto abbiamo un grande <b>display touch da 9.3”</b> (ma esistono anche versioni con il 7”) che ricorda un tablet, sia come dimensioni, sia come <b>fluidità di utilizzo</b>. Naturalmente la <b>compatibilità con Apple CarPlay e Android Auto</b> è garantita, inoltre è possibile personalizzare l’interfaccia con <b>le app e i widget</b> che utilizziamo più di frequente.</p>
      <figure>
        <img src="https://www.tomshw.it/images/images/2019/11/renault-captur-61603.768x432.jpg"/>
      </figure>
      <p>Il sistema di infotainment <b>Easy Link</b> grazie alla connessione di <b>rete 4G</b>, permette al navigatore di cercare la destinazione semplicemente inserendone il nome nell’apposito campo e selezionare le voci comparse dopo la ricerca, esattamente <b>come avviene con Google</b> <b>Maps</b> in sostanza. Questo vi permetterà di <b>trovare un ristorante</b>, un <b>albergo</b> o una qualsiasi <b>attività commerciale</b> anche senza conoscere esattamente l’indirizzo e senza stare a cercarlo in rete, farà tutto Easy Link. Oltre a questo sarà possibile sapere in <b>tempo reale il prezzo del carburante</b> in qualsiasi distributore, controllare <b>il meteo</b> e molto altro ancora.</p>
      <figure>
        <img src="https://www.tomshw.it/images/images/2019/11/renault-captur-61602.768x432.jpg"/>
      </figure>
      <p>Dal punto di vista audio il sistema base è stato <b>abbastanza soddisfacente</b> in termini di qualità, ma chi volesse qualcosa in più può acquistare la <b>versione Premium</b> composta da <b>9 casse + subwoofer Bose</b>. Il sistema Bose sfrutta la tecnologia <b>Fresh Air Speaker (FAS)</b> che offre una performance <b>superiori nelle basse frequenze</b> senza rendere necessario l’utilizzo delle ingombranti casse tradizionali e la tecnologia <b>Dynamic Speed Compensation</b>, che regola automaticamente il volume e l’equalizzazione della musica <b>a seconda della velocità</b> del veicolo.</p>
      <h3>Personalizzazione e tantissima sicurezza a bordo</h3>
      <p>Grazie al sistema <b>Multi-Sense</b>, sulla nuova Captur si può in qualsiasi momento modificare <b>la mappatura del motore</b>, <b>lo sterzo</b> e <b>la risposta del cambio</b> in tre diverse modalità: <b>ECO</b>, <b>Sport</b> e <b>MySense</b>. In quest’ultima si può anche personalizzare <b>le luci interne</b> e lo schermo in base al proprio gusto.</p>
      <slideshow>
        <figure>
          <img src="https://www.tomshw.it/images/images/2019/11/renault-captur-61618.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61617.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61616.768x432.jpg"/>
        </figure>
        <figure>
          <img src="https://www.tomshw.it/images/images/2019/11/renault-captur-61615.768x432.jpg"/>
        </figure>
      </slideshow>
      <p>Dal punto di vista della sicurezza invece Renault sulla Captur ha inserito davvero di tutto, stiamo parlando della presenza del <b>Cruise Control Adattivo</b>, <b>Parking Camera</b> <b>a 360°</b>, Easy Park Assist in modalità parallelo, perpendicolare o a spina di pesce con controllo anche dello sterzo, frenata d’emergenza, sensore dell’angolo morto, riconoscimento dei segnali stradali e segnale di <b>allerta del superamento della linea di carreggiata</b> con <b>correzione automatica</b> della traiettoria.</p>
      <h3>I motori</h3>
      <p>Come motorizzazione la nuova Captur sarà disponibile con un <b>motore da 999 cm3</b> da <b>100 cavalli</b> (anche <b>GPL</b>) a <b>3 cilindri</b> e una motorizzazione <b>1.3 litri da 130 e 155 CV</b>. Due saranno i motori <b>turbodiesel</b>, un <b>1.3 litri</b> da <b>95 CV</b> e un <b>1.4 litri da 115 CV</b>, mentre per giugno è prevista una versione<b> ibrida plug-in da 160 CV</b>, composta da un motore <b>benzina 1.6</b> e <b>due motori elettrici</b> che garantiranno un’autonomia di minimo <b>50 km in solo elettrico</b>.</p>
      <figure>
        <img src="https://www.tomshw.it/images/images/2019/11/renault-captur-61604.768x432.jpg"/>
      </figure>
      <p>Come tempo di ricarica al momento si parla di <b>circa 3 ore</b> con il Wall Box dedicato oppure di <b>6 ore utilizzando la presa di casa</b>. Durante la prova abbiamo guidato <b>la 155 CV</b> e ci è piaciuta davvero parecchio. La spinta del motore è bella <b>decisa</b>, soprattutto selezionando la modalità sport, anche se nelle partenze da fermo al semaforo ci è <b>sembrata un po’ troppo brusca</b> nella partenza, anche stando morbidi con il pedale.</p>
      <figure>
        <img src="https://www.tomshw.it/images/images/2019/11/renault-captur-61607.768x432.jpg"/>
      </figure>
      <p>In autostrada andando a velocità canonica <b>il motore è silenzioso</b>, merito anche delle prese d’aria frontali che <b>diminuiscono il rumore dello pneumatico sull’asfalto</b>. Il cambio a <b>doppia frizione EDC 7 marce</b> (ma esiste anche il manuale) si è rivelato <b>morbido nella cambiata</b>, un pelo più veloce in modalità Sport ma mai brusco.</p>
      <h3>Prezzi e disponibilità</h3>
      <p>La nuova Capture sarà disponibile <b>da gennaio 2020</b> a partire <b>da 17.700 IVA inclusa</b> per il <b>999 da 100 CV</b>, fino ai <b>30.600</b> <b>euro</b> per il turbodiesel 1.461 da 115 CV in allestimento top di gamma <b>Initiale Paris</b>.</p>
      <p> </p>
      <p> </p>
      <p> </p>
      <p> </p>
    </article>
  </body>
</html>