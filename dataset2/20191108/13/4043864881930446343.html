<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231393/"/>
    <meta property="og:site_name" content="Українська правда"/>
    <meta property="article:published_time" content="2019-11-08T13:16:20+00:00"/>
    <meta property="og:title" content="Україна підписала безвіз із Монголією"/>
    <meta property="og:description" content="У посольстві України у Варшаві у п’ятницю урочисто підписано угоду між урядами України та Монголії про взаємне скасування віз."/>
  </head>
  <body>
    <article>
      <h1>Україна підписала безвіз із Монголією</h1>
      <address>
        <time datetime="2019-11-08T13:16:20+00:00">08 Nov 2019, 13:16</time>
      </address>
      <p>У посольстві України у Варшаві у п’ятницю урочисто підписано угоду між урядами України та Монголії про взаємне скасування віз.</p>
      <p>Про це пише "<a href="https://www.eurointegration.com.ua/news/2019/11/8/7102815/">Європейська правда</a>" з посиланням на "<a href="https://www.ukrinform.ua/">Укрінформ</a>".</p>
      <p>Угоду від уряду України підписав посол України в Польщі Андрій Дещиця, а від уряду Монголії – посол Монголії в Польщі і за сумісництвом в Україні Немех Батаа.</p>
      <p>"Угода передбачає, що громадяни України можуть в’їжджати до Монголії без віз на 90 днів упродовж 180 днів", - повідомив агентству Дещиця.</p>
      <p>За його словами, Монголія є черговою країною, яка відкрита для українських громадян для безвізових поїздок.</p>
      <p>"Ми вже маємо 88 таких країн, а зі спрощеним в’їздом в інші країни – це вже понад 140 країн", - уточнив дипломат.</p>
      <p>Дещиця підкреслив, що підписана угода важлива ще й тому, що до сьогоднішнього дня між Україною і Монголією діяла угода 1979 року, яка була підписана свого часу між СРСР і Монгольською Народною Республікою, а потім була підтверджена українським урядом.</p>
      <p>"Але з того часу ситуація абсолютно змінилася, змінилися також документи, тобто вона фактично застаріла. Тому ми привели у відповідність до цієї угоди перелік документів, які потрібні для подорожей громадян України і Монголії",- констатував Дещиця.</p>
      <p>
        <b><i>Читайте також:</i> <i><a href="https://www.eurointegration.com.ua/news/2019/05/22/7096464/">Україна та Монголія скасують візовий режим</a></i></b>
      </p>
      <related>
        <a href="https://www.eurointegration.com.ua/news/2019/05/22/7096464/"/>
        <a href="https://www.pravda.com.ua/news/2012/08/3/6970115/"/>
        <a href="https://www.pravda.com.ua/news/2011/06/30/6344927/"/>
      </related>
    </article>
  </body>
</html>