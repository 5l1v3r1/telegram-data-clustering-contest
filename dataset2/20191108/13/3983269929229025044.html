<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/moncloa-torna-a-portar-al-tc-la-mesa-per-la-clara-intencio-de-continuar-el-proces/noticia/2961939/"/>
    <meta property="og:site_name" content="CCMA"/>
    <meta property="article:published_time" content="2019-11-08T13:14:00+00:00"/>
    <meta property="og:title" content="La Moncloa torna a portar al TC la mesa per la &quot;clara intenció&quot; de &quot;continuar&quot; el procés"/>
    <meta property="og:description" content="Celaá assegura que les dues mocions del Parlament &quot;tornen a incidir en la voluntat d'exercir de forma completa el dret d'autodeterminació&quot;, declarat &quot;nul i inconstitucional&quot; pel Constitucional"/>
  </head>
  <body>
    <article>
      <h1>La Moncloa torna a portar al TC la mesa per la "clara intenció" de "continuar" el procés</h1>
      <h2>Celaá assegura que les dues mocions del Parlament "tornen a incidir en la voluntat d'exercir de forma completa el dret d'autodeterminació", declarat "nul i inconstitucional" pel Constitucional</h2>
      <address><time datetime="2019-11-08T13:14:00+00:00">08 Nov 2019, 13:14</time> by <a rel="author">Redacció</a></address>
      <p>El Consell de Ministres ha aprovat demanar al Constitucional que anul·li dos nous acords de la mesa del Parlament sobre la <b>proposta de la CUP a favor del dret a l'autodeterminació</b>.</p>
      <p>Les dues resolucions de la mesa del Parlament que ara estudiarà el Tribunal Constitucional són la moció presentada per la CUP el 29 d'octubre sobre l'autogovern i la del 5 de novembre, que rebutjava les demandes de reconsideració presentades per altres grups.</p>
      <p>La ministra portaveu,<b> Isabel Celaá</b>, assegura que les dues mocions del Parlament<b> "tornen a incidir en la voluntat d'exercir de forma completa el dret d'autodeterminació"</b> que, segons ha afirmat, ha estat <b>declarat "nul i inconstitucional" en dues sentències del Constitucional</b>. Segons Celaá, el Parlament <b>"manifesta la clara intenció de continuar amb el procés"</b> i manté <b>"la pretensió d'aconseguir la independència".</b></p>
      <p>També <b>adverteix la mesa</b> per aquesta<b> "</b>clara intenció" de continuar amb el procés independentista:</p>
      <blockquote>"El president del Parlament, el secretari general i la resta de membres de la mesa tenien ple coneixement que, amb els seus acords, estaven incomplint resolucions adoptades pel Tribunal Constitucional."</blockquote>
      <p>El president del Parlament<b>, Roger Torrent, j</b>a ha reaccionat i assegura que el PSOE de Sánchez segueix avançant per la dreta el govern de Rajoy.</p>
      <figure>
        <iframe data-src="https://twitter.com/rogertorrent/status/1192792389695496193?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El Consell de Ministres no s'ha pronunciat sobre la resolució aprovada ahir a l'Assemblea de Madrid que insta el govern a <a href="https://www.ccma.cat/324/lassemblea-de-madrid-demana-illegalitzar-els-partits-independentistes/noticia/2961781/">demanar la il·legalització dels partits independentistes</a> i han dit que ho estudiaran més endavant.</p>
      <p> </p>
    </article>
  </body>
</html>