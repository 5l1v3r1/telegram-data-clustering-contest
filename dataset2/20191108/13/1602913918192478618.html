<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/noul-ministru-al-educatiei-monica-anisie-anunta-evaluari-in-fiecare-inspectorat-scolar-judetean-18556549"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T13:31:27+00:00"/>
    <meta property="og:title" content="Noul ministru al Educaţiei, Monica Anisie, anunţă evaluări în fiecare inspectorat şcolar judeţean"/>
    <meta property="og:description" content="Noul ministru al Educaţiei, Monica Anisie, a anunţat vineri, în cadrul unei videoconferinţe cu inspectorii, că activitatea fiecărui inspectorat şcolar judeţean şi a Caselor Corpului Didactic va fi supusă unei evaluări. "/>
  </head>
  <body>
    <article>
      <h1>Noul ministru al Educaţiei, Monica Anisie, anunţă evaluări în fiecare inspectorat şcolar judeţean</h1>
      <address>
        <time datetime="2019-11-08T13:31:27+00:00">08 Nov 2019, 13:31</time>
      </address>
      <p>Noul ministru al Educaţiei, Monica Anisie, a anunţat vineri, în cadrul unei videoconferinţe cu inspectorii, că activitatea fiecărui inspectorat şcolar judeţean şi a Caselor Corpului Didactic va fi supusă unei evaluări. </p>
      <p>Ministrul Educaţiei, Monica Cristina Anisie, a susţinut vineri, prima videoconferinţă cu inspectoratele şcolare judeţene şi cu Inspectoratul din Bucureşti. La nivelul Ministerului Educaţiei, va fi înfiinţată o comisie care va lansa în în consultare publică un proiect de debirocratizare a activităţii didactice, informează instituţia, printr-un comunicat.</p>
      <p>În cadrul videoconferinţei, ministrul a informat că, în perioada imediat următoare, activitatea fiecărui inspectorat şcolar judeţean, implicit activitatea Caselor Corpului Didactic, va face obiectul unei evaluări.</p>
      <p>Ministrul a anunţat şi o consultare publică pentru un proiect de debirocratizare a activităţii profesorilor.</p>
      <p>„Aşa cum am anunţat şi în declaraţiile mele de presă, acest mandat este dedicat elevilor. În centrul preocupărilor mele va fi binele copilului. De asemenea, doresc şi degrevarea profesorilor de componenta birocratică a activităţii, astfel că la începutul săptămânii viitoare vom lansa în consultare publică un proiect de debirocratizare. În acest scop, la nivelul Ministerului Educaţiei Naţionale va fi înfiinţată o comisie formată din cadre didactice şi reprezentanţi ai partenerilor sociali. Această comisie va analiza propunerile tuturor celor interesaţi de existenţa unui sistem de învăţământ performant”, le-a spus ministrul Monica Cristina Anisie inspectorilor şcolari judeţeni.</p>
    </article>
  </body>
</html>