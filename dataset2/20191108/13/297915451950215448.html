<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/magistrat-reditel-vyberove-rizeni-krnacova-primator-hrib-deverova-ano-20191108.html"/>
    <meta property="og:site_name" content="Pražský deník"/>
    <meta property="article:published_time" content="2019-11-08T13:42:00+00:00"/>
    <meta property="og:title" content="Magistrát hledá schopného manažera. Přihlásila se exprimátorka Krnáčová"/>
    <meta property="og:description" content="Adriana Krnáčová se pomalu zpět vrací na scénu. Bývalá primátorka hlavního města se stala místopředsedkyní hnutí ANO v Praze 6 a nyní se přihlásila do výběrového řízení na pozici ředitelky pražského magistrátu. Jde opravdu o Krnáčové návrat do komunální politiky?"/>
  </head>
  <body>
    <article>
      <h1>Magistrát hledá schopného manažera. Přihlásila se exprimátorka Krnáčová</h1>
      <address><time datetime="2019-11-08T13:42:00+00:00">08 Nov 2019, 13:42</time> by <a rel="author">Michael Bereň</a></address>
      <p>„Hledáme někoho manažersky schopného, kdo zvládne zajistit chod největšího úřadu samosprávy v Česku s více jak dvěma tisíci zaměstnanci,” informoval o výběrovém řízení primátor Zdeněk Hřib (Piráti) na facebookovou stránku. Termín na podání přihlášek vypršel 31. října.</p>
      <p>Je to už druhý pokus. První „výběrko” bylo vypsáno v dubnu. Avšak na začátku léta magistrát oznámil, že se komisi, které předsedá právě primátor Hřib, nepodařilo vybrat vhodného kandidáta.</p>
      <p>O ambici exprimátorky, která se po konci volebního období rozhodla znovu nekandidovat, jako první informovaly Lidovky.cz. Pražskému deníku nejmenovaný zdroj blízký hnutí ANO pravdivost informace potvrdil.</p>
      <figure>
        <img src="https://g.denik.cz/63/09/p201810160449401_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/exprimatorka-krnacova-praha6-mistopredsedkyne-prazske-hnuti-ano-20191029.html">Exprimátorka se vrací do politiky. Bude Krnáčová šéfovat pražskému ANO? Přečíst článek ›</a>
      </aside>
      <p>„Spekulace nebudeme komentovat, ještě není uzavřené papírování. Nevíme, kdo se přihlásil. Jasno bude až příští týden,” sdělil Pražskému deníku Hřib. Krnáčová na žádost o rozhovor nereagovala.</p>
      <p>Podle Novinek je celkově přihlášeno osmnáct kandidátů. Znovu se o důležitý úřednický post uchází i šéf legislativního odboru Tomáš Havel, jehož však komise v prvním neúspěšném tendru právě kvůli jeho dosavadní funkci nevybrala.</p>
      <h3>Uchazeč nesmí být aktivní v politice</h3>
      <p>„Ředitel magistrátu je současně manažerem velké organizace, který organizuje, rozhoduje, pracuje s informacemi, komunikuje, motivuje, vede a koordinuje úředníky. Je také v poněkud speciálním postavení - na jedné straně zajišťuje přenesený výkon státní správy, kde jsou pevně nastavena pravidla zákonnými normami - na straně druhé ale odpovídá také za to, aby úřad fungoval i směrem k samosprávným orgánům a občanům a zajišťoval jim kvalitní servis,” uvedl v propozicích výběrového řízení magistrát hlavního města.</p>
      <figure>
        <img src="https://g.denik.cz/63/33/hribpieta_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/byla-krnacova-lepsi-primator-hrib-propadl-v-pruzkumu-oblibenosti-20191001.html">Byla Krnáčová lepší? Primátor Hřib propadl v průzkumu oblíbenosti Přečíst článek ›</a>
      </aside>
      <p>Uchazeč nesmí být poslanec, senátor ani člen zastupitelstva. Nesmí ani vykonávat funkce v politických stranách a hnutích. Tato podmínka by tedy mohla Krnáčovou diskvalifikovat. Navíc před listopadovým sněmem krajské organizace dostala - ještě před pár lety vlivná dáma hnutí ANO premiéra Andreje Babiše - nominaci na místopředsedkyni pražské buňky, kterou vede Jan Říčař.</p>
      <h3>Bývalá ředitelka už dostala trafiku</h3>
      <p>Ale třeba bývalá ředitelka magistrátu Martina Děvěrová, již Krnáčová loni v červnu odvolala pro ztrátu důvěry, byla řadovou členkou ČSSD. V lednu letošního roku se právnička ujala funkce státní tajemnice ministerstva průmyslu a obchodu. Resort pak v dubnu převzal po Martě Novákové další nestraník za ANO a podnikatel Karel Havlíček.</p>
      <p>Babiš a jeho přisluhovači tedy mají evidentně k Děvěrové jiný vztah než Krnáčová. Primátorka ji zbavila funkce proto, že policie se opakovaně zajímala o ředitelku magistrátního odboru sportu Soňu Fáberovou, která figurovala v dotační kauze ministerstva školství.</p>
      <figure>
        <img src="https://g.denik.cz/63/c7/praha-predstaveni-programu-nove-koalice-na-magistratu-zdenek-hrib-7-listopad-01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/primator-hrib-zahajil-personalni-zmeny-v-dozorcich-radach-konci-i-krnacova-20181127.html">Primátor Hřib zahájil personální změny v dozorčích radách. Končí i Krnáčová Přečíst článek ›</a>
      </aside>
      <p>Těsně před loňskými komunálními volbami se do případu Děvěrové vložil také ministr vnitra Jan Hamáček (ČSSD), který odvolání ředitelky magistrátu zrušil, formálně podle něj nebylo správně provedené. Funkci zatím vykonává Zdena Javornická.</p>
      <p>Martina Děvěrová se s pražským magistrátem dál soudí. „Pokud soud rozhodne, že mé odvolání bylo neplatné, budu žádat to, co mi náleží. Tedy doplatit plat a nějaké odškodnění,” uvedla Děvěrová.</p>
      <p>Podle informací redakce výplata ředitelky magistrátu se pohybuje okolo 100 tisíc korun hrubého. Do toho však nejsou započítány složky odměn a osobního ohodnocení.</p>
      <figure>
        <img src="https://g.denik.cz/63/09/p201810160449401_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/primatorka-krnacova-hodnotila-svou-vladu-babisova-vymena-lidra-bylo-nestesti-20181016.html">Primátorka Krnáčová hodnotila svou vládu: Babišova výměna lídra bylo neštěstí Přečíst článek ›</a>
      </aside>
      <p>Krnáčová se každopádně své „trafiky” (zatím) nedočkala. Poté, co vypršel její zastupitelský mandát a Babiš neuspěl ve volbách v Praze s lídrem Petrem Stuchlíkem, se spekulovalo, že exprimátorka bude velvyslankyní - nejdřív se mluvilo o Berlíně, pak o Řecku.</p>
      <p>„Život není spravedlivý a na podrazy jsem si již zvykla,“ odpověděla exprimátorka Krnáčová v SMS serveru iRozhlas.cz, když vyšlo najevo, že do Atén zamíří Jakub Karfík.</p>
      <h3>Krndo, vrať se! Vše zapomenuto</h3>
      <p>Devětapadesátiletá Krnáčová byla před vstupem do politiky ředitelkou české pobočky protikorupční organizace Transparency International. V rodné Bratislavě ještě předtím pracovala pro amerického filantropa a miliardáře židovského původu George Sorose jako šéfka jeho centra současného umění. Byla také podnikatelkou.</p>
      <figure>
        <img src="https://g.denik.cz/63/d9/atletikamemorandum3_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/nova-atleticka-hala-stavebni-zakon-je-retardovany-rekla-primatorka-krnacova-20180926.html">Kdy bude stát nová atletická hala? Stavební zákon je retardovaný, řekla Krnáčová Přečíst článek ›</a>
      </aside>
      <p>V letech 2014 až 2018 šéfovala městské radě v Praze. Koalice ANO, ČSSD a Trojkoalice (Zelení, STAN, KDU-ČSL) ovšem nebyla moc pevná, navíc ji bortily vzájemné spory.</p>
      <p>Krnáčová veřejnost zaujala mimo jiné také výroky k tunelu Blanka, projekt podle ní „dělal asi nějaký debil“. V březnu 2018 komentovala dopravní situaci v metropoli v rozhovoru pro Novinky takto: „Myslím, že Pražané jsou trochu zpovykaní s dopravou, protože když jsem v zahraničí a čekám deset minut v zácpě, tak v Praze už by bylo povstání a skandál.“</p>
      <p>Ačkoliv lidé i politická opozice Krnáčovou často tepali, v nedávném průzkumu veřejného mínění přeskočila v žebříčku oblíbenosti i současného primátora Hřiba. A čas od času se na internetu objeví prosba občanů: „Krndo, vrať se! Vše odpuštěno.“</p>
      <figure>
        <img src="https://g.denik.cz/63/de/praha-rozhovor-krnacova-17dewwe_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/primatorka-krnacova-odvolala-reditelku-magistratu-deverovou-20180703.html">Primátorka Krnáčová odvolala ředitelku magistrátu Děverovou Přečíst článek ›</a>
      </aside>
    </article>
  </body>
</html>