<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620467/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%AA%D9%87%D8%B1%D8%A7%D9%86-%D8%A7%D8%B2-%D8%AF%D9%88%D9%84%D8%AA-%D9%88-fatf-%D8%A8%D8%B3-%DA%A9%D9%86%DB%8C%D8%AF-%D8%A2%DB%8C%D8%A7-%D8%A8%D8%B1%D8%AC%D8%A7%D9%85-%DA%A9%D8%A7%D9%81%DB%8C-%D9%86%D8%A8%D9%88%D8%AF%D9%85%D8%B3%D8%A6%D9%88%D9%84%D8%A7%D9%86-%D8%AE%D9%88%D8%AF-%D8%B1%D8%A7-%D8%A7%D8%B1%D8%A8%D8%A7%D8%A8-%D9%86%D8%A8%DB%8C%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T13:51:00+00:00"/>
    <meta property="og:title" content="انتقاد تند امام جمعه تهران از دولت و FATF /بس کنید، آیا برجام کافی نبود/مسئولان خود را ارباب نبینند"/>
    <meta property="og:description" content="خطیب نماز جمعه تهران گفت: این حقوق‌هایی که مسئولان دریافت می‌کنند، از سفره ملت و از جیب همین مردمِ جنوب شهر و شهید داده‌ها و مدافعان بزرگوار حرم است؛ اگر همین‌ها یاد خدا را داشته باشند، گرانی‌ها و فاصله‌ها را تحمل نمی‌کنند."/>
  </head>
  <body>
    <article>
      <h1>انتقاد تند امام جمعه تهران از دولت و FATF /بس کنید، آیا برجام کافی نبود/مسئولان خود را ارباب نبینند</h1>
      <address>
        <time datetime="2019-11-08T13:51:00+00:00">08 Nov 2019, 13:51</time>
      </address>
      <p>
        <i>خطیب نماز جمعه تهران گفت: این حقوق‌هایی که مسئولان دریافت می‌کنند، از سفره ملت و از جیب همین مردمِ جنوب شهر و شهید داده‌ها و مدافعان بزرگوار حرم است؛ اگر همین‌ها یاد خدا را داشته باشند، گرانی‌ها و فاصله‌ها را تحمل نمی‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام کاظم صدیقی در خطبه‌های نمازجمعه امروز (۱۷آبان) تهران، لزوم توجه به یاد خدا را مورد تأکید قرار داد و گفت: این موضوع، مخصوصاً درباره مسئولان و حقوق بگیران ملّت، اهمیت ویژه‌ای دارد.</p>
      <p>وی با بیان اینکه مسئولان و مزدبگیران ملّت، خود را ارباب نبینند، تصریح کرد: این حقوق‌ها از سفره ملت و از جیب همین مردم است. از سفره همین مردم جنوب شهر و شهید داده‌ها و مدافعان بزرگوار حرم است.</p>
      <p>صدیقی ادامه داد: مسئولان اگر خدا را یاد کنند، عائله خدا را از یاد نخواهند برد؛ گرانی و فاصله طبقاتی را تحمل نمی‌کنند؛ رنج رنجورها را برنمی‌تابند، برای رضای خدا، قسط و عدل و رعایت حقوق مردم را نصب‌العین خودشان قرار می‌دهند. همچنین نوکری مردم را برای خودشان افتخار می‌دانند.</p>
      <p>اهم صحبت‌های او به نقل از ایسنا، ایلنا،فارس و تسنیم از این قرار است:</p>
      <p>*تأسف‌آورتر این است که هنوز هم عده‌ای پیگیر تصویب لوایح مرتبط باFATF هستند و گاهی هم دروغ می‌گویند. گفتند در جلسه سران قوا توافق شده است و آن را به بیت رهبری مرتبط کردند که بعد هم تکذیب شد. آیا برجام کافی نبود که آقایان می‌خواهند مضیقه‌های بیشتری را به ملّت تحمیل کنند؟</p>
      <p>*بس کنید، به ملّت تکیه کنید، به وعده‌های الهی دل ببندید و جهادگرانه کمر ببندید و از مردم کمک بخواهید و جوانان عزیز را به‌کار بگیرید تا نیازی به اینطور ذلّت‌ها نداشته باشید.</p>
      <p>*ملت ایران در طول سال های فراوان خیانت آمریکا نسبت به این کشور بزرگ را دیده است و شاهد جنایات آن در سال ۱۳۳۲ در قبال دولت ملی آن هم علیرغم اعتماد مصدق به آمریکا بود، مانند همه کسانی که به آمریکا اعتماد می کنند و بعد از آن توسری می خورند. امروز مسئولان ما باید از این مسائل درس بگیرند و بدانند مصدق که مخالفتی با آمریکا نداشت چگونه با او رفتار شد و ما اگر مرگ بر آمریکا نگوییم کار به کار ما ندارد.</p>
      <p>* مصدق به آمریکا اعتماد کرده بود اما آنها او را از کار برکنار و تا آخر عمر در یک روستا، محدود کردند و یک رژیم منحوس و بی کفایت را روی کار آوردند و همه چیز این مملکت را در دوران پهلوی به غارت بردند و از زمانی که امام(ره) علیه آمریکا قیام می کرد و انقلاب ما به پیروزی رسید آنچه آمریکایی ها می توانستند برای براندازی نظام اسلامی و ضربه زدن به منافع ملت بزرگ به کار ببرند از هیچ چیزی مضایقه نکردند.</p>
      <p>*مسئولان و حقوق بگیران خود را ارباب نبینند، این حقوق‌هایی که مسئولان دریافت می‌کنند، از سفره ملت و از جیب همین مردمِ جنوب شهر و شهید داده‌ها و مدافعان بزرگوار حرم است؛ اگر همین‌ها یاد خدا را داشته باشند، گرانی‌ها و فاصله‌ها را تحمل نمی‌کنند.</p>
      <p>*همواره در سنگر مقاومت اسلامی باید مراقب دشمن بود و از نیرنگ‌های دشمنان ایران اسلامی غافل نشد.</p>
    </article>
  </body>
</html>