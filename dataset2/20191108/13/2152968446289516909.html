<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/08/goranov-kym-kmetovete-ne-se-izkushavaite-da-svaliate-danyci.428983"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T13:50:00+00:00"/>
    <meta property="og:title" content="Горанов към кметовете: Не се изкушавайте да сваляте данъци!"/>
    <meta property="og:description" content="Ако го направите, няма да изпълните програмата си, каза министърът | Dnes.bg"/>
  </head>
  <body>
    <article>
      <h1>Горанов към кметовете: Не се изкушавайте да сваляте данъци!</h1>
      <h2>Ако го направите, няма да изпълните програмата си, каза министърът</h2>
      <address><time datetime="2019-11-08T13:50:00+00:00">08 Nov 2019, 13:50</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Финансовият министър Владислав Горанов предупреди новите кметове да не се изкушават да намаляват местните данъци и такси, защото няма да могат да изпълнят предизборните си обещания.</p>
      <p>"Много общински кметове по време на кампанията си са поемали ангажименти за изграждане на едно или друго, а с тези приходи от данък недвижими имоти, като сметнем само тротоарите, едва ли ще можем да сменим и една плочка. Това, което казвам, е новите кметове сега да преценят какви ангажименти са поемали и като се има предвид, че общинската инфраструктура се поддържа от тях, да не се изкушават да намаляват данъците или да дадат обещания, които не могат да изпълняват", коментира министърът.</p>
      <p>Той призна, че се надява следващата година да има и допълнителен ресурс от тол системата за частта от републиканската инфраструктура, чиято поддръжка е ангажимент на държавата.</p>
      <p>А относно пълната либерализация на енергийния пазар от следващата година Горанов призна, че не е виждал такъв проект.</p>
      <p>На фона на протеста на лекарите от Александровска болница заради лошите материални условия в лечебното заведение, той каза, че финансовото министерство не е отпуснало нищо извънредно за ремонта й.</p>
      <p>От думите му се разбра, че от централния бюджет пари за тази цел не са предвидени, но има други пера, откъдето да дойдат парите.</p>
    </article>
  </body>
</html>