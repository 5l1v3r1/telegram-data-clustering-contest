<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545617.html/%D8%A8%D8%B1%D8%AC%D8%A7%D9%85-%DA%86%D9%87%D8%A7%D8%B1-%D8%B3%D8%A7%D9%84-%DA%A9%D8%B4%D9%88%D8%B1-%D8%B1%D8%A7-%D8%A7%D8%B2-%D9%86%D8%B8%D8%B1-%D8%B9%D9%84%D9%85%DB%8C-%D9%88-%D9%BE%DB%8C%D8%B4%D8%B1%D9%81%D8%AA-%D8%B9%D9%82%D8%A8-%D9%86%DA%AF%D8%A7%D9%87-%D8%AF%D8%A7%D8%B4%D8%AA--%D9%88%D8%AD%D8%AF%D8%AA-%D9%85%D8%B3%D9%84%D9%85%D8%A7%D9%86-%D8%B1%D8%A7%D9%87%DA%A9%D8%A7%D8%B1-%D8%BA%D9%84%D8%A8%D9%87-%D8%A8%D8%B1-%D8%AF%D8%B4%D9%85%D9%86%D8%A7%D9%86-%D8%A7%D8%B3%D9%84%D8%A7%D9%85-%D8%A7%D8%B3%D8%AA--%D8%B4%DB%8C%D8%B9%D9%87-%D8%A7%D9%86%DA%AF%D9%84%DB%8C%D8%B3%DB%8C-%D9%BE%DB%8C%D8%A7%D8%AF%D9%87-%D9%86%D8%B8%D8%A7%D9%85-%D8%AC%D9%86%DA%AF-%D9%87%D9%88%DB%8C%D8%AA%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:55:00+00:00"/>
    <meta property="og:title" content="برجام چهار سال کشور را از نظر علمی و پیشرفت عقب نگاه داشت/ وحدت مسلمان راهکار غلبه بر دشمنان اسلام است/ شیعه انگلیسی پیاده‌نظام جنگ هویتی آمریکا است"/>
    <meta property="og:description" content="نماز عبادی سیاسی جمعه در سراسر خراسان رضوی برگزار شد و در این خطبه ها بر ضرورت مبارزه با استکبار جهانی و حفظ وحدت مسلمانان جهان تاکید شد."/>
  </head>
  <body>
    <article>
      <h1>برجام چهار سال کشور را از نظر علمی و پیشرفت عقب نگاه داشت/ وحدت مسلمان راهکار غلبه بر دشمنان اسلام است/ شیعه انگلیسی پیاده‌نظام جنگ هویتی آمریکا است</h1>
      <h2>در خطبه‌های نماز جمعه خراسان رضوی مطرح شد؛</h2>
      <address>
        <time datetime="2019-11-08T13:55:00+00:00">08 Nov 2019, 13:55</time>
      </address>
      <p>نماز عبادی سیاسی جمعه در سراسر خراسان رضوی برگزار شد و در این خطبه ها بر ضرورت مبارزه با استکبار جهانی و حفظ وحدت مسلمانان جهان تاکید شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ نماز عبادی سیاسی جمعه در سراسر خراسان رضوی برگزار شد و در این خطبه ها بر ضرورت مبارزه با استکبار جهانی و حفظ وحدت مسلمانان جهان تاکید شد.</p>
      <p>امام جمعه مشهد:</p>
      <p>منع پخش اعترافات متهمان از رسانه ملی ضدشفاف‌سازی است</p>
      <p>آیت‌الله سیداحمد علم‌الهدی ظهر امروز در خطبه‌های نماز جمعه مشهد در جوار بارگاه منور رضوی اظهار داشت: کلام ما در خطبه نخست درباره مصادیق تقوا است و سخن در مصادیق تقوا در جریان اقتصاد زندگی و معیشت ادامه داشت و در هفته گذشته درباره مصداق تقوا در کسب درآمد حلال و اجتناب از درآمد حرام مبحثی مطرح شد.</p>
      <p>نماینده ولی‌فقیه در خراسان رضوی گفت: سخن درباره مصداق تقوا در درآمد بود و امروز درباره مصداق تقوا در مصرف و هزینه است، اینکه انسان در زندگانی‌اش یک درآمد حلال و پاکی داشته باشد اما در مقام مصرف، بی‌باکانه مصرف کند و بخواهد زندگی خود را در قالب لذائذ نفسانی و رفاه نامشروع اداره کند با تقوا سازگار نیست.</p>
      <p>علم‌الهدی بیان کرد: در کسب درآمد رعایت تقوا مطرح است و در مصرف و هزینه نیز باید رعایت تقوا را داشته باشیم به‌ویژه افرادی که تازه تشکیل زندگی داده و ازدواج کرده‌اند باید به این نکته توجه کنند زیرا یکی از مشکلات خانواده جوان برنامه‌ریزی در مصرف است.</p>
      <p>وی افزود: در جامعه اگر گروه پولدار با تجمل جامعه را برهم بزنند، جوانان نیز به زندگی فعلی خود راضی نخواهند بود و این مسئله نظام اقتصادی جامعه را به‌هم می‌ریزد.</p>
      <p>عضو مجلس خبرگان رهبری در ادامه با اشاره به ایام سرور و شادی اهل بیت(ع) گفت: ملاک سرور و شادی ما آغاز امامت وجود مقدس امام زمان(عج) است اما برادران و خواهران این روزهای که بر امام زمان(عج) می‌گذشت در سیره و زندگانی هیچ امامی پیش نیامد زیرا هیچ امامی در آغاز امامتش در ظاهر در شکل یک فرد 5 ساله، آواره بیابان، بی‌خانه و بی‌سامان نشد. در عین شادی این روزها به این نکات توجه داشته باشید.</p>
      <p>علم‌الهدی با اشاره به هفته وحدت و اینکه وحدت باید دارای معیاری باشد خاطرنشان کرد: وحدت، محور می‌خواهد و آن محوری که امروز سبب می‌شود همه فرق اسلامی و همه اقوام و مذاهب کنار هم باشند اقتضا می‌کند همه مسلمانان جهان در هر شرایط و بینش و هر مذهبی کنار هم باشند و هماهنگ باشند و از حریم پیامبر(ص) و اسلام در مقابل دشمن بایستند و دشمن اسلام را نابود کنند.</p>
      <p>نماینده ولی‌فقیه در خراسان رضوی با بیان این نکته که به برکت امام هشتم(ع) در این شهر برکاتی در هفته اخیر داشتیم اظهار داشت: باید به این برکات توجه کرد؛ از ریاست سازمان صدا و سیما باید تشکر کرد که زمینه HD شدن شبکه خراسان را فراهم کرد و امیدواریم این مسئله سبب شود همه کشور و جهان در زیر پوشش فرهنگ ثامن‌الائمه(ع) قرار بگیرند.</p>
      <p>علم‌الهدی تصریح کرد: برکت دیگری که داشتیم و امروز نیز ادامه دارد، حضور پربرکت ریاست قوه قضائیه و اولیا و متولیان قضایی کشور در این نماز جمعه و در شهر مشهد است با تشکر از زحمات ارزشمند و ابتکارات قابل توجه قوه قضائیه در مبارزه با فساد باید گفت آن چه برای ما قابل توجه است و قانون اساسی نیز اصرار دارد مسئله شفاف‌سازی در پیگیری مبارزه با فساد است.</p>
      <p>وی گفت: همه کسانی که در این کشور هستند نوکر مردم هستند و اصل مردم هستند و خادم و نوکر مردم هستیم؛ نوکر وقتی برای اربابش کار می‌کند باید برای اربابش شفاف‌سازی کند؛ فساد اقتصادی ویروس مهلکی است که جان و امنیت و ناموس مردم را هدف گرفته است؛ فساد یک ویروس اقتصادی است؛ یک مفسد که دنبال چاپیدن و دزدیدن است تنها بر پیکر دارایی مردم ضربه نزده بلکه این مفسد این ثروت انبوه را جز برای عیاشی و زندگی مرفه نمی‌خواهد.</p>
      <p>امام جمعه مشهدمقدس گفت: مفسد دنبال فساد اقتصادی، ولنگاری و چشم دوختن به ناموس بی‌گناه و مظلوم مردم است؛ مفسد یک عنصر ناپاک است که باید برای این مردم جانی و خائن به مالشان مشخص شود؛ برخی زمزمه‌های مسموم برای جلوگیری از این حرکت مجاهدانه قوه قضائیه برای این است که در مملکتی دزد بگیری شروع شده یک وقت گریبان خود اینها به عنوان دزد گیر نیفتد؛ می‌گویند فساد را که علنی می‌کنید سبب نومیدی مردم می‌شود در حالی که برعکس است، شما مردم را نادان فرض کرده‌اید، مردم خوب می‌فهمند؛ دزدی‌ها را مردم خوب می‌دانند.</p>
      <p>علم‌الهدی ادامه داد: مردم می‌بینند که بعضا اولیات زندگی خود را ندارند اما فلانی هر روز بر ثروتش افزوده می‌شود و می‌فهمد دزد است، اگر دزد نبود این طور نبود که عده‌ای به نان شب محتاج باشند اگر دزدبگیر در این مملکت پیدا نشد مردم نومید می‌شوند اما دزدبگیر پیدا شود مردم امیدوار می‌شوند می‌گویند این حرکت سرمایه‌دار را فراری می‌دهد، سرمایه‌دار دنبال سود حلال است یا می‌خواهد به دزدان اضافه شود. سرمایه‌داری که می‌خواهد بر دزدها اضافه شود بهتر که فرار کند.</p>
      <p>وی بیان کرد: سرمایه‌دار باتقوا و متدین و سرمایه‌دار حلال‌خور و پاک و مقدسی که می‌خواهد سرمایه‌اش را به‌کار گیرد و رزق و سود حلال بدست بیاورد وقتی می‌فهمد مملکت جای دزدی نیست بیشتر تشویق می‌شود و می‌داند پولش را کسی نمی‌دزدد.این مسئله دزد را فراری می‌دهد. مطلق جریانات و طرح‌ها و لوایحی که شفاف‌سازی زیر سوال ببرد از نظر مردم ما تولید سوءظن می‌کند.</p>
      <p>امام جمعه مشهد با انتقاد از طرح اخیر مجلس با عنوان منع پخش اعترافات متهمان از صدا و سیما و رسانه ملی اظهار داشت: این ضدشفاف‌سازی است؛ یک آدمی محور رسانه‌ای ضدانقلاب و استکبار بوده و ایثارگران جان برکف سپاه این را گرفتند و از چنگ تمام دستگاه‌های اطلاعاتی و جاسوسی دنیا گرفتند، این عنصر این چنینی که در هر جلسه‌ای مسئولان می‌نشستند خبرش را وارونه پخش می‌کرده، اگر افشاگری کرد و عناصر و عوامل خبررسان را برملا کرد مردم نباید بفهمند؟ مردم خائن‌شناس نباشند؟ اگر با دوز و کلک همین خائن در دستگاه مجریه و مقننه و قضائیه نفوذ کرد چه؟</p>
      <p>علم‌الهدی تاکید کرد: این منع شفافیت سبب خواهد شد برای مردم مسائل روشن نباشد، امتیاز کشور ما دو چیز است: یکی اینکه مردم ما در سایه رهنمودهای حجت امام زمان(عج) هوشیار هستند؛ امتیاز دوم کشور ما این است که مردم خودشان برای خودشان تصمیم می‌گیرند؛ هیچ مملکتی در دنیا نیست که مردم مملکت خودشان برای خودشان تصمیم بگیرند، حتی در آمریکا نیز لابی صهیونیسم تصمیم می‌گیرد. 45 میلیون آدم در آمریکا نان شب ندارند و هستی و ثروتشان زیر پای صهیونیست‌ها است.</p>
      <p> </p>
      <p>امام‌جمعه نیشابور:</p>
      <p>برجام چهار سال کشور را از نظر علمی و پیشرفت عقب نگاه داشت</p>
      <p>حجت‌الاسلام سید قاسم یعقوبی در خطبه‌های نماز جمعه نیشابور گفت: راه درست توسعه وحدت است که می‌تواند استراتژی موفقیت را ایجاد نماید.</p>
      <p>وی بدون اشاره مستقیم به مقوله انتخابات بیان داشت: گاهی برای حفظ وحدت آدم باید سکوت کند و وارد میدان نشود و دیگران را از خودش مهم‌تر بداند، وحدت بدون فداکاری و نگاه کلی امکان ندارد.</p>
      <p>امام‌جمعه نیشابور افزود: در همه عرصه‌ها، سیاسی، اجتماعی، فرهنگی و اقتصادی باید وحدت داشته باشیم، برای کاهش مصرف محصولات و مصرف محصولات داخلی همه مردم باید با وحدت اقدام کنند.</p>
      <p>یعقوبی تصریح کرد: وحدت در مقابل دشمن خصوصاً آمریکا و اروپا که با عهدشکنی به دنبال مضیقه قرار دادن کشور هستند باید صورت بگیرد.</p>
      <p>امام‌جمعه نیشابور با تشریح آخرین وضعیت برجام گفت: الآن نظام و دولت نظرشان این است که دیگر کشور معطل برجام نباشد و منتظر قول‌های امروز و فردای آمریکا و اروپا نماند.</p>
      <p>وی تأکید کرد: در برجام چهار سال معطل شدیم و ازنظر علمی و پیشرفت در این مدت ضربه‌ها دیدیم و الآن باید این عقب‌افتادگی‌ها را جبران کنیم.</p>
      <p>یعقوبی با اشاره به برجام و معطلی 15 ساله در آن برای شروع برنامه هسته‌ای عنوان داشت: امیدواریم هر چه زودتر شاهد تزریق گاز به هزار سانترفیوژ دیگر باشیم تا علی‌رغم خواسته‌های دشمن در برجام، 10 سال جلوتر برنامه خود را شروع کنیم.</p>
      <p>وی با اشاره به اهمیت این موضوع افزود: دشمنان و دانشمندان می‌فهمند که این کار چقدر مهم است و چه قدرتی به ما می‌دهد.</p>
      <p>امام‌جمعه نیشابور گفت: ما زیر نظر آژانس بین‌المللی انرژی اتمی فعالیت می‌کنیم ولی اجازه نمی‌دهیم بازرس‌های آژانس هر غلطی که می‌خواهند انجام دهند، شاهد بودیم که طی چند روز گذشته یکی از این بازرس‌ها قصد داشتند مواد ممنوعه وارد مکان‌های هسته‌ای کنند که توسط مأمورین شناسایی شد، باید بدانیم که این مأمورین برای رضای خدا بازرسی نمی‌کنند و بعید نیست جاسوسان کشورهای مختلف باشند.</p>
      <p>وی با اشاره به تأکیدات هفته گذشته خود درباره وضعیت کارخانه‌های نیشابور تصریح کرد: امسال نباید کارخانه‌ای داشته باشیم که تولیدش متوقف‌شده باشد. یک موقع فردی نباید باشد که کار تولیدی‌اش چندین ماه برای یک امضا معطل‌مانده باشد.</p>
      <p>یعقوبی با اشاره به نام‌گذاری امسال به نام سال رونق تولید عنوان داشت: اگر رهبر را نائب امام زمان (عج) می‌دانیم اگر از ما راضی باشند امام زمان (عج) نیز از ما راضی خواهند بود.</p>
      <p>امام‌جمعه نیشابور با تشریح تلاش‌های دشمن برای ایجاد تفرقه و در اختیار گرفتن منابع کشور با راه‌های گوناگون تصریح کرد: جنگ در آینده به‌مانند گذشته نیست که نیروی نظامی وارد کشور کنند، اول بمب باران فکری و فرهنگی می‌کنند، سپس مراکز مهم مانند سیلوهای گندم، مراکز تولید انرژی و... را از کار می‌اندازند و بعد با تبلیغات فرد موردنظر خود را سرکار می‌آوردند که باید مواظب بود.</p>
      <p> </p>
      <p>امام جمعه رشتخوار:</p>
      <p>وحدت مسلمان راهکار غلبه بر دشمن اصلی اسلام است</p>
      <p>حجت االسلام حسن جهانشیری امام جمعه شهرستان رشتخوار ظهر امروز در جمع پرشور نمازگزاران این هفته مسجد علی ابن ابی طالب رشتخوار با گرامیداشت هفته وحدت گفت: امام راحل از 12 ربیع الاول تا 17 ربیع الاول را به نام هفته وحدت نامگذاری کردند، انشالله همیشه در سایه وحدت زندگی کنیم، باید با زندگی در سایه وحدت بر دشمن اصلی اسلام یعنی آمریکای جنایتکار غلبه کرد.<br/><br/>وی در ادامه همین مطلب با تاکید بر اینکه وحدت شرایطی دارد و باید به صورت مسالمت آمیزی باشد، اظهار داشت: ما دشمنان زیادی داریم که از طرق مختلف، اقتصادی، سیاسی، فرهنگی و ... در صدد ایجا مشکل برای دنیای اسلام هستند، پیامبر گرامی اسلام(ص) محور وحدت بین مسلمانان بودند، کسانی که زیر پرچم پیامبر اسلام بودند، مستضعفان جهان بودند.<br/><br/>حجت الاسلام جهانشیری در ادامه با اشاره به فرمایشات مقام معظم رهبری در رابطه با اهمیت وحدت بین مسلمان نیز گفت: مقام معظم رهبری وحدت بین مسلمانان را بر 5 محور تبین کردند، تمام مسلمانان جهان دارای یک نقطه مشترک در پیامبر و قران هستند، همه مذاهب دعوت می کنند به وحدت، اگر در منطقه ای زندگی می کنیم که مذاهب مختلفی در آنجا حضور دارند باید با تعامل در کنار هم باشیم، تقویت تعامل بین علما و دانشمندان جهان اسلام، بصیرت و زمان شناشی و شناخت از ترفندهای دشمن که باعث می شود ما هوشیار و بصیر در مقابل هجمه هخای دشمن باشیم.<br/><br/>وی همچنین در بخشی دیگر از سخنان خود با اشاره به واردات برخی از کالای های غیر ضرور به کشور گفت: یکی از مسائلی در جامعه بحث واردات بی رویه است که به نفع دشمن است، اگر کشور ما مصرف گرا باشد یعنی تعطیلی کارخانه های داخلی و بیکاری چوانان ما، مصرف گرایی با منظر اسلام  سازگار نیست، تلاش مسئولین در جهت جلوگیری از وارادات کالاهای خارجی یعنی راه افتادن کارخانه ها در داخل کشور و عرت نفس جوانان ما با ایجاد اشتغال خواهد بود.<br/><br/>امام جمعه رشتخوار همچنین با توجه به قرار گرفتن در ایام فصل برداشت زعفران در این شهرستان از مردم و کشاورزان خواست تا با مارقبت بیشتری در مسیرهای ارتباطی شهرستان عبور و مرور کنند.</p>
      <p> </p>
      <p>امام جمعه سرخس:</p>
      <p>شیعه انگلیسی پیاده نظام جنگ هویتی آمریکا است</p>
      <p>حجت الاسلام محمد بختیاری در خطبه‌های این هفته نماز جمعه سرخس، با بیان اینکه جنگ‌ها انواع مختلفی دارند، گفت: یکی از جنگ‌هایی که به ویژه در سال‌های اخیر دشمنان ما به دنبال آن هستند جنگ هویتی است، در جنگ هویتی مرزهای جغرافیایی مورد حمله قرار نمی‌گیرد بلکه مرزهای اعتقادی مورد تهاجم نرم قرار می‌گیرد و خطرات این جنگ از جنگ نظامی بیشتر است.</p>
      <p>امام جمعه سرخس افزود: نمونه‌ای از این جنگ را آمریکا در خاورمیانه با طرح خاورمیانه بزرگ رقم زد که هدفش استفاده از منابع این منطقه و ایجاد اختلاف در این منطقه بود و مسیر این جنگ را آمریکا در اختلاف بین شیعه و سنی دیدند و سنی آمریکایی و شیعه انگلیسی یا سکولار، پیاده نظام این جنگ هویتی هستند.</p>
      <p>وی خاطرنشان کرد: سنی آمریکایی هر چیزی را تکفیر می‌کند و شیعه سکولار یا شیعه انگلیسی به تعبیر مقام معظم رهبری، ولایت فقیه را قبول ندارد و فقیه آنها انگلیس است، پول و مداح و موکب این‌ها را انگلیس تامین می‌کند.</p>
      <p>خطیب جمعه سرخس اذعان کرد: خطری که در هیئات به وجود می‌آید ایجاد انحراف در هیئتی‌هاست، هیئتی‌ها را ضد ولایت بار می‌آورند، مداح‌پروری می‌کنند و سینه‌زنی را جای نماز می‌آورند و در حقیقت هیئتی‌های لندنی پرورش می‌دهند.</p>
      <p> حجت الاسلام بختیاری با اشاره به حوادث اخیر در عراق عنوان کرد: در اعتراضات عراق شیعه انگلیسی و بعثی‌ها در کنار هم هستند که در آن کشور اختلاف‌افکنی می‌کنند و محل این شیعه انگلیسی را در هیئت‌ها قرار داده‌اند.</p>
      <p>وی با تاکید بر اینکه شعار اسلام وحدت است، گفت: شاهکار امام خمینی (ره) این بود که هفته وحدت را اعلام کردند و کسی که می‌خواهد یاور امام زمان (عج) باشد باید وحدت‌گرا باشد، رویکرد روایات ما رویکرد وحدتی است و یکی از نقشه‌هایی که شیطان به وجود آورد ایجاد اختلاف است.</p>
      <p>امام جمعه سرخس در ادامه به راهپیمایی 13 آبان اشاره و اظهار کرد: در سیزده آبان بار دیگر مردم روحیه استکبارستیزی را نشان دادند و پیام دادند که ما در راه انقلاب اسلامی خسته نشده‌ایم.</p>
      <p>حجت الاسلام بختیاری ادامه داد: به تعبیر مقام معظم رهبری آمریکا طبیعت گرگ را دارد و آیا مذاکره با گرگ معنا دارد؟ طبیعت گرگ درندگی است، راهبرد مذاکره آمریکا این است که به جهان بفهماند با فشار حداکثری ما ایران را به سر میز مذاکره آورده‌ایم؛ ترامپ می‌خواهد با اینکار بهره‌ی خودش را هم در انتخابات ببرد.</p>
      <p>وی با تاکید بر اینکه به هیچ عنوان ما با گرگ مذاکره نخواهیم کرد، گفت: به هیچ عنوان به آنها اعتماد نمی‌کنیم و اعتماد ما به درون است.</p>
      <p>امام جمعه سرخس با اشاره به سفر سرلشکر صفوی به سرخس، گفت: سردار صفوی در این سفر گفتند که سرخس ظرفیتی درونی دارد برای حل مشکلات اقتصادی کشور از چابهار مهمتر است.</p>
      <p>حجت الاسلام بختیاری به فعالیت‌های بنیاد برکت در سرخس اشاره کرد و گفت: بنیاد برکت در سرخس فعالیت‌های خوبی انجام داده است و ما مشکلات شهرستان را به مسئولان رده بالا منتقل می‌کنیم.</p>
      <p> </p>
      <p>امام جمعه درگز؛</p>
      <p>ایران اسلامی پرچمدار گفتمان وحدت است</p>
      <p>حجت الاسلام محمدحسین ایروانی امام جمعه درگز در خطبه های نماز جمعه این هفته؛ ضمن توصیه نمازگزاران به رعایت تقوای الهی اظهار کرد: تلاش کند برای رسیدن به صداقت، راستگویی، سجده های طولانی و امانتدار بودن نسبت به کسی که شما را امین خود قرار داده است.</p>
      <p>وی در ادامه با اشاره به گفتگوی میان پیامبر اسلام (ص) و ابلیس عنوان کرد: پیامبر اسلام (ص)، امامان معصوم، یاران و شیعیان آن حضرت و کسانی که به پدر و مادر خود احترام می گذارند چهار گروهی هستند که شیطان از آنها خشمگین و غضبناک بوده و نسبت به آنها کینه و نفرت دارد.</p>
      <p>امام جمعه درگز گفت: در مقابل کسانی که زبان آزاد و رها داشته و به راحتی دیگران را مورد غیبت و قضاوت قرار می دهند و افرادی که نسبت به نماز اول وقت و جماعت سست و کاهل هستند محبوب شیطان بوده و از دوستان او هستند؛ از این بدتر شرابخواران و منافیان عفتند که از فرط نزدیکی به شیطان گویا در آغوش او هستند.</p>
      <p>حجت الاسلام ایروانی مساله وحدت را یکی از ابتکارات بسیار مهم و تاریخ ساز امام راحل دانست و تبیین کرد: علاوه بر امام خمینی (ره)، اهل بیت (ع) هم در سیره عملی و فرمایشات گهربار خود به وحدت و جلوگیری از تفرقه تاکید ویژه داشتند تا آنجا که حضرت علی (ع) می فرمایند هر کسی شما را به تفرقه دعوت کرد او را بکشید هر چند آن فرد من باشم.</p>
      <p>وی تصریح کرد: امروز هم دشمن با جنگ هویت محور، تحریک حساسیت های مذهبی و قومی، ایجاد گروهک های تروریستی و تکفیری و حمایت از رسانه ها برای فحاشی نسبت به اهل تشیع و اهل تسنن به دنبال اختلاف افکنی بین مسلمانان و ماهیگیری از آب گل آلود است؛ در این میان ایران اسلامی از همان ابتدای انقلاب تاکنون به عنوان پرچمدار گفتمان وحدت تنها کشوری است که در حال تلاش برای افزایش وحدت بین مسلمین است.</p>
      <p>امام جمعه درگز در ادامه ضمن بازخوانی آمار فرهنگ نادرست مردم در بحث مصرف مواد غذایی ابراز کرد: متاسفانه علاوه بر مواد غذایی، مصرف انرژی هم در کشور ما بسیار نگران کننده است به نحوی که مردم ایران سالیانه 200 میلیون تن معادل نفت خام انرژی مصرف می کنند، این رقم 5 برابر میانگین جهانی است؛ البته بیشترین مصرف یارانه پرداختی در بحث انرژی مربوط به ثروتمندان و سه دهک بالای جامعه است که باید با اصلاح الگوی مصرف، صرفه جویی و قیمت گذاری مناسب انرژی با مصرف زدگی برخورد مناسب صورت گیرد.</p>
      <p>حجت الاسلام ایروانی ضمن تشکر از حضور حماسی مردم درگز در راهپیمایی 13 آبان گفت: آمریکای امسال همان آمریکای سال 1343 است با همان گرگ صفتی و وحشی گری قبل؛ اما او امروز به مراتب ضعیف تر از گذشته بوده و انشالله به زودی شاهد فروپاشی و افول آمریکای جنایتکار خواهیم بود.</p>
      <p>وی در پایان خاطرنشان کرد: خوشبختانه با مطالبه گری جوانان، اصحاب رسانه و مردم و البته پیگیری مسئولین، عملیات اجرایی تونل الله اکبر و آسفالت جاده توسط پیمانکار و قرارگاه خاتم از دو جبهه آغاز شده و در حال اقدام است؛ امیدواریم با ادامه پیگیری از سوی مردم و مسئولین مهمترین نیاز مردم عزیز درگز برطرف شود</p>
      <p> </p>
      <p>خطیب جمعه خلیل آباد:</p>
      <p>آمریکا ریشه ناآرامی عراق و کشورهای دیگر منطقه است</p>
      <p>به گزارش <a href="http://sobhtoos.ir/">صبح توس</a>؛ حجت الاسلام سید رضا هاشمی، امام جمعه موقت خلیل آباد ظهر امروز در خطبه های نماز جمعه شهرستان ضم گرامیداشت هفته وحدت، اظهار داشت: دشمنان ما درصدد این هستند که بین شیعه و سنی اختلاف بیاندازند و حضرت امام (ره) با نام گذاری هفته وحدت نیز این توطئه را خنثی کردند.</p>
      <p>وی با بیان اینکه در برخی از منطقه های شیعه و سنی نشین به دنبال تفرقه است ولی از این‌کار مایوس شده است، خاطرنشان کرد: اختلاف بین شیعه و شیعه نیز از توطئه های جدید دشمن است.</p>
      <p>خطیب جمعه خلیل آباد با تاکید بر اینکه دشمنان برخی از فرقه ها را ایجاد کردند و به دنبال شبهه افکنی هستند، تصریح کرد: از این فرقه ها در منطقه ما وجود دارد و مشغول به کار هستند و متاسفانه برخی از افرادی که باید به این مسئله ورود کنند فعالیتی ندارند.</p>
      <p>وی با اشاره به اینکه این فرقه های به نام دین به دنبال از بین بردن دین هستند و جوانان ما نیز در برابر برخی از این توطئه ها قرار می گیرند و بعضاً به سمت آنها جذب می شوند، اذعان کرد: دغدغه اصلی هیئت های مذهبی و بزرگان شهر نباید تنها محرم، طبل و زنجیر باشد بلکه باید کارشناسان دینی دعوت شوند و جوانان و نوجوانان را نسبت به وجود این فرقه ها آگاه کنند.</p>
      <p>هاشمی با بیان اینکه آمریکا ریشه شلوغی های امروز عراق و کشورهای دیگر منطقه است، عنوان کرد: آمریکا همیشه به دنبال تامین منافع خود در منطقه به هر روشی است و از اعتراضات به حق مردم عراق سوء استفاده می کند و به وسیله نفوذی های خود در بین معترضان به دنبال به بی راهه کشاندن این  اعتراضات و تامین منافع خود است.</p>
      <p>وی با اشاره به بیانات مقام معظم رهبری در رابطه با بحث مشکلات اقتصادی، تشریح کرد: مقام معظم رهبری فرمودند که راه نجات واقعی کشور بحث افزایش تولید است و جلوگیری از ورود کالاهایی که باعث تعطیلی کارگاه های تولیدی کشور می شود.</p>
      <p>امام جمعه موقت خلیل آباد با تاکید بر اینکه مسئولان باید در جهت شناسایی افراد سودجو و متخلف و معرفی آنها به قوه قضائیه حرکت کنند، بیان کرد: برخی از متخلفان کالاهایی را با ارز دولتی وارد می کنند که انسان حتی شرم دارد اسم آنها را ببرد.</p>
      <p>وی با بیان اینکه برخی از کارخانه ها در منطقه ترشیز وجود دارد که در آستانه تعطیلی هستند و برخی از کارگران این کارخانه ها اخراج شده اند و باید جلوی این کار را گرفت، تاکید کرد: قوه قضائیه باید همانند چند وقت اخیر پیگیری لازم را داشته باشد تا این کارخانه ها به سمت تعطیل شدن پیش نرود.</p>
      <p>حجت الاسلام هاشمی با اشاره به اصرار برخی از مسئولان در خصوص قرارداد FATF ، ابراز کرد: با توجه به بدعهدی هایی که صورت گرفت هنوز برخی از مسئولان غرب زده کشور مصرر هستند که قراردادهایی نظیر fatf بسته شود.</p>
      <p>وی در پایان با تاکید بر اینکه فصل الخطاب همه موضوعات در کشور نیز نظر مقام معظم رهبری است، خاطرنشان کرد: مردم ما نشان دادند که حتی در اوج تحریم ها می توانند روی پای خود به ایستند و لازم نیست دیگران قرارداد برای ما تنظیم کنند.</p>
      <p>انتهای پیام/</p>
    </article>
  </body>
</html>