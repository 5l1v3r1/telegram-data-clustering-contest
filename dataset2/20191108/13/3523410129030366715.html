<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638818/%D8%A8%D8%A7%D8%B2%DB%8C-%D8%AF%D8%B1-%D9%86%D9%82%D8%B4-%D9%85%D8%AA%D9%81%D8%A7%D9%88%D8%AA%E2%80%8C%D8%AA%D8%B1%DB%8C%D9%86-%D9%85%D8%A7%D8%AF%D8%B1-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:13:00+00:00"/>
    <meta property="og:title" content="بازی در نقش متفاوت‌ترین مادر را دوست دارم"/>
    <meta property="og:description" content="بازیگر سریال نرگس گفت: مادر قصه سریال «بیگانه‌ای با من است» با دیگر مادر‌هایی که بازی کرده ام متفاوت است."/>
  </head>
  <body>
    <article>
      <h1>
        <a href="https://www.bultannews.com/fa/news/638818/%D8%A8%D8%A7%D8%B2%DB%8C-%D8%AF%D8%B1-%D9%86%D9%82%D8%B4-%D9%85%D8%AA%D9%81%D8%A7%D9%88%D8%AA%E2%80%8C%D8%AA%D8%B1%DB%8C%D9%86-%D9%85%D8%A7%D8%AF%D8%B1-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%85">بازی در نقش متفاوت‌ترین مادر را دوست دارم</a>
      </h1>
      <h2>بازیگر سریال نرگس گفت: مادر قصه سریال «بیگانه‌ای با من است» با دیگر مادر‌هایی که بازی کرده ام متفاوت است.</h2>
      <address><time datetime="2019-11-08T13:13:00+00:00">08 Nov 2019, 13:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پوراندخت مهیمن پیرامون فعالیت اخیر خود گفت:مشغول بازی در سریال «بیگانه‌ای با من است» به کارگردانی احمد امینی و تهیه کنندگی بهروز مفید هستم.</p>
      <p>وی ادامه داد: من قبل از سریال بیگانه‌ای با من است، با آقای امینی تجربه همکاری داشتم. حساسیت‌های او را نسبت به کاری که می‌سازد می‌شناسم و می‌دانم که با چه تعهدی کار می‌کند؛ وقتی هم فیلمنامه را خواندم آن را دوست داشتم و احساس کردم نقشم جای کار برای من گذاشته است.</p>
      <p>بازیگر سریال ماه و پلنگ عنوان کرد: در این سریال، نقش مادری را بازی می‌کنم که ویژگی‌های متفاوتی دارد. در مجموع مادر قصه سریال «بیگانه‌ای با من است» با دیگر مادر‌هایی که بازی کرده ام متفاوت است. البته مهربانی این مادر مثل دیگر مادرهاست، در مجموع نقش را خیلی دوست داشتم و با علاقه آن را بازی می‌کنم.</p>
      <p>وی پیرامون کارگردان این اثر توضیح داد: آقای امینی جز کارگردانانی هستند که تعامل بسیار خوبی با بازیگران دارند و بسیار با‌ اخلاق و انسان خوبی هستند. خوشبختانه بازیگر وقتی با او کار می‌کند از همکاری‌اش لذت می‌برد و مشکلی ندارد.</p>
      <p>مهیمن درباره تولیدات این روز‌های تلویزیون بیان کرد: تلویزیون کار‌های خوبی را در مرحله تولید دارد و خوشحال می‌شوم مردم سریال‌های خودمان را می‌بینند و سراغ شبکه‌های بی کیفیت و ضعیف نمی‌روند. باید رسانه ملی نیز برای مخاطب خود برنامه و سریال‌های خوب در زمان‌های مختلف تدارک ببیند چراکه تلویزیون همیشه مخاطب خودش را دارد.</p>
      <p>گفتنی است:قصه «بیگانه‌ای با من است» به نویسندگی فروغ فروهیده در سال۶۹-۷۰ می‌گذرد و درباره جابجایی یک زن خدمتکار با عروس یک خانواده است که یک درام خانوادگی را تشکیل می‌دهد.</p>
      <p>شبنم قلی‌خانی، پژمان بازغی، پوراندخت مهیمن، مهران رجبی، میلاد میرزایی، پرویز پورحسینی، نگار عابدی، ایوب آقاخانی، سوگل‌طهماسبی، دنیا مدنی، شیوا ابراهیمی، نسرین بابایی، لیلی فرهادپور، فرهاد شهریزی، فریبا ترکاشوند، مهرداد ضیایی، امیریل ارجمند و مهدی فقیه از بازیگران این سریال هستند.</p>
      <p>مجموعه تلویزیونی «بیگانه‌ای با من است» به کارگردانی احمد امینی و تهیه کنندگی بهروز مفید در ۳۰ قسمت برای گروه فیلم و سریال شبکه دو سیما تهیه و تولید می‌شود.</p>
    </article>
  </body>
</html>