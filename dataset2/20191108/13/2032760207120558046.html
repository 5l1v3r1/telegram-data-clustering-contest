<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89043"/>
    <meta property="og:site_name" content="Denník politika"/>
    <meta property="article:published_time" content="2019-11-08T13:35:01+00:00"/>
    <meta property="og:title" content="Chorvátsko by nemalo byť súčasťou schengenu, podľa Human Rights Watch porušuje ľudské práva"/>
    <meta property="og:description" content="8.11.2019 (Webnoviny.sk) – Chorvátsko by nemalo mať možnosť stať sa súčasťou schengenského priestoru. Tvrdí to ľudskoprávna organizácia Human Rights Watch (HRW), podľa ktorej je to preto, ako sa správa k migrantom prichádzajúcim do krajiny zo susednej Bosny a Hercegoviny."/>
  </head>
  <body>
    <article>
      <h1>Chorvátsko by nemalo byť súčasťou schengenu, podľa Human Rights Watch porušuje ľudské práva</h1>
      <address><time datetime="2019-11-08T13:35:01+00:00">08 Nov 2019, 13:35</time> by <a rel="author">Webnoviny</a></address>
      <p>8.11.2019 (Webnoviny.sk) – Chorvátsko by nemalo mať možnosť stať sa súčasťou schengenského priestoru. Tvrdí to ľudskoprávna organizácia Human Rights Watch (HRW), podľa ktorej je to preto, ako sa správa k migrantom prichádzajúcim do krajiny zo susednej Bosny a Hercegoviny.</p>
      <h3>Žiadajú prešetrenie správy</h3>
      <p>Vo svojej správe zverejnenej v piatok skritizovala Európsku komisiu (EK) za to, že sa minulý mesiac vyjadrila, že je Chorvátsko pripravené pridať sa k schengenu. „<i>Chorvátske nezákonné a násilné rýchle návraty žiadateľov o azyl a migrantov by mali diskvalifikovať jeho vstup do schengenského priestoru</i>,“ vyhlásila výskumníčka HRW pre východnú Európu a Balkán Lydia Gall.</p>
      <p>Odporúčanie EK podľa HRW „<i>vysiela správu, že závažné porušenia ľudských práv nie sú prekážkou na vstup do schengenu</i>„. Európska únia by však mala namiesto „<i>odmeňovania Chorvátska</i>“ prešetriť správy o tomto porušovaní.</p>
      <h3>Hromadné vyhosťovanie migrantov</h3>
      <p>HRW tvrdí, že zdokumentovala „<i>rýchle hromadné vyhosťovanie“</i> migrantov z Chorvátska do Bosny a Hercegoviny a Srbska od roku 2016. Nešetrila kritikou voči chorvátskym policajtom za to, že „<i>bijú ľudí päsťami, kopú ich a nútia ich bežať uličkami medzi radmi policajtov</i>„, pričom násilie je namierené aj na ženy a deti.</p>
      <p>„<i>Na rozdiel od legálnych deportácií sa migranti nevracajú na miesta vstupu do krajiny, ale nechávajú ich v odľahlých pohraničných oblastiach. Občas sú nútení prekročiť mrznúce potoky</i>,“ uvádza Human Rights Watch.</p>
      <h3>Záhreb obvinenia popiera</h3>
      <p>Chorvátsko zatiaľ na správu Human Rights Watch nereagovalo. Záhreb však opakovane popiera obvinenia z týrania zo strany migrantov a ľudskoprávnych skupín.</p>
      <p>Chorvátsko sa pridalo k Európskej únii v roku 2013. Vstup do schengenského priestoru mu musia schváliť všetky členské krajiny.</p>
      <p>Viac k témam: <a href="https://www.webnoviny.sk/tag/deport/"><u>deport</u></a>, <a href="https://www.webnoviny.sk/tag/migranti/"><u>migranti</u></a>, <a href="https://www.webnoviny.sk/tag/schengen/"><u>Schengen</u></a><br/>Zdroj: Webnoviny.sk – <a href="https://www.webnoviny.sk/chorvatsko-by-nemalo-byt-sucastou-schengenu-podla-human-rights-watch-porusuje-ludske-prava/"><u>Chorvátsko by nemalo byť súčasťou schengenu, podľa Human Rights Watch porušuje ľudské práva</u></a> © SITA Všetky práva vyhradené.</p>
    </article>
  </body>
</html>