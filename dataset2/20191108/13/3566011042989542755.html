<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545608.html/%D9%88%D8%AD%D8%AF%D8%AA-%DB%8C%DA%A9-%D8%AA%D8%A7%DA%A9%D8%AA%DB%8C%DA%A9-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D8%A8%D8%B1%D8%A7%DB%8C-%D9%87%D9%85%D9%87-%D8%AC%D9%88%D8%A7%D9%85%D8%B9-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA--%D9%88%D8%AD%D8%AF%D8%AA-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D8%B9%D8%A7%D9%85%D9%84-%D8%AB%D8%A8%D8%A7%D8%AA-%D8%A7%D9%85%D9%86%DB%8C%D8%AA-%D8%AF%D8%B1-%D9%85%D9%86%D8%B7%D9%82%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:23:00+00:00"/>
    <meta property="og:title" content="وحدت یک تاکتیک مورد نیاز برای همه جوامع اسلامی است/ وحدت مردم ایران و عراق عامل ثبات امنیت در منطقه"/>
    <meta property="og:description" content="امامان جمعه شهرستان های مختلف سیستان وبلوچستان بر لزوم حفظ و تحکیم وحدت در جوامع اسلامی تاکید کردند."/>
  </head>
  <body>
    <article>
      <h1>وحدت یک تاکتیک مورد نیاز برای همه جوامع اسلامی است/ وحدت مردم ایران و عراق عامل ثبات امنیت در منطقه</h1>
      <h2>در خطبه‌های نماز جمعه سیستان و بلوچستان مطرح شد؛</h2>
      <address>
        <time datetime="2019-11-08T13:23:00+00:00">08 Nov 2019, 13:23</time>
      </address>
      <p>امامان جمعه شهرستان های مختلف سیستان وبلوچستان بر لزوم حفظ و تحکیم وحدت در جوامع اسلامی تاکید کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>؛ امام جمعه زاهدان در خطبه‌های این هفته نماز که در مصلی قدس برگزار شد، گفت: شیوه و روش زندگی رسول مکرم اسلام بهترین الگو برای همه مسلمانان است که کردار و رفتار ایشان درس عبرت برای همگان به حساب می آید.<br/> <br/>آیت‌الله مصطفی محامی افزود: امسال نیز باید جشن های هفته وحدت در سیستان وبلوچستان با شکوه زیاد و حضور مردم استان برگزار شود و به وسیله این مراسم ها محبت خود به رسول گرامی و خاندان اهل بیت را ابراز کنیم تا در آخرت نیز سعادتمند شویم.<br/> <br/>نماینده ولی فقیه در سیستان وبلوچستان با اشاره به اینکه زیارت قبور و پیاده روی برای زیارت قبور رسول الله و سایر ائمه نوعی ابراز دوستی و محبت است تاکید کرد: امروز لازم است تا همگان به یک وحدت پایدار و دائمی دست پیدا کنند و در شرایط کنونی وحدت تنها یک تاکتیک مختص شیعیان نیست بلکه می توان از آن به عنوان یک استراتژی لازم و ضروری برای همه جوامع اسلامی یاد کرد.<br/> <br/>به گفته آیت الله محامی؛ دشمنان اسلام و معاندان انقلاب اسلامی ایران همواره در تلاش هستند تا با ایجاد تفرقه و اختلافات قومی و مذهبی به این مملکت ضربه بزنند که وارد شدن هرگونه خدشه به می تواند به مردم شیعه و سنی ضربه وارد کند و باید با تمام توان جلوی تحرکات دشمن را بگیریم.<br/> <br/>خطیب جمعه زاهدان همچنین از مردم سیستان وبلوچستان برای حضور حداکثری در راهپیمایی دشمن شکن و استکبارستیز 13 آبان قدردانی کرد و گفت: این حضور مردم بار دیگر به دشمنان ثابت کرد که جوانان امروز همچون هم سن و سالان خود در گذشته راه و روش زندگی و مقاومت را درک کرده اند و بر اصول انقلابی خود پایبند هستند.<br/>  <br/><b>وحدت مردم ایران و عراق عامل ثبات امنیت در منطقه</b></p>
      <p>امام جمعه چابهار نیز در خطبه های نماز جمعه امروز چابهار بیان کرد: امروز دشمنان با تفرقه افکنی به روش های خبیثانه میان ملت ها به خصوص مردم ایران و عراق قصد جلوگیری از امنیت منطقه را دارد تا بتواند مانند همیشه از آب گل آلود ماهی بگیرد و به ریش مسلمانان بخندد.<br/> <br/>حجت الاسلام والمسلمین سید محمد موسوی با اشاره به تاثیر وحدت در جلوگیری از ناامنی افزود: اگر مسلمانان با یکدیگر متحد باشند هیچ جریان و عامل نفوذی نمی تواند در گسترش اسلام و امنیت مسلمانان خللی ایجاد کند همانگونه که مردم عراق یکرنگی خود را در اربعین نشان دادند.<br/> <br/>خطیب نماز جمعه چابهار ادامه داد: حضور تنها ۳ و نیم میلیون ایرانی در مراسم اربعین امسال نشان گر پیوند عمیق ارتباط ملت های مسلمان با یکدیگر در دنیا می باشد که امام حسین علیه السلام نقطه این اتصال می باشد.<br/> <br/>وی با بیان اینکه آرزوی همیشگی انسان‌ها، دنیایی سراسر صلح و آرامش بوده که خوشبختانه این مهم در ایران اسلامی محقق شده است تاکید کرد: زیاده خواهی های آمریکا در مقابل ملت و دولت ایران محکوم می باشد، آمریکا دشمن واقعی ملت های مسلمان به ویژه ایران است و هیچگاه نمی خواهد این کشور مردمی پیشرفت کند.<br/> <br/>وی با اشاره به حضور پرشور مردم در روز ۱۳ آبان عنوان کرد: منطق امنیت و آزادی مردم در جهان با تفکر دولتمردان آمریکا که با استفاده از خشنونت و اسلحه، امنیت و آزادی را دنبال می‌کنند، هیچ‌گونه هم‌سویی ندارد و ۱۳ آبان نماد مبارزه با دسیسه های ظلم و جور می باشد.<br/> <br/>حجت الاسلام موسوی خاطرنشان کرد: پیام ما به کشورهای اسلامی این است که آمریکا هیچگاه به تعهدات خودش عمل نخواهد کرد و هر گونه اعتماد به این کشور مساوی با شکست خواهد بود.<br/> <br/><b>دشمن به دنبال تفرقه اندازی میان مسلمانان است</b></p>
      <p>امام جمعه شهرستان دلگان هم در خطبه های این هفته شهرستان دلگان با اشاره به حضور اقشار مختلف مردم در راهپیمایی روز ملی مبارزه با استکبار، گفت: مردم با حضور خود در این راهپیمایی نشان دادند که از سیاست های غلط دولتمردان آمریکا علیه کشور خود نفرت دارند.<br/> <br/>حجت الاسلام والمسلمین عظیم بامری اضافه کرد: مردم با این حضور باشکوه خود در راهپیمایی روز ملی مبارزه با استکبار ثابت کردند که مثل چهل سال گذشته، حامی کشور و نظام اسلامی هستند.<br/> <br/>وی در ادامه با اشاره به فرارسیدن هفته وحدت ، اضافه کرد: هم اکنون بیش از هر زمانی مسلمانان جهان نیازمند هم گرایی و اتحاد هستند و باید در هدف و عمل، با انسجام و متحد حرکت کنند، چرا که دشمن به دنبال تفرقه اندازی است.<br/> <br/>حجت الاسلام والمسلمین بامری تصریح کرد: مکتب و سیره پیامبر گرامی اسلام(ص) در مسیر ایجاد این وحدت و تقویت آن، نقش محوری و اساسی دارد که باید تمامی مسلمانان از این آموزه ها بهره ببرند.<br/> <br/>امام جمعه شهرستان دلگان گفت: همه پیامبران در طول تاریخ، انسان­ها را به وحدت در عقیده و عمل، دعوت می کردند و ما هم باید به پیروی از آنان وحدت و همبستگی داشته باشیم.<br/> <br/>وی خاطرنشان کرد: پیامبر گرامی اسلام (ص) با ایجاد وحدت بین طوایف و قبائل مختلف مسلمان، به گونه ای انسجام و هماهنگی به وجود آورد که جنگ های صد ساله قبیله های «اوس» و «خزرج» در سایه  اسلام به محبت و مودت مبدل گشت.<br/> <br/><b>آمریکا جرأت عربده کشیدن در خلیج فارس را ندارد</b></p>
      <p>امام جمعه ایرانشهر نیز در خطبه های نماز جمعه این هفته در مصلی فاطمه الزهرا بیان کرد: اگر انسان بتواند جان، قلب و باطن خود را از محبت دنیا پیراسته کند زمینه تقوا در وجودش را فراهم کرده است.<br/> <br/>حجت الاسلام و المسلمین سید شجاع الدین ابطحی با اشاره به آغاز هفته وحدت افزود: لازم ترین و مفیدترین نعمت برای امت اسلامی وحدت است و همه مسلمانان با وحدت به ریسمان الهی چنگ می زنند چرا که از درخت تفرقه کسی تاکنون میوه شیرین نچیده است.<br/> <br/>وی با اشاره به سخن امام حسن عسکری(ع) خاطر نشان کرد: برادران اهل تشیع باید در جمع برادران اهل سنت حاضر شوند و اگر حقی بر گردن آنان است ادا کنند و به عیادت بیمارانشان بروند. شیعیان هم باید مودت و دوستی را به کار بگیرند تا همه به سوی اهل بیت (ع) بیایند.<br/> <br/>وی افزود: برای ایجاد وحدت و اخوت اسلامی باید همه تابع فرامین امام راحل(ره) و مقام معظم رهبری باشند.<br/> <br/>وی ادامه داد: سه شنبه 21آبان مصادف با شهادت سردار طهرانی مقدم پدر موشکی ایران است که نام و یادش را گرامی می داریم و این شهید از آن دسته اشخاصی بود که تحت فرمان کامل فرمانده کل قوا بوده است.<br/><br/>به گفته این خطیب جمعه کشور؛ ایران هم اکنون 60نوع موشک دارد که بعضی از آنها نقطه زن می باشد که آمریکا از قدرت نظامی ایران آگاه است و برای همین جرأت عربده کشیدن در خلیج فارس را ندارد.<br/> <br/>ابطحی اذعان کرد: با دستور رئیس جمهور، گام چهارم تعهدات برجامی ایران برداشته شد و اگر چه دیر اقدام شد و دولت بعد از یک سال و نیم بعد از خروج آمریکا از برجام متوجه شد سگ زرد برادر شغال است و اروپا در بدعهدی از آمریکا چیزی کم ندارد اما ایران باید به مسیر پیشرفت خود ادامه دهد و به تحریکات دشمنان هیچ توجهی نکند<br/> <br/><b>وحدت امت اسلامی باعث افول آمریکا شده است</b></p>
      <p>امام جمعه هیرمند هم در خطبه های نماز جمعه شهرستان گفت: کینه و دشمنی استکبار جهانی در برابر اسلام به اوج خود رسیده اما در طول ۴۰ سال انقلاب اسلامی راز شکست آمریکا و افول آن به دلیل وحدت ملت و مردم ما است.<br/> <br/>حجت الاسلام گزمه ادامه داد: مستکبران با وجود هزاران میلیارد دلاری که در آمریکا و سوریه خرج کردند اکنون این کشورها را ترک کرده اند و دلیل آن نیز وحدت امت اسلامی است.<br/> <br/>امام جمعه هیرمند خاطرنشان کرد: امروز عده ای سخنانی مطرح می کنند که به وحدت امت اسلامی ضربه وارد خواهد کرد، روایت جعلی نقل می کنند که از نظر بزرگان دین اعتباری ندارد اما باید هوشیار باشیم چرا که هدف این افراد نشانه گرفتن وحدت امت اسلامی است.<br/> <br/>امام جمعه شهرستان هیرمند همچنین افزود:علاج مشکلات کشور تکیه بر اقتصاد داخلی با ورود جوانان است.<br/> <br/>انتهای پیام/</p>
    </article>
  </body>
</html>