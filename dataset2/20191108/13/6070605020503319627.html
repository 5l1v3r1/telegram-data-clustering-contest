<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Ventades-ambient-fred-vingut-quedar-se_0_2340366029.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T13:19:00+00:00"/>
    <meta property="og:title" content="Méteo especial: vent, neu i un fred que es reactivarà la setmana que ve"/>
    <meta property="og:description" content="Diumenge la cota de neu baixarà fins als 800 metres i el mestral tornarà a bufar fort"/>
  </head>
  <body>
    <article>
      <h1>Méteo especial: vent, neu i un fred que es reactivarà la setmana que ve</h1>
      <h2>Diumenge la cota de neu baixarà fins als 800 metres i el mestral tornarà a bufar fort</h2>
      <address>
        <time datetime="2019-11-08T13:19:00+00:00">08 Nov 2019, 13:19</time>
      </address>
      <p>Continua la baixada lenta i progressiva de la temperatura, i aquesta matinada ha estat la més freda de la tardor en moltes comarques. A les cotes altes del Pirineu la temperatura ja ha baixat fins als -9 graus a la Bonaigua i a Salòria, al vessant nord del Pirineu, i fins i tot ha glaçat en algunes valls prelitorals, a Girona la temperatura ha baixat fins a 1 grau i a la Vilobí d'Onyar fins a -0,5. Al centre de Barcelona la temperatura mínima s'ha quedat en 10 graus, la més baixa des del 6 d'abril.</p>
      <p>El pas d'un altre front va deixar ahir més nevades al vessant nord del Pirineu i alguns ruixats en altres comarques. Destaquen els 13 l/m2 de Molló, els 10 del Pantà de Darnius-Boadella, els 10 de Cassà de la Selva, els 5 de Núria i Vielha i els 4 de Roses. La nevada ja comença acumular gruixos destacables al vessant nord del Pirineu, a Sasseuva, a la cota 2.200, a la Vall d'Aran ja s'hi acumulen més de 30 centímetres de neu, a la Bonaigua, a la cota 2.300, més de 20, segons dades dels sensors de les estacions del Meteocat.</p>
      <p>Avui les nevades continuaran, les precipitacions sobretot apareixeran a última hora i deixaran neu al vessant nord del Pirineu amb una cota que se situarà al voltant dels 1.000 metres. Demà durant el dia les precipitacions minvaran, però la matinada i el matí de diumenge tornarà a nevar amb ganes, i en aquest cas la cota de neu serà fins i tot més baixa, es mourà entre els 600 i els 800 metres. La neu afectarà la Vall d'Aran, la Ribagorça, el nord del Pallars, Andorra, i arribarà també amb menys importància a la Cerdanya, però no hi ha indicadors que facin pensar que s'estendrà per tota la serralada o també pel Prepirineu. Només durant la nit de dissabte a diumenge hi podria haver una tímida enfarinada més extensa. El Meteocat té actiu un avís per neu que alerta de la possibilitat que a la Vall d'Aran, l'Alta Ribagorça i el Pallars Sobirà el gruix de neu superi els 20 cm a partir de 1.400 metres.</p>
      <figure>
        <a href="https://www.ara.cat/2019/11/08/societat/meteo/previsions/Acumulacions-precipitacio-previstes-dissabte_2340376066_67220862_630x486.png">
          <img src="https://www.ara.cat/2019/11/08/societat/meteo/previsions/Acumulacions-precipitacio-previstes-dissabte_2340376066_67220862_630x486.png"/>
        </a>
        <figcaption>Acumulacions de precipitació previstes per dissabte</figcaption>
      </figure>
      <p>A la resta de comarques aquest cap de setmana serà mig ennuvolat, amb més sol que núvols en molts casos. El front que arribarà la nit de dissabte a diumenge deixarà alguns ruixats en comarques de la meitat nord de Catalunya, però res fa pensar en pluges abundants.</p>
      <figure>
        <a href="https://www.ara.cat/2019/11/08/societat/meteo/previsions/Acumulacions-precipitacio-previstes-diumenge_2340376067_67220940_630x486.png">
          <img src="https://www.ara.cat/2019/11/08/societat/meteo/previsions/Acumulacions-precipitacio-previstes-diumenge_2340376067_67220940_630x486.png"/>
        </a>
        <figcaption>Acumulacions de precipitació previstes per diumenge</figcaption>
      </figure>
      <p>El vent tornarà a bufar fort de mestral, tant avui com també durant el cap de setmana. A les Terres de l'Ebre serà especialment intens aquesta tarda i vespre, i també durant la matinada de diumenge, moments en les quals hi haurà algunes ratxes de més de 100 km/h. El vent també bufarà fort als cims del Pirineu, i es deixarà sentir en moltes comarques centrals i de Ponent.</p>
      <figure>
        <a href="https://www.ara.cat/2019/11/08/societat/meteo/previsions/Cops-previstos-aquesta-tarda-vespre_2340376064_67220706_630x486.png">
          <img src="https://www.ara.cat/2019/11/08/societat/meteo/previsions/Cops-previstos-aquesta-tarda-vespre_2340376064_67220706_630x486.png"/>
        </a>
        <figcaption>Cops de vent previstos per aquesta tarda i vespre</figcaption>
      </figure>
      <p>Tot el cap de setmana l'ambient serà tan fred com avui i, tot i que entre dimarts i dimecres que ve és possible que la temperatura pugi una mica, la segona part de la setmana s'entreveu probable una nova entrada d'aire que podria accentuar encara més la sensació de principi d'hivern.</p>
      <p>Entre diumenge a la nit i dilluns sembla que es formarà una borrasca al Mediterrani, que si bé no ens afectaria de ple a Catalunya, sí que podria deixar alguns ruixats a la Costa Brava i la costa central. Farà que dilluns la tramuntana sigui forta a l'Empordà i el vent i la mala mar es deixin sentir en molts punts de la costa. La borrasca afectarà més directament les Balears i sobretot Menorca, on entre diumenge i dilluns el fort vent i les pluges podrien complicar el temps.</p>
      <figure>
        <a href="https://www.ara.cat/2019/11/08/societat/meteo/previsions/Cops-vent-previstos-diumenge-tarda_2340376065_67220784_630x486.png">
          <img src="https://www.ara.cat/2019/11/08/societat/meteo/previsions/Cops-vent-previstos-diumenge-tarda_2340376065_67220784_630x486.png"/>
        </a>
        <figcaption>Cops de vent previstos per diumenge a la tarda</figcaption>
      </figure>
    </article>
  </body>
</html>