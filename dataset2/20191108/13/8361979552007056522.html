<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/skver-nebesnoji-sotni-sudi-novini-ukrajini-50052327.html"/>
    <meta property="og:site_name" content="НВ"/>
    <meta property="article:published_time" content="2019-11-08T13:51:00+00:00"/>
    <meta property="og:title" content="Громадська територія або приватний готель? Чи зможе Київ відстояти сквер Небесної сотні"/>
    <meta property="og:description" content="Британська компанія GPP Development Ltd ініціювала справу про повернення землі на вул. Михайлівській, на якій відкрився сквер Небесної сотні. Господарський суд Києва відхилив позов. У чому суть конфлікту?"/>
  </head>
  <body>
    <article>
      <h1>Громадська територія або приватний готель? Чи зможе Київ відстояти сквер Небесної сотні</h1>
      <h2>Британська компанія GPP Development Ltd ініціювала справу про повернення землі на вул. Михайлівській, на якій відкрився сквер Небесної сотні. Господарський суд Києва відхилив позов. У чому суть конфлікту?</h2>
      <address><time datetime="2019-11-08T13:51:00+00:00">08 Nov 2019, 13:51</time> by <a rel="author">Олександра Нєкращук</a></address>
      <p>Господарський суд Києва вчора, 7 листопада, відхилив позов компанії GPP Development Ltd, яка намагалася повторно ініціювати розгляд справи про повернення ділянки на вул. Михайлівській, 24-26. П'ять років тому на цій території був розбитий сквер Небесної сотні. Земля належала компаніям, які можуть бути пов'язаними з Олександром Супруненком, а на цій ділянці планувалося побудувати бутик-готель.</p>
      <p>
        <b>Історія конфлікту</b>
      </p>
      <p>У 2007 році Київрада виділила 0,25 га землі компанії Укрінвестресурс для будівництва готелю і близько 0,55 га — для створення скверу на вул. Михайлівській. Роботи на цій ділянці так і не були розпочаті, а землю Укрінвестресурс спочатку продав компанії М-Плаза, а та в свою чергу — Грін Плаза. Згодом ділянка перейшла у власність афілійованої з попереднім власником британської компанії GPP Development Ltd. Грін Плаза, за даними Єдиного реєстру Міністерства юстиції, належить Андрію Гнатюку — співвласнику Асвіо Банку, про що раніше повідомляла <a href="https://biz.liga.net/all/nedvizhimost/article/zastroyshchik-protiv-aktivistov-chto-ozhidaet-ckver-nebesnoy-sotni">Liga</a><a href="https://biz.liga.net/all/nedvizhimost/article/zastroyshchik-protiv-aktivistov-chto-ozhidaet-ckver-nebesnoy-sotni">.</a> <a href="https://biz.liga.net/all/nedvizhimost/article/zastroyshchik-protiv-aktivistov-chto-ozhidaet-ckver-nebesnoy-sotni">net</a>. Мажоритарні власники банку — В'ячеслав Супруненко колишній зять мера Києва Леоніда Черновецького, і брат Супруненка, Олександр. Крім цього, Гнатюк — член Демократичної партії України, яку також пов'язують із Супруненком.</p>
      <p>Читайте також:<br/><a href="https://nv.ua/ukr/biz/bizinterview/biznes-ombudsmen-marchin-svenchickiy-pro-reyderstvo-i-problemi-biznesu-novini-ukrajini-50051107.html">&amp;nbspВ Україні я вперше познайомився з рейдерством — перше інтерв'ю з новим бізнес-омбудсменом</a></p>
      <p>Після Революції Гідності активісти зламали паркан на ділянці на вул. Михайлівській і розбили на її території сквер Небесної Сотні. Київська прокуратура подала позов про оскарження рішення сесії про виділення землі під забудову цієї території. Її підтримала КМДА. Справу розглядали суди одразу кількох інстанцій і в кінцевому рахунку земля була повернута місту.</p>
      <p>
        <b>По другому колу</b>
      </p>
      <p>Новий позов британська компанія GPP Development Ltd подала в жовтні. Компанія попросила Господарський суд Києва врахувати, що експертний висновок, на підставі якого землі під сквером на Михайлівській були віднесені до категорії історико-культурного призначення, розроблено невірно, говорилося на засіданні суду. Як доказ було надано лист Інституту археології Національної академії наук України. Представники позивача на засідання не прийшли, а представникам київської прокуратури і КМДА вдалося довести, що GPP порушила терміни оскарження рішення.</p>
      <p>Суддя відхилила позов. Протягом місяця позивач може подати повторний з урахуванням нових обставин.</p>
      <p>Що буде зі сквером? Місто так і не надало цій ділянці статус скверу, каже голова громадської організації Місто-сад Євгенія Кулеба. «Все не може триматися тільки на ініціативі активістів. За цією територією ніхто не стежив, тому дитячий майданчик зламали, зараз він в поганому стані», — визнає вона. І додає, що розраховує на підтримку міста, що дозволило б провести освітлення, встановити новий майданчик і сцену для проведення різних заходів.</p>
      <p>Читайте також:<br/><a href="https://nv.ua/ukr/biz/finance/rinok-zemli-krediti-dlya-fermeriv-shcho-budut-proponuvati-banki-novini-ukrajini-50047081.html">&amp;nbspСкільки і під який відсоток. Які кредити готують банки до запуску ринку землі</a></p>
      <p>Місто планує надати статус скверу землі на вул. Михайлівській через півтора-два місяці, повідомив представник КМДА Володимир Бондаренко. «Позиція міста з цього питання незмінна з 2014 року — сквер залишиться», — заявив він.</p>
      <p>У компанії GPP Development Ltd є місяць на подання апеляції.</p>
    </article>
  </body>
</html>