<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/08/strade-piu-sicure-accordo-per-la-pulizia-dopo-gli-incidenti/1322650/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-08T13:19:58+00:00"/>
    <meta property="og:title" content="Strade più sicure: accordo per la pulizia dopo gli incidenti"/>
    <meta property="og:description" content="TOLENTINO - Il Comune ha firmato una convenzione con l'azienda Mpm che si occuperà a costo zero del ripristino delle condizioni di sicurezza"/>
  </head>
  <body>
    <article>
      <h1>Strade più sicure: accordo per la pulizia dopo gli incidenti</h1>
      <h2>TOLENTINO - Il Comune ha firmato una convenzione con l'azienda Mpm che si occuperà a costo zero del ripristino delle condizioni di sicurezza</h2>
      <address><time datetime="2019-11-08T13:19:58+00:00">08 Nov 2019, 13:19</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F08%2Fstrade-piu-sicure-accordo-per-la-pulizia-dopo-gli-incidenti%2F1322650%2F">Condividi5</a><a href="https://twitter.com/intent/tweet?text=Strade+pi%C3%B9+sicure%3A++accordo+per+la+pulizia++dopo+gli+incidenti&amp;url=https%3A%2F%2Fwww.cronachemaceratesi.it%2F2019%2F11%2F08%2Fstrade-piu-sicure-accordo-per-la-pulizia-dopo-gli-incidenti%2F1322650%2F">Tweet</a>Email5 Condivisioni</p>
      <p> </p>
      <p><b>Strade comunali più sicure anche dopo gli incidenti stradali: è questo l’obiettivo che il Comune di Tolentino intende raggiungere con la firma della convenzione con Mpm srl, azienda leader nel servizio post incidenti a livello nazionale. «Abbiamo firmato una convenzione che garantirà ai cittadini dei servizi eccellenti per ciò che riguarda la sicurezza post incidente lungo le strade comunali – ha detto il comandante David Rocchetti – e tutto a costo zero per i cittadini».</b> «L’attenzione per la sicurezza stradale è stata sempre alta da parte dell’Amministrazione comunale – ha ricordato l’assessore alla Polizia locale e sicurezza, Giovanni Gabrielli – e il servizio in convenzione interviene per risolvere la duplice esigenza che si verifica in ogni incidente stradale: cristallizzare le condizioni e lo stato del sinistro e ripristinare lo stato della strada compromessa. La nostra intenzione è quella di garantire le maggiori condizioni di non pericolo a tutti i cittadini». La gestione è garantita tramite la Centrale operativa (numero verde 800.561.731) – h24 e 365 giorni all’anno, che attiva le squadre operative posizionate capillarmente sul territorio. Si tratta di un servizio innovativo e a costo zero. Consiste nel ripristino post incidente delle condizioni di sicurezza, con attività di pulitura e bonifica della strada. Una attività che sarà a totale carico della società Mpm. I costi delle attività sono a totale carico delle compagnie di assicurazione, garanti per la Rca dei veicoli responsabili degli incidenti stradali. Il servizio sarà garantito anche a seguito di incidenti privi dei dati assicurativi del responsabile, a totale carico della società Mpm e anche in caso di incidenti di particolare gravità (merci pericolose).</p>
    </article>
  </body>
</html>