<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/focs-forestals-assolen-costa-australiana_0_2340366070.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T13:38:21+00:00"/>
    <meta property="og:title" content="Incendis sense precedents assolen la costa est australiana"/>
    <meta property="og:description" content="Uns 350 coales moren a causa del foc i centenars de persones han estat evacuades"/>
  </head>
  <body>
    <article>
      <h1>Incendis sense precedents assolen la costa est australiana</h1>
      <h2>Uns 350 coales moren a causa del foc i centenars de persones han estat evacuades</h2>
      <address>
        <time datetime="2019-11-08T13:38:21+00:00">08 Nov 2019, 13:38</time>
      </address>
      <p>Fins a 74 incendis, segons les autoritats, s'han declarat aquest divendres al llarg de la costa oriental d'Austràlia, sobretot a l'estat de Nova Gal·les del Sud. Els focs, que s'estenen per una amplia àrea forestal, afecten especialment la ciutat costanera de Port Macquarie, a uns 400 quilòmetres al nord de Sydney. Les altes temperatures –de fins a 35 graus– i la sequera han potenciat la intensitat de les flames, en una situació d'emergència sense precedents a la zona.</p>
      <p>Malgrat que les autoritats forestals de Nova Gal·les del Sud han enviat nombrosos avisos a la població, que ha de fugir davant la perillositat de les flames, no han pogut evitar que moltes persones hagin quedat atrapades a casa seva. L'amplitud de l'àrea afectada, d'uns 1.000 quilòmetres de superfície costanera, dificulta molt el desplegament dels serveis d'emergència. </p>
      <p>Shane Fitzsimmons, comissionat del Servei d'Incendis Rurals, ha informat de l'enviament de 1.000 bombers i 70 aparells aeris per "salvar tanta gent com sigui possible", però es tem que no puguin arribar a rescatar tothom. Com que molts focs ja estan completament fora de control, el Servei d'Incendis Rurals ha recomanat a través de les xarxes socials que els residents que no puguin fugir intentin buscar algun refugi a la zona.</p>
      <figure>
        <iframe data-src="https://twitter.com/NSWRFS/status/1192744701679538178?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>  </p>
      <p>Uns 350 coales, la meitat d'una reserva de protecció d'aquests animals al nord de Port Macquarie, han mort a causa dels incendis, segons calcula la Koala Conservation Australia, una associació dedicada a aquests marsupials. Els efectes del foc, però, podrien tenir més afectacions per a la salut dels animals a llarg termini. Les dades que es tenen sobre la població de coales a Austràlia varien entre 50.000 i 100.000 exemplars. </p>
      <p>Els forts vents han escampat els focs per tota la zona costanera entre la ciutat de Brisbane, al sud de l'estat de Queensland, i Sydney, i tot el paisatge ha acabat pintat d'un taronja boirós que molts testimonis han qualificat "d'apocalíptic".</p>
      <p>Un total de 575.000 hectàrees han quedat calcinades a Austràlia des de l'1 de juliol, en una de les pitjors temporades d'incendis de la història del país, <a href="https://www.ara.cat/internacional/cavalls-morts-onada-calor-Australia_0_2168183223.html">que any rere any registra temperatures més altes</a> combinades amb vents forts i imprevisibles. Les autoritats alerten que la situació podria empitjorar els pròxims dies.   </p>
    </article>
  </body>
</html>