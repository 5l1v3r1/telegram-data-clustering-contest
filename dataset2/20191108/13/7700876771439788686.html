<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/new-lives-il-docufilm-al-the-rare-disease-festival/153231/"/>
    <meta property="og:site_name" content="VITA"/>
    <meta property="article:published_time" content="2019-11-08T13:46:00+00:00"/>
    <meta property="og:title" content="&quot;New lives&quot;, il docufilm al The rare disease festival"/>
    <meta property="og:description" content="Il documentario, con sottotitolo “stories linked by Duchenne and Becker Muscular Dystrophy” prodotto dall’associazione italiana Parent Project è stato selezionato da “Disorder”, l’evento cinematografico dedicato al tema delle malattie rare in programma a San Francisco sabato 9 e domenica 10 novembre. Nel video le testimonianze di famiglie e pazienti che raccontano come cambia la vita e come si possono cambiare le cose"/>
  </head>
  <body>
    <article>
      <h1>"New lives", il docufilm al The rare disease festival</h1>
      <address><time datetime="2019-11-08T13:46:00+00:00">08 Nov 2019, 13:46</time> by <a rel="author" href="http://www.vita.it/it/author/antonietta-nembri/15/" target="_blank">Antonietta Nembri</a></address>
      <p>
        <b>Il documentario, con sottotitolo “stories linked by Duchenne and Becker Muscular Dystrophy” prodotto dall’associazione italiana Parent Project è stato selezionato da “Disorder”, l’evento cinematografico dedicato al tema delle malattie rare in programma a San Francisco sabato 9 e domenica 10 novembre. Nel video le testimonianze di famiglie e pazienti che raccontano come cambia la vita e come si possono cambiare le cose</b>
      </p>
      <p>C’è anche un documentario italiano a <b>Disorder: The Rare Disease Film Festival</b>, evento cinematografico dedicato al tema delle malattie rare in programma a San Francisco, al Mission Bay Conference Center il 9 e 10 novembre. Si tratta di “<b>New lives: stories linked by Duchenne and Becker Muscular Dystrophy</b>”, prodotto da<a href="http://www.parentproject.it/"> Parent Project aps</a> – l’associazione italiana di pazienti e genitori che convivono con questa patologia.</p>
      <figure>
        <img src="http://i.cdn-vita.it/blobs/variants/9/a/2/2/9a228da7-bb1f-4136-8a8c-852baab111b7_large.jpg?_637088178782002720"/>
      </figure>
      <p>“New lives” (<i>nell'immagine la locandina</i>) è stato realizzato da Parent Project con il supporto dell’agenzia Arimvideo, per la <b>regia di Marco Fiata</b>. Attraverso le testimonianze di persone che vivono in 7 diversi Paesi (Italia, Stati Uniti, Spagna, Regno Unito, Paesi Bassi, Romania ed Israele) il film vuole raccontare sia come la vita cambia dopo una diagnosi come quella di <b>Dmd – Distrofia muscolare di Duchenne</b> / <b>Bmd – Distrofia muscolare di Becker</b>, sia come, grazie all’impegno delle persone, le cose possono cambiare per la comunità di pazienti.</p>
      <p>Nel film, alcuni genitori raccontano come hanno cercato di incanalare la loro sofferenza nel tentativo di migliorare le vite dei loro figli, incoraggiandoli a sviluppare appieno il loro potenziale, al di là dell’etichetta limitante della patologia. E come hanno trovato la forza di diventare promotori di un cambiamento, di generare un impatto positivo nelle esistenze di altre persone attraverso l’attivismo nelle associazioni. <b>Una mamma spiega: «Ho capito che se Justus (il nome del figlio, <i>ndr.</i>) avesse avuto la Duchenne e in più una mamma depressa avrebbe avuto un doppio problema».</b></p>
      <figure>
        <iframe src="https://www.youtube.com/embed/9uFFAziKkt8" width="640" height="360" data-service="Youtube" scrolling="no"/>
      </figure>
      <p>Scoprire che il proprio figlio ha una malattia genetica degenerativa, come la distrofia muscolare di Duchenne e Becker, - spiega una nota - provoca una profonda crisi nei genitori: le speranze ed aspettative che avevano coltivato riguardo al loro bambino cambiano all’improvviso, e devono iniziare a rielaborare gradualmente i loro progetti familiari</p>
      <figure>
        <img src="http://i.cdn-vita.it/blobs/variants/f/d/3/4/fd34b4c3-75c9-45fc-900c-e54bf150071d_large.jpg?_637088178198751750"/>
        <figcaption>Qui e in apertura alcune immagini tratte dal docu-film</figcaption>
      </figure>
      <p><b>Disorder è un festival completamente dedicato a diffondere film che rappresentano le sfide di chi convive con una malattia rara</b>, giunto alla sua seconda edizione. La precedente si è svolta nel 2017 a Boston, con una grande partecipazione di pubblico. Oltre alla proiezione di corti e documentari, il Festival includerà momenti dedicati a ricercatori che si occupano di malattie rare e di attivisti delle organizzazioni di pazienti, che condivideranno le loro esperienze. Molti dei registi saranno presenti in sala, a disposizione del pubblico per domande ed approfondimenti.<br/>Il Festival crede fortemente che una crescente consapevolezza possa avvicinare tra loro le famiglie di pazienti, condurre a una crescita della ricerca e salvare vita. Per questo - conclude la nota - seleziona film che hanno la capacità di inserire informazioni di carattere medico (spesso percepite come astratte o tragiche dal pubblico) nel contesto della vita quotidiana di persone reali.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/06/francamente-me-ne-infischio-per-un-nuovo-immaginario-di-corpi-e-sensua/153203/"/>
        <a href="http://www.vita.it/it/article/2019/11/05/sette-richieste-per-un-nuovo-welfare-lombardo-per-la-disabilita/153191/"/>
        <a href="http://www.vita.it/it/article/2019/11/05/a-teatro-con-anna-dei-miracoli-ci-sono-tutti-i-nostri-bambini/153177/"/>
        <a href="http://www.vita.it/it/article/2019/10/30/con-napoli-i-centri-clinici-nemo-diventeranno-5/153135/"/>
      </related>
    </article>
  </body>
</html>