<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sogodni-vidbudetsya-diktant-yednosti-328906_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T10:23:00+00:00"/>
    <meta property="og:title" content="Сьогодні відбудеться диктант єдності"/>
    <meta property="og:description" content="Захід традиційно присвячений до Дня української писемності.  "/>
  </head>
  <body>
    <article>
      <h1>Сьогодні відбудеться диктант єдності</h1>
      <h2>Захід традиційно присвячений до Дня української писемності.  </h2>
      <address>
        <time datetime="2019-11-08T10:23:00+00:00">08 Nov 2019, 10:23</time>
      </address>
      <p>До Дня української писемності, який в Україні відзначають 9 листопада, у п'ятницю Українське радіо проведе щорічну акцію "Всеукраїнський радіодиктант національної єдності".</p>
      <p>Диктант розпочнеться о 11:00, триватиме 45 хвилин, а вже через 15 хвилин після написання його можна буде перевірити. За цей час (11:45-12:00) охочі зможуть надіслати свій текст (фото, скан або скріншот із вказаною зворотною адресою) на електронну скриньку Українського радіо (rd@nrcu.gov.ua), або у приватні повідомлення на сторінці Українського радіо у Фейсбук (UA: Українське радіо), або на вайбер – 097-107-107-9. При цьому організатори наголошують, що повідомлення необхідно надсилати на одну з адрес, не дублюючи на всі.</p>
      <p>Текст радіодиктанту у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе у текст кілька елементів на перевірку нової редакції чинного правопису. У читальній залі Національної бібліотеки ім. Вернадського писатимуть диктант запрошені гості — політики, селебріті, журналісти.</p>
      <p>"На жаль, ми почали менш грамотно писати. Коли набираємо текст на комп'ютері, програма автоматично виправляє помилки. Коли листуємося в месенджері, пропускаємо коми та інші знаки. Насправді, писати грамотно і правильно – це прикольно і красиво. Закликаю написати диктант національної єдності разом з Українським радіо. Перевірте себе і підтримайте українську мову!", - зазначив віце-прем'єр-міністр з питань європейської та євроатлантичної інтеграції України Дмитро Кулеба.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді щороку слухачі, а можуть взяти участь у написанні диктанту й перевірити, наскільки добре вони знають мову. Пишуть диктант і за межами України. Торік на адресу Українського радіо надійшло 32779 диктантів. З них без помилок написали 311 учасників.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>