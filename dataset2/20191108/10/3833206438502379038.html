<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912173.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T10:00:00+00:00"/>
    <meta property="og:title" content="Григор Димитров: Очаквам с нетърпение да играя за България!"/>
    <meta property="og:description" content="Григор Димитров даде специална прескоференция днес в София. Най-добрият наш тенисист се се срещна с ..."/>
  </head>
  <body>
    <article>
      <h1>Григор Димитров: Очаквам с нетърпение да играя за България!</h1>
      <address>
        <time datetime="2019-11-08T10:00:00+00:00">08 Nov 2019, 10:00</time>
      </address>
      <p><a href="https://www.plovdiv24.bg/sport/persons/2772.html">Григор Димитров</a> даде специална прескоференция днес в София. Най-добрият наш тенисист се се срещна с родните медии, след като приключи изявите си за тази година с полуфинал на "Мастърс"-а в Париж. Запитан дали смята да играе на Sofia Open догодина, бившият №3 отговори: "Винаги имам желание. Тази година също, но имах контузия. В момента нито имам треньор, нито имам правилната програма. Работя върху доста неща в момента".</p>
      <p>Григор обяви, че в момента е без треньор. Последно в щаба на българина бе Радек Щепанек , но продължава да получава съвети от Андре Агаси.</p>
      <p>"С Андре винаги сме поддържали контакт. Той винаги е там, ако се нуждая да говоря с него. Цяла енциклопедия е, когато говорим по телефона, трябва да имаш час и половина свободен. Специален човек е", заяви Димитров. </p>
      <p>Запитан дали има нужда от период, в който да бъде без треньор в началото на сезона, Григор сподели: "Не съм в паника в момента да намеря треньор. Винаги си мисля, че когато нямам някой до себе си, е трудно да тренирам. В миналите месеци обаче сам съм правил неща, които не бях правил. Нужно е да имаш свобода, да намериш себе си, да станеш по-близък със себе си. Какви ли не разговори нямах със себе си по време на мач. Интересно беше, но все пак няма как без треньор, ако искаш да стигаш по-напред. Но няма и да бързам".</p>
      <p>Той потвърди, че ще участва на ATP Cup, което директно класира страната ни в дебютното издание на новата надпревара.</p>
      <p>"Очаквам с нетърпение да играя на ATP Cup. Нямам търпение да започна тази подготовка. Радвам се за младите момчета, които ще дойдат с мен и за това, че ще бъдем едни от първите участници. Все още предстоят много разговори. Искам да разбера къде са точно момчетата, кога и къде ще тренират. Моята подготовка най-вероятно ще е в Монако. Радвам се, че ще можем да играем и с другите момчета" заяви Димитров.</p>
      <p>ATP Cup се провежда в три австралийски града – Пърт, Сидни и Бризбън, в рамките на 10 дни (3 до 12 януари), като ще служи за подготовка за Australian Open. Ще участват 24 страни. Турнирът има награден фонд на стойност 15 милиона долара и ще носи 750 точки за ранглистата на победителите.</p>
      <p>Болки в рамото, заради които не е могъл дори да вдигне чаша – толкова сериозна е била травмата на <a href="https://www.plovdiv24.bg/sport/persons/2772.html">Григор Димитров</a> в рамото, заради която пропусна голяма част от сезона, а когато бе на корта, имаше доста проблеми.</p>
      <p>"Когато бях 70-и в света, всеки мач ми се струваше като изкачване на планина. Промених много неща и в самата ракета, което ми даде повече свобода от бекхенд, отпусках ръката. Промени се и сервисът. В Индиън Уелс се събуждах в 3 часа през нощта с болки в рамото и всяка вечер бях в болницата. Мислех си ще се отказвам ли, какво мога да променя. Едвам вдигах чаша с вода. Сутринта отивах в болница, а вечерта се връщах", каза Димитров.</p>
      <p>Григор говори и за бъдещето на кариерата си:</p>
      <p>"Виждам се да играя и след 10 години. Тогава целите ми трябва да са различни. Надявам се тялото ми да позволи. Не всеки може да се радва на такава кариера (б.а като на Федерер). Човек не е застрахован.</p>
      <p>Той анализира и финалния турнир в Лондон, на който триумфира през 2017 година:</p>
      <p>"Не трябва да отписваме Роджър и Медведев. С Рафа сме си говорили, че никога не е печелил Лондон. Шегували сме се, че аз ще му дам моята титла, а той ще ми даде някова негова. Зверев е на такова ниво, че ако не започне добре, ще му е трудно. Циципас дебютира и знам какво е и колко може да си опасен. Тийм вече има пет титли, а Беретини прави сезона на живота си. Ранните мачове там са най-важни", завърши Димитров.</p>
    </article>
  </body>
</html>