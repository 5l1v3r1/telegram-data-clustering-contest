<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740669"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T10:40:00+00:00"/>
    <meta property="og:title" content="หัวหน้ารปภ.หื่นข่มขืนลูกน้องสาว17 ต่อหน้าลูกขวบเศษ"/>
    <meta property="og:description" content="สาว 17 ทำงานเป็น รปภ.หาเลี้ยงตัว ถูก “หัวหน้างานหื่น” ลวงข่มขืนยับต่อหน้าลูกน้อยขวบเศษ ร้อง “ปวีณา” ช่วยติดตามคดีหวั่นไม่ได้รับความเป็นธรรม ตำรวจสน.ปทุมวัน ออกหมายจับเร่งติดตามตัวมาดำเนินคดี "/>
  </head>
  <body>
    <article>
      <h1>หัวหน้ารปภ.หื่นข่มขืนลูกน้องสาว17 ต่อหน้าลูกขวบเศษ</h1>
      <address>
        <time datetime="2019-11-08T10:40:00+00:00">08 Nov 2019, 10:40</time>
      </address>
      <p>
        <b>สาว 17 ทำงานเป็น รปภ.หาเลี้ยงตัว ถูก “หัวหน้างานหื่น” ลวงข่มขืนยับต่อหน้าลูกน้อยขวบเศษ ร้อง “ปวีณา” ช่วยติดตามคดีหวั่นไม่ได้รับความเป็นธรรม ตำรวจสน.ปทุมวัน ออกหมายจับเร่งติดตามตัวมาดำเนินคดี </b>
      </p>
      <p>เมื่อวันที่ 8 พ.ย. ที่สน.ปทุมวัน นางปวีณา หงสกุล ประธานมูลนิธิปวีณาหงสกุลเพื่อเด็กและสตรี ได้พาน.ส.เอ๋ (นามสมมุติ) อายุ 17 ปี พร้อมน.ส.แอน (นามสมมุติ) อายุ 20 ปี พี่สาว ทั้งสองอาชีพพนักงานรักษาความปลอดภัย ไปพบ พ.ต.อ.ธรรมนูญ บุญเรือง ผกก.สน.ปทุมวัน เพื่อติดตามคดีที่ น.ส.เอ๋ ถูกนายเอ็ม (นามสมมุติ) อายุ 50 ปี หัวหน้างานรักษาความปลอดภัยของบริษัทรักษาความปลอดภัยแห่งหนึ่งล่อลวงไปข่มขืนและข่มขู่ให้รับเงินเพื่อแลกกับการไม่ดำเนินคดี แถมอวดอ้างว่าเจ้าหน้าที่ตำรวจไม่สามารถทำอะไรเขาได้แต่ทางน.ส.เอ๋ และครอบครัวยืนยันจะเอาเรื่องให้ถึงที่สุดเพื่อเรียกศักดิ์ศรีกลับคืนมา<br/><br/>โดยสองพี่น้องได้เข้าร้องทุกข์ต่อ นางปวีณา หงสกุล ประธานมูลนิธิปวีณาฯ เมื่อวันที่ 6 พ.ย.ที่ผ่านมา แจ้งว่า เหตุเกิดเมื่อวันที่ 4 พ.ย. นายเอ็ม หัวหน้างาน ได้ออกอุบายชักชวนน.ส.เอ๋ ว่าให้ไปช่วยเลี้ยงดูลูกชายวัย 1 ขวบเศษ ที่ต้องพาไปดูงานหน่วยงานสาขาที่อ.องค์รักษ์ จ.นครนายกด้วยตนจึงหลงเชื่อ ขณะที่เข้าพักในรีสอร์ทแห่งหนึ่งนายเอ็มได้ใช้กำลังปลุกปล้ำน.ส.เอ๋ต่อหน้าลูกชายแม้จะพยายามขัดขืนแต่ก็ไม่สำเร็จ ขณะนั้นเพื่อนที่อยู่ในสายโทรศัพท์ของน.ส.เอ๋ได้ยินเรื่องที่เกิดขึ้นและเสียงร้องขอความช่วยเหลือจึงรีบโทรไปบอกแม่และพี่สาวให้ออกติดตามตัวและแจ้งความ พอนายเอ็มรู้ว่าพี่สาวแจ้งความจึงรีบพาน.ส.เอ๋กลับเข้ากรุงเทพฯ โดยมาปล่อยทิ้งย่านถนนพระราม 4 ก่อนหลบหนีไป จากนั้นพี่สาวตามจนมาเจอน.ส.เอ๋ก่อนพากันแจ้งความที่สน.ปทุมวัน โดยสองพี่น้องเกรงจะไม่ได้รับความเป็นธรรมจึงขอความช่วยเหลือจากมูลนิธิปวีณาฯ </p>
      <figure>
        <img src="https://www.dailynews.co.th/admin/upload/20191108/news_YytrkkURng171205_533.jpg?v=20191109124?v=8702"/>
      </figure>
      <p>นางปวีณา หงสกุล ประธานมูลนิธิปวีณาฯ กล่าวว่า หลังรับเรื่องร้องทุกข์ได้ประสาน พ.ต.อ.ธรรมนูญ บุญเรือง ผกก.สน.ปทุมวัน ช่วยให้ความเป็นธรรมนำตัวผู้กระทำผิดมาดำเนินคดีตามกฎหมาย ตอนนี้รู้สึกเป็นห่วงสภาพจิตใจของน้องผู้เสียหายและครอบครัวทุกคน แม้เขาจะจนแต่เขาก็มีศักดิ์ศรี ทางมูลนิธิฯ จะติดตามเรื่องเงินเดือนของบริษัทที่พึงจะต้องจ่ายให้กับผู้เสียหายและพี่สาวที่ได้ทำงานไปก่อนหน้านี้ เนื่องจากหลังจากนี้คงต้องออกจากงาน โดยทางมูลนิธิปวีณาฯ จะประสานกระทรวงแรงงานให้ได้รับความเป็นธรรม และจะพาผู้เสียหายเข้ารับความช่วยเหลือจากกรมคุ้มครองสิทธิและเสรีภาพ กระทรวงยุติธรรม เพื่อรับเงินช่วยเหลืออีกทางหนึ่ง<br/><br/>ล่าสุดพนักงานสอบสวนสน.ปทุมวัน ได้รวบรวมพยานหลักฐานภาพจากกล้องวงจรปิด สมุดบันทึกรายละเอียดรถยนต์ที่เข้าออก และเวลาที่แขกเข้าพักจากทางรีสอร์ทได้หลักฐานชัดเจน และจัดสอบสหวิชาชีพน.ส.เอ๋ ไปขอหมายจับจากศาลอาญากรุงเทพใต้ โดยศาลได้ได้อนุมัติหมายจับ นายวัชระ พวงทอง อายุ 53 ปี หัวหน้างานรักษาความปลอดภัย ในข้อหา ข่มขืนกระทำชำเรา, พรากผู้เยาว์ซึ่งเกิน 15 ปีแต่ไม่เกิน 18 ปี ไปเพื่อการอนาจาร ซึ่งเจ้าหน้าที่ตำรวจฝ่ายสืบสวนอยู่ระหว่างการติดตามตัวมารับโทษตามกฎหมายต่อไป<br/><br/>ผู้สื่อข่าวรายงานว่า สำหรับนายวัชระ พวงทอง ผู้ต้องหา ยังเคยต่อยชายเร่ร่อนจนเป็นข่าวโด่งดังเมื่อวันที่ 1 ธ.ค.2561 โดยเหตุเกิดที่สถานีรถไฟหัวลำโพง</p>
    </article>
  </body>
</html>