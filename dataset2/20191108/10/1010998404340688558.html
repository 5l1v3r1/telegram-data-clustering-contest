<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-dimitrov-shte-igrae-za-balgarija-na-atp-kap.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T10:10:00+00:00"/>
    <meta property="og:title" content="Григор Димитров ще играе за България на ATP Къп (ВИДЕО)"/>
    <meta property="og:description" content="&quot;С Щепанек не можах да намеря правилната форма&quot;, каза българският тенисист"/>
  </head>
  <body>
    <article>
      <h1>Григор Димитров ще играе за България на ATP Къп (ВИДЕО)</h1>
      <h2>"С Щепанек не можах да намеря правилната форма", каза българският тенисист</h2>
      <address>
        <time datetime="2019-11-08T10:10:00+00:00">08 Nov 2019, 10:10</time>
      </address>
      <p>Номер 20 в световната ранглиста по тенис - Григор Димитров, ще играе в отбора на България за предстоящия турнир АТР Къп. Надпреварата ще се проведе за първи път от 3 до 12 януари 2020 г. в Австралия. Участие в турнира до момента са заявили отбори на Сърбия, Хърватия, Гърция, Канада, САЩ, Русия, Италия, Белгия, Великобритания, Испания, Аржентина и други. Те ще бъдат изведени от най-големите си звезди.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fsportbtv%2Fvideos%2F2412108279031867%2F&amp;show_text=0&amp;width=560" width="560" height="311" data-service="Facebook" scrolling="no"/>
      </figure>
      <p>България получава право да участва на турнира заради доброто класиране в ранглистата на Димитров през 2019 г. </p>
      <p>"Очаквам с нетърпение да играя в АТР къп. Ще съм играещ капитан. Радвам се за младите момчета и се надявам това да е добро преживяване за тях", заяви Димитров при срещата си с българските журналисти.</p>
      <p>За последно Димитров игра за България през 2015 г. на купа "Дейвис" срещу Люксембург.</p>
      <p>Роденият в Хасково тенисист разкри, че ще се подготвя в Монте Карло, където и живее, но все още не знае с кой треньор, тъй като е прекратил взаимоотношенията си с Радек Щепанек, с който работи от средата на 2019 г. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017659.jpg"/>
        <figcaption>Снимка: Lap.bg</figcaption>
      </figure>
      <p>"С Андре Агаси винаги сме поддържали контакт. Той винаги ще бъде до мен, ако се нуждаем от него. С Радек никога не сме започвали, а просто беше междинен период да видим дали можем да работим заедно. Не можехме да намерим правилната формула и да се приспособим добре – оставаме приятели. Без треньор накрая се справих по-добре. Не съм в паника сега да намеря наставник. Винаги си мисля, че когато няма някой до мен как ще тренирам, да запазвам кортове, топки. В последните месеци се научих да правя неща, които досега не бях правил. Тази свобода ти дава да импровизираш повече. Като излезеш на корта, играеш със себе си и няма на кой друг да разчиташ.", заяви българинът.</p>
      <p>На официалната си пресконференция в София след края на сезона Димитров направи разбор на постигнатото през 2019 г. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017658.jpg"/>
        <figcaption>Снимка: Lap.bg</figcaption>
      </figure>
      <p>"Аз винаги съм режисьора във филма. След като за момента взимам такива решения, мисля, че ще продължа да бъда този човек. Нищо в мен не се е променило и мисля, че съм същия човек. Никога не съм искал ранглиста или турнири да казва кой е Григор Димитров. Искам да бъда този, който съм и мисля, че през годините съм запазил себе си и продължавам да работя в моята сфера и за моите цели. Не знам дали ще успя, но мога да се пробвам", каза той.</p>
      <p>Българският тенисист заяви, че най-тежкият му период през 2019 г. е била контузията в рамото, заради която той изпадна до 78-мо място в света.</p>
      <p>"Когато бях 70-и в света, всеки мач ми се струваше като изкачаване на планина. Промених много неща и в самата ракета, което ми даде повече свобода от бекхенд, отпусках ръката. Промени се и сервисът. В Индиън Уелс се събуждах в 3 часа през нощта с болки в рамото и всяка вечер бях в болницата. Мислех си ще се отказвам ли, какво мога да променя. Едвам вдигах чаша с вода. Сутринта отивах в болница, а вечерта се връщах", разказва той.</p>
      <p>По-късно през деня Димитров ще изнесе открит урок пред деца от Хасково в местността Кенана.</p>
    </article>
  </body>
</html>