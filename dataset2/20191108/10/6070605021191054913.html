<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/castells/Barcelona-Sabadell-acabar-revalidar-galons_0_2340366056.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:18:32+00:00"/>
    <meta property="og:title" content="Barcelona i Sabadell volen acabar l'any revalidant els galons de 9"/>
    <meta property="og:description" content="Prèvia de la diada del Clot"/>
  </head>
  <body>
    <article>
      <h1>Barcelona i Sabadell volen acabar l'any revalidant els galons de 9</h1>
      <h2>Prèvia de la diada del Clot</h2>
      <address>
        <time datetime="2019-11-08T10:18:32+00:00">08 Nov 2019, 10:18</time>
      </address>
      <p>En aquest final de temporada ens trobem amb colles que ja han complert els seus objectius i d'altres que encara tenen deures pendents. Aquest segon cas és el dels Castellers de Barcelona i els Castellers de Sabadell amb els castells de 9. Les dues colles estaran acompanyades dels Castellers de Lleida, que hi aniran amb un programa més tranquil. L'actuació serà diumenge a les 12.30 h a la plaça Valentí Almirall.</p>
      <p>Els <b>Castellers de Barcelona</b> volen acabar la celebració dels seus 50 anys de la millor manera i és per això que es plantegen un programa de màxims per a la seva última actuació de l'any. Així mateix, el gran objectiu del dia serà el 4d9f, un castell que ja han intentat tres cops enguany sense èxit. L'altre castell que també tenen clar que anirà a plaça és el 2d8f, mentre que es debaten entre el 5d8 i el 7d8 com a tercer castell. En el cas de provar la catedral seria tot just el primer intent de l'any en aquest castell. Finalment podrien tancar la diada amb el Pd6, que tampoc han coronat aquesta temporada, tot i que dependrà de l'últim assaig i de l'evolució de l'actuació.</p>
      <p>Els <b>Castellers de Sabadell</b> també tenen un deute pendent amb els castells de 9 i és que, per baixes puntuals o necessitat de donar-li alguna prova més, encara no els han provat aquesta temporada a plaça. D'aquesta manera, els saballuts també volen portar el 4d9f al Clot, un castell que acompanyaran segur del 7d8. Finalment el 2d8f no està descartat, tot i que té poques opcions, i es podrien decantar pel 3d8.</p>
      <p>Els <b>Castellers de Lleida</b> volen acabar la temporada d'una manera tranquil·la i per aquest motiu ja han descartat el 4d8. Enguany han ensopegat en diverses ocasions amb aquest castell, sigui en carregat o intent desmuntat, i no l'han pogut descarregar. D'aquesta manera, és el primer cop des del 2004 que els de la camisa bordeus acabaran una temporada sense descarregar cap castell de 8. De totes maneres sí que volen completar el vuitè 2d7 de la temporada, a més del 5d7 i el 4d7a.</p>
    </article>
  </body>
</html>