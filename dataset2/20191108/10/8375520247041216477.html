<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/kovalchuk-viznav-ukrajinska-generaciya-zupinyalas-cherez-import-elektroenergiji-z-rf-638639.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T10:20:50+00:00"/>
    <meta property="og:title" content="Ковальчук визнав – українська генерація зупинялась через імпорт електроенергії з РФ"/>
    <meta property="og:description" content="Керівник НЕК «Укренерго»: Через імпорт електроенергії з РФ, який став можливий через «поправку Геруса», довелось обмежувати виробництво електроенергії на українських станціях"/>
  </head>
  <body>
    <article>
      <h1>Ковальчук визнав – українська генерація зупинялась через імпорт електроенергії з РФ</h1>
      <address>
        <time datetime="2019-11-08T10:20:50+00:00">08 Nov 2019, 10:20</time>
      </address>
      <h4>Керівник НЕК «Укренерго»: Через імпорт електроенергії з РФ, який став можливий через «поправку Геруса», довелось обмежувати виробництво електроенергії на українських станціях</h4>
      <p>Через імпорт електроенергії з РФ, який став можливий через «поправку Геруса», довелось обмежувати виробництво електроенергії на українських станціях. Про це заявив керівник НЕК «Укренерго» Всеволод Ковальчук на прес-конференції 7 листопада.</p>
      <p>«Ви запитали, якби не було імпорту, чи була б зупинка вітрових електростанцій. На той момент, я не пам’ятаю точно значення в цю конкретно годину, але як мінімум 500 мегават сукупно з Білорусі і Росії на цю 3 годину ранку поступало. До речі, там був графік більш-менш рівномірний, тому, думаю, під тисячу. Відповідно якби цього імпорту не було, то ця тисяча мегават вироблялася б українськими виробниками, і вони б не були розвантажені і, швидше за все, розвантажувати вітропарки в ці конкретні години не довелося б», - повідомив Ковальчук.</p>
      <p>Нагадаємо, раніше експерт Українського інституту майбутнього Андріан Прокіп на своїй сторінці у Facebook повідомив, що в ніч на 5 листопада відбулися рекордні поставки електроенергії в об'єднану енергосистему України з Білорусі та Росії, що склали 1,216 МВт. При цьому вперше обмежили включення потужностей ВДЕ.</p>
      <p>18 вересня Верховна Рада прийняла закон «Про внесення змін до деяких законів України у сфері використання ядерної енергії», в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами. За словами Геруса, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським. За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з жовтнем в 3 рази - до 12 млн кВт-год / добу.</p>
      <related>
        <a href="https://glavcom.ua/economics/finances/v-ukrenergo-nagoloshuyut-shcho-ne-vidklyuchali-ukrajinski-elektrostanciji-a-obmezhuvali-jihniy-virobitok--638167.html"/>
        <a href="https://glavcom.ua/economics/finances/v-ukrenergo-viznali-shcho-vidklyuchayut-ukrajinski-elektrostanciji-cherez-rosiyskiy-import-637922.html"/>
        <a href="https://glavcom.ua/economics/finances/kolomoyskiy-postaravsya-import-elektroenergiji-z-rosiji-z-pochatku-zhovtnya-zris-udvichi-632738.html"/>
      </related>
    </article>
  </body>
</html>