<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545579.html/%D8%AA%D9%86%D8%B4-%D8%A8%DB%8C%D9%86-%D8%A2%D9%84%D9%85%D8%A7%D9%86-%D9%88-%D9%81%D8%B1%D8%A7%D9%86%D8%B3%D9%87-%D8%A8%D8%B1-%D8%B3%D8%B1-%D9%86%D8%A7%D8%AA%D9%88"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T10:44:00+00:00"/>
    <meta property="og:title" content="تنش بین آلمان و فرانسه بر سر ناتو"/>
    <meta property="og:description" content="اظهارات اخیر رئیس جمهور فرانسه علیه ناتو مبنی بر اینکه این ائتلاف نظامی دچار مرگ مغزی شده با موضع رد و مخالف مقامات آلمانی روبرو شده و انتقادهای شدیدی را به دنبال داشته است."/>
  </head>
  <body>
    <article>
      <h1>تنش بین آلمان و فرانسه بر سر ناتو</h1>
      <address>
        <time datetime="2019-11-08T10:44:00+00:00">08 Nov 2019, 10:44</time>
      </address>
      <p>اظهارات اخیر رئیس جمهور فرانسه علیه ناتو مبنی بر اینکه این ائتلاف نظامی دچار مرگ مغزی شده با موضع رد و مخالف مقامات آلمانی روبرو شده و انتقادهای شدیدی را به دنبال داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اظهارات جنجالی "امانوئل ماکرون"، رئیس جمهور فرانسه درباره ناتو خشم مقامات آلمانی را برانگیخته است.</p>
      <p> رئیس جمهوری فرانسه، در مصاحبه‌ای با نشریه معتبر "اکونومیست" از وضعیت کنونی پیمان آتلانتیک شمالی (ناتو) انتقاد کرد. او در این مصاحبه گفت: «آنچه ما امروز شاهد آن هستیم، مرگ مغزی ناتو است.»   ماکرون تصریح کرد که در ارتباط با تصمیم‌های استراتژیک هیچگونه هماهنگی میان ایالات متحده و شریکان آمریکا در ناتو وجود ندارد.   او همچنین گفت  که باید واقعیت‌های ناتو را با توجه به فعالیت‌های آمریکا از نو ارزیابی کرد. به گفته‌ ماکرون به نظر می‌رسد که آمریکایی‌ها به شریکان اروپایی خود پشت کرده‌اند.   به گفته او تصمیم دونالد ترامپ، رئیس جمهور آمریکا، در ارتباط با خروج نیروها از شمال سوریه بدون مشورت با دیگر اعضای ناتو شاهدی است بر این مدعا.   ماکرون همچنین با اشاره به عملیات نظامی ترکیه در شمال سوریه گفت، ترکیه که عضو ناتو است عملکردی "هماهنگ‌نشده و تهاجمی" از خود نشان می‌دهد، آن هم در عرصه‌ای که به مصالح امنیتی همه اعضا برمی‌گردد.   رئیس جمهور فرانسه تصریح کرد که اروپا باید اقتدار نظامی خود را باز یابد. به باور او وضعیت امنیتی جهان و همچنین سیاست‌های قدرت‌طلبانه چین سبب "تضعیف چشمگیر" قاره اروپا شده است. مکرون گفت: «اگر اروپا نتواند خود را به عنوان قدرتی جهانی ببیند، از صحنه محو خواهد شد.»   ماکرون در پاسخ به این پرسش که آیا به ماده پنجم پیمان ناتو باور دارد، گفت: «نمی‌دانم.» در ماده پنجم پیمان ناتو آمده است که حمله به یک عضو ناتو به معنای حمله به تمامی اعضای آن است و دیگر اعضا باید به یاری عضوی بشتابند که مورد حمله قرار گرفته است.   وی در بخش دیگری از سخنانش همچنین انتقاد شدیدی به آلمان وارد کرده و تاکید کرد که نقش این کشور در منطقه یورو قابل تحمل نیست. وی خطاب به آلمان گفت که شما برنده بزرگ منطقه یورو هستید و خود شما مخل کار آن هستید. آلمان باید امروزه اعتراف کند که این شرایط قابل تحمل نیست.   اظهارات انتقادآمیز رئیس جمهوری فرانسه در حالی منتشر می‌شوند که ناتو در اوایل ماه دسامبر نشست بزرگ خود را در لندن برگزار خواهد کرد. پیمان آتلانتیک شمالی امسال هفتادمین سال بنیانگذاری خود را جشن می‌گیرد.   "آنگرت کرامپ کارن بائر"، وزیر دفاع آلمان هم در سخنانی در برلین در واکنش به این اظهارات ماکرون تاکید کرد که ناتو لنگر امنیت اروپا باقی می ماند. هدف مشترک ما یک اروپای شایسته عمل است.   آنگلا مرکل، صدر اعظم آلمان هم انتقادهای رئیس جمهور فرانسه به ناتو را در اظهاراتی تند کاملا رد و تاکید کرد که من فکر می کنم که به چنین موضع گیری نیاز نبود حتی اگر ما مشکل داریم و مجبور به کنار هم بودنیم.   مرکل که بعد از دیدار با دبیر کل ناتو در برلین سخن می گفت تاکید کرد که ماکرون کلمات سخت و قاطعی را انتخاب کرده و به نظر من این طرز همکاری در ناتو نیست. مشارکت دو سوی آتلانتیک برای ما غیر قابل اجتناب است. بسیاری عرصه ها وجود دارد که این ائتلاف نظامی در آن خوب کار کرده است.   "ینز استولنبرگ"، دبیر کل ناتو هم در این باره که یک دو دستگی بین آمریکا و اروپا ایجاد شود هشدار داده و گفت: هر گونه تلاشی برای فاصله انداختن بین اروپا و آمریکای شمالی نه تنها اتحاد دو سوی آتلانتیک را تضعیف می کند بلکه جدایی در اروپا را به همراه دارد. وحدت اروپایی نمی تواند جایگزین وحدت دو سوی آتلانتیک شود.   این اظهارات ماکرون علیه ناتو در یک دوره زمانی فعالیت های فشرده دیپلماتیک رخ داد و در حال حاضر هم دبیر کل ناتو و هم وزیر امور خارجه آمریکا برای شرکت در جشن های سی امین سالگرد فروپاشی دیوار برلین در آلمان به سر می برند.   از محافل نزدیک به ماکرون شنیده می شود که مصاحبه رئیس جمهور فرانسه نه تنها ناتو را کاملا زیر سوال برد بلکه استراتژی و سیاست این نهاد را هم زیر سوال برده است.     منبع: تسنیم</p>
    </article>
  </body>
</html>