<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/samo-37-zheni-stavat-kmetove-na-obshchini-sled-izborite-406170.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T10:49:00+00:00"/>
    <meta property="og:title" content="Само 37 жени са кметове на общини след изборите"/>
    <meta property="og:description" content="Най-много общини ще бъдат управлявани от мъже с името Георги"/>
  </head>
  <body>
    <article>
      <h1>Само 37 жени са кметове на общини след изборите</h1>
      <address><time datetime="2019-11-08T10:49:00+00:00">08 Nov 2019, 10:49</time> by <a rel="author">Редактори</a></address>
      <p>Общо 37 жени ще управляват общини след Местни избори 2019, които са малка част от общо 265 общини в страната, изчисли БТА. Дами ще са начело на три областни центъра - Габрово, Ловеч и София. Начело на тези общини застават Таня Христова, Корнелия Маринова и Йорданка Фандъкова – и трите от ГЕРБ. В останалите 228 общини за кметове са избрани мъже.</p>
      <p>
        <b>37-те общини са разположени в 20 области</b>
      </p>
      <p>37-те общини, които ще бъдат управлявани от жени, са разположени на територията на 20 области в страната. В шест от регионите има по три общини с кмет от нежния пол. Дами ще ръководят Борован, Козлодуй и Мизия (обл. Враца), Ловеч, Тетевен и Троян (обл. Ловеч), Берковица, Брусарци и Георги Дамяново (обл. Монтана), Куклен, Перущица и Хисаря (обл. Пловдив), Ивайловград, Симеоновград и Харманли (обл. Хасково) и Венец, Каспичан и Смядово в Шуменска област.</p>
      <p>В пет региона има по две общини, чиито жители са гласували доверие на кметове жени. Това са Габрово и Трявна (обл. Габрово), Добричка и Крушари (обл. Добрич), Крумовград и Момчилград (обл. Кърджали), Долна Митрополия и Левски (обл. Плевен) и Копривщица и Мирково (Софийска област).</p>
      <p>Останалите 9 общини, които ще бъдат ръководени от представители на слабия пол, са разположени във Варненска област - Долни чифлик, обл. Велико Търново - Лясковец, обл. Видин - Бойница, обл. Кюстендил - Бобов дол, обл. Пазарджик - Брацигово, обл. Перник - Трън, обл. Силистра - Алфатар, София-град - столицата, и в обл. Стара Загора - Казанлък.</p>
      <p>
        <b>Най-много общини ще бъдат управлявани от мъже с името Георги</b>
      </p>
      <p>Справката на БТА показва, че новоизбраните общински кметове на местните избори носят общо 165 лични имена. Най-много общини ще бъдат управлявани от кметове със собствено име Георги - 16. Земеделци /превод на името Георги на гръцки/ ще са начело на общините Карнобат, Сунгурларе, Царево, Вълчи дол, Дългопол, Полски Тръмбеш, Ново село, Рила, Лом, Якимово, Калояново, Стамболийски, Иваново, Божурище, Нови пазар и Тунджа. Любопитното е, че в шест от тях кметове са адаши и по собствено и по фамилно име - Георги Георгиев. Съименниците са в общините Дългопол, Лом, Якимово, Калояново, Нови пазар и Тунджа.</p>
      <p>Следващото най-разпространено собствено име сред общинските кметове е Иван. То се носи от 12 новоизбрани ръководители в общините Банско, Поморие, Варна, Мездра, Севлиево, Кочериново, Луковит, Вълчедръм, Вършец, Долни Дъбник, Ботевград и Братя Даскалови. Многобройни сред кметовете са и адашите със собствено име Димитър. Те ще управляват 11 общини - Петрич, Бургас, Приморско, Ветрино, Невестино, Земен, Марица, Садово, Бяла (Русенско), Тутракан и Етрополе.</p>
      <p>В осем общини кметовете са с лично име Николай - Кресна, Несебър, Балчик, Първомай, Нова Загора, Смолян, Гълъбово и Николаево. По шест общини ще се управляват от кметове с имената Атанас и Валентин, а по четири - със собствени имена Румен, Владимир, Пламен, Христо и Петър.</p>
      <p>В по три общини ще има ръководители-съименници с имената Емил, Васил, Йордан, Костадин и Мария. 22 лични имена се носят от точно по двама градоначалници. Останалите 127 собствени имена са строго индивидуални и се носят от един кмет.</p>
      <p>Сред адашите по собствено и фамилно име са кметовете на Аврен (обл. Варна) и Павликени (обл. Велико Търново) - Емануил Манолов, както и на Кюстендил и Батак - Петър Паунов.</p>
    </article>
  </body>
</html>