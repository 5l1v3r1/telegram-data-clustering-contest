<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=401&amp;docID=327588&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-08T10:30:00+00:00"/>
    <meta property="og:title" content="&quot;הגדרה של סקורר&quot;: בספרד לא נשארו אדישים לדאבור"/>
    <meta property="og:description" content="זה לקח לו קצת זמן, אבל הרגע של חלוץ סביליה סוף סוף הגיע. הנתון המרשים, המחמאות בספרד (''הוכיח לכולם מדוע נרכש'') ותגובת לופטגי (''היה טוב מאוד''). הישראלי בכותרות"/>
  </head>
  <body>
    <article>
      <h1>"הגדרה של סקורר": בספרד לא נשארו אדישים לדאבור</h1>
      <h2>זה לקח לו קצת זמן, אבל הרגע של חלוץ סביליה סוף סוף הגיע. הנתון המרשים, המחמאות בספרד ("הוכיח לכולם מדוע נרכש") ותגובת לופטגי ("היה טוב מאוד"). הישראלי בכותרות</h2>
      <address><time datetime="2019-11-08T10:30:00+00:00">08 Nov 2019, 10:30</time> by <a rel="author">מערכת אתר ערוץ הספורט</a></address>
      <p>הרגע שלו הגיע: מונאס דאבור כבש אמש (חמישי) את שער הבכורה שלו במדי <a href="http://www.sport5.co.il/team.aspx?FolderID=2266&amp;lang=HE">סביליה</a>, ב-2:5 הגדול בחוץ על דודלאנז' במסגרת הליגה האירופית. זה קרה בדקה ה-18, אז הפציץ לרשת החשופה. 18 דקות עברו - וחלוץ נבחרת ישראל השלים צמד והפך את ההופעה בלוקסמבורג לחלומית מבחינתו. אם זה לא הספיק, הוא גם בישל פעמיים וחתם ערב נהדר.</p>
      <p>כיבושים בליגה האירופית הם לא דבר חדש מבחינת דאבור, שמצא את הרשת במפעל לא פעם במדי רד בול זלצבורג. למעשה, מאז פתיחת עונת 2016/17, אף שחקן לא כבש יותר ממונאס דאבור במפעל השני בחשיבותו באירופה, כאשר עם הצמד מול דודלאנז' הוא הגיע ל-16 שערים בליגה האירופית. אגב, אחרי שכבש את שערו הראשון הערב, דאבור עקף את ערן זהבי והפך להיות מלך השערים הישראלי במפעלים האירופאים.</p>
      <p>בספרד לא נשארו אדישים להופעה של דאבור. ב"ספורט" הקטאלוני החמיאו: "<a href="http://www.sport5.co.il/team.aspx?FolderID=2266&amp;lang=HE">סביליה</a> הלכה לשחקני הספסל שלה ונראתה טוב מאי פעם. בעיקר דאבור, שבמועדון אולי התחילו לפקפק בו, אבל הערב הוא הראה לכולם מדוע הוא נרכש מזלצבורג". ב"מארקה" כתבו: "דאבור מוניר קנו את הכרטיס לשמינית הגמר".</p>
      <p>מאמן <a href="http://www.sport5.co.il/team.aspx?FolderID=2266&amp;lang=HE">סביליה</a>, <b>ז'ולן לופטגי</b>, החמיא לחלוץ שלו בסיום: "דאבור היה טוב מאוד הערב, גם רוני לופז ומוניר נראו טוב. אני מרוצה מהניצחון הזה. היינו מרוכזים, לא זילזנו ביריבה, והשגנו ניצחון חשוב. עכשיו אנחנו עם הראש בדרבי נגד בטיס ביום ראשון".</p>
      <p>גם הבוקר דאבור המשיך לסחוט מחמאות בתקשורת המקומית: "דאברו הוריד משקל כבד מהכתפיים שלו בשער הראשון ומשם הכל השתחרר. גם כשסביליה שיחקה בצורה מבולגנת מעט, דאבור עשה סדר והוכיח שהוא ההגדרה של סקורר. חוץ מהמעורבות שלו בשערים של הקבוצה, דאבור הראה כמה יכולות מעניינות למדי. הוא סיפק כמה עקבים מרהיבים ועשה את החיים של דה יונג קלים הרבה יותר, ואלה היו רק חלק מהמחוות של הישראלי".</p>
      <figure>
        <iframe data-src="https://twitter.com/Squawka/status/1192506587597955072?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>