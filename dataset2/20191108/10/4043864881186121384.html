<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231364/"/>
    <meta property="og:site_name" content="Українська правда"/>
    <meta property="article:published_time" content="2019-11-08T10:20:40+00:00"/>
    <meta property="og:title" content="За Дубневича внесли заставу – адвокат"/>
    <meta property="og:description" content="За народного депутата Ярослава Дубневича ще до оголошення рішення Апеляційної палати Вищого антикорупційного суду внесли 100 мільйонів гривень застави, однак нардепа все одно етапували до СІЗО."/>
  </head>
  <body>
    <article>
      <h1>За Дубневича внесли заставу – адвокат</h1>
      <address>
        <time datetime="2019-11-08T10:20:40+00:00">08 Nov 2019, 10:20</time>
      </address>
      <p>За народного депутата Ярослава Дубневича ще до оголошення рішення Апеляційної палати Вищого антикорупційного суду внесли 100 мільйонів гривень застави, однак нардепа все одно етапували до СІЗО.</p>
      <p><b>Джерело:</b> коментар адвоката Дубневича Олексія Шевчука УП</p>
      <p><b>Пряма мова:</b> "Ярослава Дубневича не мали права вчора затримувати, бо за нього до моменту оголошення рішення суду внесли заставу. Ярослав Дубневич ще вчора виконав рішення суду.</p>
      <p>Учора серйозний злочин вчили співробітники НАБУ. Бо коли у суді їм показали платіжки про внесену заставу, вони взяли людину і повезли в СІЗО. У рішенні суду немає жодного пункту про те, що співробітниками НАБУ дозволено етапувати Дубневича. Також у рішенні немає жодного слова про Лук’янівське СІЗО.</p>
      <p>Вчора вчинили злочин троє співробітників НАБУ і хтось з офісу президента або інших коридорів влади, хто дав вказівку терміново його затримати за повної відсутності ризиків".</p>
      <p><b>Деталі:</b> За словами Шевчука, заставу вносили 6 та 7 листопада кілька осіб. І станом на момент виголошення рішення АП ВАКС – за Дубневича внесли 100 мільйонів гривень застави – на 10 мільйонів більше, ніж визначила апеляція.</p>
      <p>Він також додав, що 8 листопада до Шевченківського суду уже подали заява про незаконне затримання Дубневича. Шевчук прогнозує, що в понеділок-вівторок буде готове звернення до ЄСПЛ про те, що народного депутата незаконно затримали при наявності діючого запобіжного заходу – застава.   </p>
      <p>За словами захисника, він наразі не знає, де перебуває Дубневич, "бо ні в одному пункті рішення суду не написано, де має перебувати Дубневич, і хто його має етапувати".</p>
      <p>Він прогнозує, що його підзахисний може перебувати у Лук’янівському СІЗО, бо ІТТ в Аскольдовому провулку підвідомчий СБУ, ІТТ – підвідомчий будь-кому, доки не винесено рішення суду. Але не виключає, що його клієнт може знайтися і "десь у Хмельницькому".</p>
      <p>Шевчук додав, що вже звернувся до НАБУ з питанням, куди етапували Дубневича.   </p>
      <p>"Українська правда" також звернулась до НАБУ з проханням надати інформацію про місцеперебування Дубневича.</p>
      <p><b>Що було раніше:</b> 7 листопада Апеляційна палата Вищого антикорупційного суду визначила для Дубневича запобіжний захід у вигляді <a href="https://www.pravda.com.ua/news/2019/11/7/7231319/">тримання під вартою</a> з альтернативою застави 90 мільйонів гривень.</p>
      <p>
        <i>
          <b>Читайте також: <a href="https://www.pravda.com.ua/articles/2019/10/31/7230608/">Поїзд зрушив. Як Дубневич став першим доторканним депутатом нової Ради</a></b>
        </i>
      </p>
      <p>
        <b>Передісторія:</b>
      </p>
      <ul>
        <li>31 жовтня Верховна Рада зняла з Ярослава Дубневича недоторканність і <a href="https://www.pravda.com.ua/news/2019/10/31/7230583/">дозволила арешт </a>нардепа. Того ж дня Дубневичу <a href="https://www.pravda.com.ua/news/2019/10/31/7230587/">вручили підозру.</a></li>
        <li>2 листопада  Вищий Антикорупційний суд обрав нардепу Ярославу Дубневичу, якого <a href="https://www.pravda.com.ua/news/2019/10/17/7229311/">підозрюють </a>у розкраданні понад 93 мільйонів гривень на схемі із закупівлями в "Укрзалізниці", <a href="https://www.pravda.com.ua/news/2019/11/2/7230823/">запобіжний захід</a> у вигляді застави у розмірі 100 мільйонів гривень </li>
        <li>Дубневич після суду заявив, що не знає, як зможе <a href="https://www.pravda.com.ua/news/2019/11/2/7230825/">знайти</a> таку суму.</li>
        <li>4 листопада подав <a href="https://www.pravda.com.ua/news/2019/11/4/7230925/">апеляцію </a>на рішення суду.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/8/7231359/"/>
        <a href="https://www.pravda.com.ua/news/2019/11/7/7231319/"/>
        <a href="https://www.pravda.com.ua/news/2019/11/7/7231287/"/>
      </related>
    </article>
  </body>
</html>