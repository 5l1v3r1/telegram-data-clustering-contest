<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-espanyoles-10-novembre-JxCat-Laura-Borras_0_2340366039.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:03:01+00:00"/>
    <meta property="og:title" content="ERC, JxCat i la CUP participaran en els actes promoguts per Tsunami en la jornada de reflexió"/>
    <meta property="og:description" content="En el cas de Junts, però, no hi aniran candidats al 10-N: &quot;No facilitarem la repressió&quot;"/>
  </head>
  <body>
    <article>
      <h1>ERC, JxCat i la CUP participaran en els actes promoguts per Tsunami en la jornada de reflexió</h1>
      <h2>En el cas de Junts, però, no hi aniran candidats al 10-N: "No facilitarem la repressió"</h2>
      <address>
        <time datetime="2019-11-08T10:03:01+00:00">08 Nov 2019, 10:03</time>
      </address>
      <p>ERC, la CUP i Junts per Catalunya participaran en les accions previstes el dia de reflexió en el marc de la <a href="https://www.ara.cat/politica/Tsunami-Democratic-activitat-jornada-reflexio_0_2335566627.html">protesta promoguda per Tsunami Democràtic.</a> Ara bé, en el cas de JxCat no hi aniran els candidats a les eleccions del 10 de novembre per evitar sancions de la Junta Electoral. Així ho ha explicat la candidata del partit a les espanyoles d'aquest diumenge, Laura Borràs, en una roda de premsa a l'ACN, en què ha afirmat que JxCat "no facilitarà mai les coses als que volen reprimir". "Estem parlant de tenir intel·ligència davant l'estat espanyol. No els posarem les coses fàcils", ha expressat Borràs en resposta a aquesta qüestió.</p>
      <p>En el cas d'Esquerra, hi haurà representants del partit en "totes les places del país" i, a Barcelona, els candidats Joan Josep Nuet, Rut Ribas i Pilar Vallugera <b>-informa Quim Bertomeu-</b>. Per la seva banda, la CUP també hi participarà, però a diferència de JxCat també ho faran els candidats. Els tres primers candidats de la CUP per Barcelona,  Mireia Vehí, Albert Botran i Eulàlia Reguant, participaran als actes que ha organitzat el Tsunami a Barcelona, mentre que Mariona Quadrada, candidata per Tarragona, participarà dels actes organitzats a Reus i el número 1 per Lleida, Francesc Gabarrell, als actes de la mateixa ciutat <b>-informa Xavi Tedó-</b>.   </p>
      <figure>
        <a href="https://www.ara.cat/2019/10/29/politica/CUP-Mireia-Vehi-Congres-Diputats_2334376678_66972936_1000x1500.jpg">
          <img src="https://www.ara.cat/2019/10/29/politica/CUP-Mireia-Vehi-Congres-Diputats_2334376678_66972936_1000x1500.jpg"/>
        </a>
        <figcaption>La candidata de la CUP a les eleccions del 10-N, Mireia Vehí, ahir adurant la presentació de l'estratègia electoral l Congrés de Diputats / JUAN CARLOS HIDALGO / EFE</figcaption>
      </figure>
      <p>La llei electoral prohibeix que es difongui propaganda electoral o es realitzin actes un cop s'acaba la campanya (el termini és aquest divendres a les dotze de la nit), tot i que afegeix que aquestes "limitacions s'estableixen sense perjudici de les activitats realitzades pels partits, coalicions i federacions en l'exercici de les seves funcions constitucionalment reconegudes i, en particular, en l'article 20 de la Constitució [sobre participació política]". Des de JxCat s'agafen a aquest darrer fragment per incloure el dret a la manifestació en aquesta activitat habitual dels partits. A parer de Borràs, la jornada de protesta és un "senyal de normalitat democràtica".</p>
      <p>Segons ha anunciat Tsunami Democràtic, hi ha 300 actes previstos a tot el país, mentre que a Barcelona es faran concerts a plaça Catalunya. Tanmateix, hi pot haver novetats aquest divendres sobre aquesta qüestió: <a href="https://www.ara.cat/politica/eleccions-generals-10-novembre-PP-Junta-Electoral-Tsunami-jornada-reflexio_0_2338566355.html">ahir el PP va presentar un recurs davant la Junta Electoral Central</a> per prohibir aquesta convocatòria i l'ens ha de respondre abans del dia encerclat.</p>
      <figure>
        <iframe data-src="https://twitter.com/tsunami_dem/status/1192738756144578560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ara bé, quan han preguntat a la candidata de JxCat si aquestes concentracions s'allarguen també el dia de la votació, ha estat clara: "Demanem que la gent surti a votar durant la jornada electoral". A parer de Borràs, s'ha de fer notar a les urnes que l'independentisme vol exercir els "principis democràtics més essencials" i "derrotar l'Estat". "Votar serà la nostra protesta", ha afirmat.</p>
    </article>
  </body>
</html>