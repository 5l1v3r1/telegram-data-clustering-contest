<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/novyna/polityka/sud-prodovzhyv-rozsliduvannya-spravy-hrymchaka"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T10:20:02+00:00"/>
    <meta property="og:title" content="Суд продовжив розслідування справи Гримчака"/>
    <meta property="og:description" content="Антикорупційний суд задовольнив прохання Національного бюро про продовження строків досудового розслідування."/>
  </head>
  <body>
    <article>
      <h1>Суд продовжив розслідування справи Гримчака</h1>
      <address>
        <time datetime="2019-11-08T10:20:02+00:00">08 Nov 2019, 10:20</time>
      </address>
      <p>
        <b>Суд продовжив досудове розслідування у кримінальному провадженні за підозрою колишнього заступника міністра з питань тимчасово окупованих територій і внутрішньо переміщених осіб Юрій Гримчака у зловживанні впливом до 14 лютого.</b>
      </p>
      <p>Таке рішення 6 листопада ухвалив Вищий антикорупційний суд за результатами розгляду клопотання НАБУ і САП, повідомили «Слово і Діло» у НАБУ.</p>
      <p>За словами співрозмовника, досудове слідство продовжили до 6 місяців. Він також повідомив, що наступного тижня буде продовження запобіжного заходу Гримчаку.</p>
      <p>Як відомо, <a href="https://www.slovoidilo.ua/2019/08/14/novyna/polityka/pravooxoronczi-provodyat-zatrymannya-zastupnyka-ministra-tot-hrymchaka">ексзаступника міністра та його помічника затримали за підозрою в одержанні неправомірної вигоди</a>. Пізніше <a href="https://www.slovoidilo.ua/2019/08/15/novyna/polityka/hpu-vysunula-pidozru-hrymchaku">їм повідомили про підозру у шахрайстві</a>.</p>
      <p>За версією слідства, <a href="https://www.slovoidilo.ua/2019/08/15/novyna/polityka/nabu-rozpovily-detali-spravy-hrymchaka">Гримчак пообіцяв за гроші вирішити два питання представнику приватної компанії</a>. Так, він під час розмови із вказаним представником дізнався, що той намагається вирішите одне питання в суді, а саме стягнення боргу з іншої фірми. Ексзаступник міністра нібито пообіцяв за 100 тисяч доларів вирішити це питання, звернувшись до ексзаступника генерального прокурора, щоб той повпливав на голову Касаційного цивільного суду, а той вплинув вже на суддів цього суду. За даними «Слово і Діло», йдеться про Анжелу Стрижевську.</p>
      <p>У подальшому сума неправомірної вигоди була зменшена до 80 тисяч доларів. Після одержання першої частини неправомірної вигоди в сумі 50 тисяч доларів заступник міністра та його «помічник» розподілили кошти між собою. Другу частину у сумі 30 тисяч доларів їм було передано 14 серпня.</p>
      <p>Також, за даними НАБУ, Гримчак дізнався від цього ж представника фірми й про іншу його проблему, а саме тривалої процедури погодження дозвільних документів на здійснення будівельних робіт на земельних ділянках у Києві, які відповідно до Закону України «Про охорону культурної спадщини» належать до пам'яток культурної спадщини.</p>
      <p>Дізнавшись про це, він нібито запропонував свої «послуги» із забезпечення погодження проектної документації за грошову винагороду у розмірі 1 млн дол. Як запевняли учасники корупційної схеми, вказана сума начебто мала бути розподілена між керівниками та службовими особами виконавчих органів влади, серед яких: Міністерство культури України, Міністерство юстиції України, Український державний інститут культурної спадщини, Київська міська державна адміністрація та інші.</p>
      <p>Нагадаємо, <a href="https://www.slovoidilo.ua/2019/10/08/novyna/polityka/sud-prodovzhyv-aresht-hrymchaka-misyacz">суд продовжив арешт Гримчака до 14 листопада</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/22/novyna/polityka/hpu-perekvalifikuvala-spravu-hrymchaka-advokat"/>
        <a href="https://www.slovoidilo.ua/2019/09/23/novyna/polityka/nazk-znajshlo-deklaracziyi-hrymchaka-porushen-miljon"/>
        <a href="https://www.slovoidilo.ua/2019/09/06/novyna/pravo/sud-vyrishyv-zalyshyty-hrymchaka-vartoyu"/>
      </related>
    </article>
  </body>
</html>