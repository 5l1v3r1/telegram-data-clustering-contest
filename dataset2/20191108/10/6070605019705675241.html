<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Naturgy-MEUR-Ajuntament-Barcelona-despres_0_2340366048.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:09:23+00:00"/>
    <meta property="og:title" content="Naturgy paga 13,7 M€ a l'Ajuntament de Barcelona després de vuit anys de litigis"/>
    <meta property="og:description" content="La companyia ingressa els diners després de la sentència del Suprem en contra seu"/>
  </head>
  <body>
    <article>
      <h1>Naturgy paga 13,7 M€ a l'Ajuntament de Barcelona després de vuit anys de litigis</h1>
      <h2>La companyia ingressa els diners després de la sentència del Suprem en contra seu</h2>
      <address>
        <time datetime="2019-11-08T10:09:23+00:00">08 Nov 2019, 10:09</time>
      </address>
      <p>Naturgy Generación, la filial de generació elèctrica de Naturgy (l'antiga Gas Natrual), ha pagat 13,7 milions d'euros a l'Ajuntament de Barcelona en concepte de l'impost sobre construccions, instal·lacions i obres (ICIO) corresponents a les obres de la central tèrmica de cicle combinat del port de Barcelona, que es van finalitzar l'any 2010, segons ha informat l'Ajuntament.</p>
      <p>El pagament s'ha produït ara, després de vuit anys de litigis que van acabar recentment amb una sentència del Tribunal Suprem que establia que la companyia energètica havia de liquidar aquest impost municipal. L'Ajuntament va recórrer l'impagament el 2011 als tribunals i les diferents instàncies judicials li van anar donant la raó, fins i tot el Suprem.</p>
      <p>L'ICIO és un impost municipal i la seva regulació depèn de les ordenances municipals. L'Ajuntament va iniciar els tràmits per liquidar aquest impost en aquesta instal·lació a finals del 2011. El cost inicial de l'obra era de més de 444 milions d'euros. L'any 2012 es va procedir a la liquidació de l'impost per import de 13,7 milions.</p>
      <p>Però Naturgy va litigar i <a href="https://www.ara.cat/societat/Condemna-Natural-MEUR-Port-Barcelona_0_1841216039.html">el 2017 el jutjat del contenciós número 4 de Barcelona va avalar la liquidació</a>. Una sentència que va ser ratificada pel Tribunal Superior de Justícia de Catalunya el 2018 i avalada pel Suprem el març del 2019, després de desestimar els recursos de la companyia energètica.</p>
    </article>
  </body>
</html>