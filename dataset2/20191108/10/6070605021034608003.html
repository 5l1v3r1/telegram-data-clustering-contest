<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/MIchel-Bloomberg-presentar-se-presidencia-EUA_0_2340366045.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:15:45+00:00"/>
    <meta property="og:title" content="Michael Bloomberg es planteja presentar-se a la presidència dels EUA"/>
    <meta property="og:description" content="El milionari exalcalde de Nova York creu que cap dels candidats demòcrates pot derrotar Trump"/>
  </head>
  <body>
    <article>
      <h1>Michael Bloomberg es planteja presentar-se a la presidència dels EUA</h1>
      <h2>El milionari exalcalde de Nova York creu que cap dels candidats demòcrates pot derrotar Trump</h2>
      <address>
        <time datetime="2019-11-08T10:15:45+00:00">08 Nov 2019, 10:15</time>
      </address>
      <p>El multimilionari exalcalde de Nova York Michael Bloomberg s'està plantejant seriosament presentar candidatura a la presidència dels Estats Units, tot i haver-ho descartat fa temps. Segons un comunicat fet públic per un dels seus assessors, Howard Wolfson, Bloomberg "està cada cop més preocupat perquè els candidats actuals [a la nominació demòcrata] no estan ben posicionats" per guanyar el republicà Donald Trump a les pròximes eleccions, el novembre del 2020.</p>
      <p>Es preveu que Bloomberg, de 77 anys, presenti aquesta mateixa setmana la seva petició formal de candidatura, ja que ha enviat personal a Alabama per recollir firmes i presentar la seva candidatura inicial en aquell estat. Bloomberg fa setmanes que sospesa en privat ser candidat a la presidència dels EUA però encara no ha pres cap decisió ferma, segons Wolfson.<br/><br/>Però segons<i> The New York Times</i>, l'exalcalde de Nova York va trucar aquest dijous a diversos demòcrates destacats per dir-los que estava estudiant seriosament entrar a la cursa, inclòs l'exsenador Harry Reid de Nevada, el retirat líder de la majoria que segueix sent un agent de poder en l'estat de caucus inicial.</p>
      <p>Bloomberg, que va mantenir una relació cordial amb Trump quan era alcalde de Nova York, ara veu el magnat immobiliari com una "amenaça sense precedents per a la nació" nord-americana, però tampoc veu preparat per derrotar-lo cap dels candidats que hi ha haurà al tauler demòcrata.</p>
      <p><a href="https://www.ara.cat/internacional/Tots-Elisabeth-Warren-dels-EUA_0_2326567397.html">L'ascens en les enquestes de la senadora de Massachusetts Elilzabeth Warren</a>, representant dels sectors més a l'esquerra del partit i que ha fet bandera de la lluita contra les desigualtats econòmiques i de l'augment de taxes als més rics, preocupa els sectors més moderats del partit, tenint en compte, a més, que algunes enquestes recents assenyalen que ni Warren ni <a href="https://www.ara.cat/internacional/Sanders-Warren-revolucio-Estats-Units_0_2279772194.html">l'altre candidat de l'ala progressista, el senador de Vermont Bernie Sanders</a>, no aconseguirien derrotar Trump.</p>
      <p>Si Bloomberg entra en campanya ho faria en competició directa amb el candidat que encara es manté com el més ben posicionat a nivell estatal, l'exvicepresident Joe Biden. Tots dos tenen una visió més centrista i estrets vincles amb l'establishment polític, però, a més, Bloomberg compta amb una immensa fortuna personal per fer campanya.</p>
    </article>
  </body>
</html>