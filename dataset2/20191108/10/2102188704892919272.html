<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/8/653474/"/>
    <meta property="og:site_name" content="Экономическая правда"/>
    <meta property="article:published_time" content="2019-11-08T10:32:00+00:00"/>
    <meta property="og:title" content="Риски государственного долга, или Как лучше занимать"/>
    <meta property="og:description" content="В 2019 году нерезиденты не только пробовали гривневый долг Украины, но и смаковали им. Как это повлияло на долговые показатели? (укр)"/>
  </head>
  <body>
    <article>
      <h1>Риски государственного долга, или Как лучше занимать</h1>
      <h2>В 2019 году нерезиденты не только пробовали гривневый долг Украины, но и смаковали им. Как это повлияло на долговые показатели? (укр)</h2>
      <address><time datetime="2019-11-08T10:32:00+00:00">08 Nov 2019, 10:32</time> by <a rel="author" href="https://www.epravda.com.ua/rus/authors/5912fd18ea5ae/" target="_blank">Тарас Котович</a></address>
      <p>Упродовж 2019 року Мінфін доклав чимало зусиль, щоб збільшити позики у гривні, зменшуючи валютний ризик для бюджету.</p>
      <p>На перший погляд, це коштує бюджету чимало грошей, бо за гривневим боргом відсоткові ставки більш ніж удвічі вищі за позики у доларах і тим паче у євро.</p>
      <p>Насправді це не зовсім так.</p>
      <p>Збільшення частки гривневого боргу з початку 2019 року на 7 процентних пунктів мало переважно позитивні наслідки, роблячи боргові виплати більш прогнозованими, зменшуючи потребу бюджету у валютних коштах, а також значно покращуючи боргові показники.</p>
      <p>Державний борг України на дві третини складається з позик в іноземних валютах, і кожна зміна курсу гривні до іноземних валют одразу позначається на боргових показниках.</p>
      <h3>Валютний борг значно збільшив витрати бюджету</h3>
      <p>Коли у 2014 році почалося стрімке падіння курсу гривні, буквально за рік обсяг боргу почав різко змінюватися. У гривневому еквіваленті за 2014 рік він зріс майже удвічі: з 584 млрд грн до 1,1 трлн грн.</p>
      <p>Відповідно, відношення боргу до ВВП майже подвоїлося, збільшившись з 39,9% наприкінці 2013 року до 69,4% через рік і до 79% — в кінці 2015 року. Те саме відбулося з витратами на обслуговування боргу. Вони зросли з 34 млрд грн до 51 млрд грн, а порівняно з доходами бюджету — з 10% до 14%.</p>
      <figure>
        <img src="https://eimg.pravda.com/images/doc/9/7/9728a98-1.jpg"/>
        <figcaption>Відношення боргу до ВВП<br/>Мінфін, Держстат, ICU, 2019 рік — розрахунки ICU</figcaption>
      </figure>
      <p>Такі зміни на 2014-2015 роки у державному бюджеті не закладалися, а виплачувати треба було все й незалежно від обсягу коштів, передбачених у законі про державний бюджет. Саме цього вимагає бюджетний кодекс.</p>
      <p>Тому поступове збільшення гривневої частки боргу, яка значно скоротилася у 2015 році, — дуже важлива річ для бюджету, оскільки дозволяє більш чітко планувати виплати за державним боргом, а також зменшує ризик, що в разі ослаблення гривні у бюджеті не вистачить грошей на виплати.</p>
      <p>Весь борг держави, включаючи гарантовані нею позики, протягом останніх п'яти років у перерахунку на іноземну валюту постійно зростав. Донедавна це відбувалося і з гривневим еквівалентом, адже гривня з року в рік втрачала позиції, а 70% боргу було саме у валюті, та й нові позики були переважно валютні. Це був основний шлях поповнити валютні рахунки для боргових виплат.</p>
      <figure>
        <img src="https://eimg.pravda.com/images/doc/c/5/c5522a2-2.jpg"/>
        <figcaption>Борг при перерахунку у різні валюти<br/>Мінфін, ICU</figcaption>
      </figure>
      <p>Оскільки велика частина боргу була у валюті, це відбирало все більшу частину доходів бюджету. У 2015 році понад 16% доходів бюджету було спрямовано саме на обслуговування боргу, тоді як у 2012 році — менше 7,5%.</p>
      <p>Loading...</p>
      <h3>Як вплинув приплив нерезидентів на обслуговування боргу</h3>
      <p>Що ж відбувається в останні два роки, коли ми спостерігаємо чималий приплив іноземних коштів у гривневий державний борг? У 2018 році це підтримало гривню, а разом із збільшенням українського експорту дозволило їй навіть укріпитися порівняно з початком 2018 року.</p>
      <p>Нерезиденти спробували гривневий борг, але не мали бажання затримуватися у ньому надовго. Через це гривнева частка боргу навіть скоротилася з 30% до 29%, а зростання доходної частини бюджету і динаміка курсу дозволили витратити на обслуговування боргу вже не 14% доходів, як у 2017 році, а 12,5%.</p>
      <p>2019 рік відчутно підтримав державу в питанні боргу. Приплив нерезидентів, які вирішили не лише спробувати, а й посмакувати гривневим боргом, дозволив поступово рухатися в бік збільшення строків позик і зменшення їхньої вартості, а як наслідок — позитивно впливати на боргові показники.</p>
      <p>У той час як гривня залишається стабільною, а позики зміщуються у бік гривні, загальний обсяг боргу в перерахунку на валюту буде збільшуватися — за дев'ять місяців 2019 року він зріс до майже 83 млрд дол. Однак у гривневому еквіваленті борг скоротився до меш ніж 2 трлн грн, а гривнева частка зросла на 7 п. п. до 36%.</p>
      <figure>
        <img src="https://eimg.pravda.com/images/doc/f/e/fe40580-3.jpg"/>
        <figcaption>Валютна структура боргу<br/>Мінфін, ICU</figcaption>
      </figure>
      <h3>Відносні показники боргу мають позитивну динаміку</h3>
      <p>Найцікавіше виглядають відносні показники боргу, адже відношення боргу до ВВП суттєво скорочується. За розрахунками, відношення боргу до ВВП упевнено рухається до 50%. Залежно від показника росту ВВП у третьому-четвертому кварталах та курсу гривні в кінці 2019 року воно може скоротитися ще більше.</p>
      <p>Те саме і з витратами на обслуговування боргу.</p>
      <p>У 2019 році більшість виплат уже здійснено. З майже 100 млрд грн річних виплат на четвертий квартал припадає менше 5%. Тож за умови, що в четвертому кварталі збір доходів бюджету буде не гіршим, ніж у попередні дев'ять місяців, відношення витрат на обслуговування до доходів бюджету може становити менше 10%, тобто воно може вийти на рівень 2013 року чи навіть виявитися кращим.</p>
      <figure>
        <img src="https://eimg.pravda.com/images/doc/3/5/3500224-4.jpg"/>
        <figcaption>Доходи держбюджету і відношення обслуговування боргу до доходів<br/>Джерело: Мінфін, Держстат, ICU, 2019 рік — розрахунки ICU</figcaption>
      </figure>
    </article>
  </body>
</html>