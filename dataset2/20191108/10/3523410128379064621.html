<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638771/%D8%A2%D9%85%D8%A7%D8%AF%DA%AF%DB%8C-%DB%B9%DB%B5-%D8%AF%D8%B1%D8%B5%D8%AF%DB%8C-%D9%85%D8%B1%D8%A7%DA%A9%D8%B2-%D8%AD%D8%B3%D8%A7%D8%B3-%D8%A7%DB%8C%D8%B1%D8%A7%D9%86-%D8%AF%D8%B1-%D8%B2%D9%85%D8%A7%D9%86-%D9%82%D8%B7%D8%B9-%D8%A8%D8%B1%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T10:43:00+00:00"/>
    <meta property="og:title" content="آمادگی ۹۵ درصدی مراکز حساس ایران در زمان قطع برق"/>
    <meta property="og:description" content="در رزمایش امسال قطع برق و ارزیابی آماده‌به‌کاری مولدهای اضطراری کشور، ۹۵ درصد مراکز حساس ایران آمادگی قابل قبولی در شرایط قطع برق داشتند."/>
  </head>
  <body>
    <article>
      <h1>
        <a href="https://www.bultannews.com/fa/news/638771/%D8%A2%D9%85%D8%A7%D8%AF%DA%AF%DB%8C-%DB%B9%DB%B5-%D8%AF%D8%B1%D8%B5%D8%AF%DB%8C-%D9%85%D8%B1%D8%A7%DA%A9%D8%B2-%D8%AD%D8%B3%D8%A7%D8%B3-%D8%A7%DB%8C%D8%B1%D8%A7%D9%86-%D8%AF%D8%B1-%D8%B2%D9%85%D8%A7%D9%86-%D9%82%D8%B7%D8%B9-%D8%A8%D8%B1%D9%82">آمادگی ۹۵ درصدی مراکز حساس ایران در زمان قطع برق</a>
      </h1>
      <h2>در رزمایش امسال قطع برق و ارزیابی آماده‌به‌کاری مولدهای اضطراری کشور، ۹۵ درصد مراکز حساس ایران آمادگی قابل قبولی در شرایط قطع برق داشتند.</h2>
      <address><time datetime="2019-11-08T10:43:00+00:00">08 Nov 2019, 10:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در هفته‌ای که گذشت شاهد برگزاری هشتمین رزمایش<b> قطع برق</b> و ارزیابی آماده‌به‌کاری <b>مولدهای اضطراری</b> کشور با میزبانی شرکت توزیع نیروی برق تهران بزرگ بودیم.</p>
      <p>در این رزمایش که در تمامی استان‌های کشور به صورت همزمان اجرا شد، بخشی از مراکز حساس و حیاتی هر استان برای قطع چند دقیقه‌ای برق انتخاب شدند و در نتیجه این قطع برق، میزان آماده به‌کاری مولدهای اضطراری این مراکز به وسیله 348 اکیپ در کل کشور بررسی و گزارش آن به ستاد برگزاری در شرکت توزیع برق تهران بزرگ ارسال شد.</p>
      <p><b>غلامرضا جلالی</b>، رئیس سازمان پدافند غیرعامل ایران در خصوص این رزمایش و نتایج آن گفت: در رزمایش امسال نسبت به سال گذشته موفقیت های بیشتری داشتیم و حدود 95 درصد دستگاه‌ها توانستند در ارزیابی اولیه، عملکرد مثبتی را نشان دهند.</p>
      <p>وی افزود: حدود 5 درصد از مراکز مهم در زمان قطع برق و آماده به‌کاری مولدهای اضطراری با مشکل مواجه بودند و علاوه بر این با مراکز نظامی نیز برای اجرای این رزمایش هماهنگی اجرایی نشده بود، البته برای آنها در چهارچوب خودشان، این کار انجام می شود.</p>
      <p>سردار جلالی با بیان اینکه "با تهدیداتی از سوی کشورهای متخاصمی چون امریکا در زمینه های گوناگون از جمله برق مواجه‌ایم"، گفت: به طور مثال تهدیداتی پیش از این از طریق سیستم سایبری از سوی امریکا علیه ونزوئلا انجام شده، از اینرو ارتقای تاب‌آوری ما در حوزه برق می‌تواند بسیار مهم باشد.</p>
      <p>وی ادامه داد: بنابراین همه دستگاه‌های دارای اهمیت حیاتی و مهم، بایستی حتما مولدهای برق اضطراری داشته باشند.</p>
      <p> </p>
    </article>
  </body>
</html>