<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/slar-sammen-monster-selskaper/"/>
    <meta property="og:site_name" content="Kampanje"/>
    <meta property="article:published_time" content="2019-11-08T10:52:31+00:00"/>
    <meta property="og:title" content="Nent-eide Monster slår sammen selskaper og tilbyr ansatte sluttpakker"/>
    <meta property="og:description" content="- Vi tror at vi for fremtiden bør være noen færre enn det vi er i dag, sier Monster-sjef Ingvild Daae."/>
  </head>
  <body>
    <article>
      <h1>Nent-eide Monster slår sammen selskaper og tilbyr ansatte sluttpakker</h1>
      <address><time datetime="2019-11-08T10:52:31+00:00">08 Nov 2019, 10:52</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Vi tror at vi for fremtiden bør være noen færre enn det vi er i dag, sier Monster-sjef Ingvild Daae.</b>
      </p>
      <p>
        <i>Saken er oppdatert med flere kommetnarer fra administrerende direktør Ingvild Daae i Monster.</i>
      </p>
      <p>Monster har besluttet å fusjonere datterselskapene Monster Scripted og Monster Entertainment med morselskapet Monster AS. Det skriver produksjonsselskapet i en pressemelding i dag.</p>
      <p>– Vi har lenge jobbet som ett selskap. All strategi, administrasjon og etterarbeid er allerede i morselskapet og nå innlemmer vi døtrene også. Dette er det eneste riktige for oss. Ofte sitter kompetansen på tvers av selskapene og vi ønsker å enkelt kunne dele på denne, sier administrerende direktør <b>Ingvild Daae</b> i meldingen.<br/><br/><b>- Målet er å gi et bedre tilbud<br/>Vegard Stenberg Eriksen</b> skal ha ansvar for drama-avdelingen i Monster. Han <a href="https://kampanje.com/link/526249302cea42728d95ea9a5ec10f41.aspx"><b>ankom selskapet i høst</b></a> etter 13 år i NRK. <b>Eva Rolland Korshamn</b> vil fortsette å lede Entertainment-avdelingen. Begge vil rapportere til administrerende direktør Ingvild Daae. </p>
      <p>Monster er det største TV-produksjonsselskapet til Nordic Entertainment Group (Nent Group) i Norge. De står bak produksjoner som «Stjernekamp», «Skal vi danse», «Grenseland», «Gåten Orderud» og den kommende Netflix-serien «Blodtur».</p>
      <p><b>Les mer: <a href="https://kampanje.com/link/4812b6bfa5bf42d8b7a4f05133c0c54e.aspx">Orderud-produsent vokser med true crime - varsler flere nye krimsatsinger</a></b><br/><br/>- For våre kunder og samarbeidspartnere ønsker vi at dette skal være et pluss. Kontaktpunktene i selskapet blir de samme som før både for Drama og Entertainment, men målet er å kunne gi kunder og samarbeidspartnere et enda bedre tilbud når vi kan tilby en bredere kompetanse inn i de ulike<br/>prosjektene, sier Daae.</p>
      <p><b>Utelukker ikke nedbemanning</b><br/>Omorganiseringen skjer samtidig med at eieren Nent Group tar store grep og kutter i det norske hovedkontoret.</p>
      <p>- Gjør dere dette etter beskjed fra konsernledelsen?</p>
      <p>- Nei, dette gjør vi fordi har lenge hatt lyst til å gjøre det. Vi har vært topptunge og organiserer vi oss på en annen måte for å bli litt smidigere, sier Daae.</p>
      <p>Monster har i dag 45 ansatte. I forbindelse med omorganiseringen skal Monster ha tilbudt enkelte ansatte frivillige sluttavtaler.</p>
      <p>- Det er snakk om 5-8 årsverk, sier Daae til Kampanje.</p>
      <p>Hun forteller at de hele tiden ser på om de har riktig rigg eller om de må kutte i bemanningen.</p>
      <p>- Vi tror at vi for fremtiden bør være noen færre enn det vi er i dag for å kunne være så tilpasningsdyktige som mulig, legger hun til.</p>
      <p>
        <b>Les mer: N<a href="https://kampanje.com/link/9992c495e88e455daa30da9a66577ff5.aspx">ent-topper i kø ut døra: - Forstår at det kreves radikale grep</a></b>
      </p>
    </article>
  </body>
</html>