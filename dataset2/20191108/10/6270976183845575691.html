<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/opublikuvaly-zminy-do-byudzhetu-2019/"/>
    <meta property="og:site_name" content="Рубрика"/>
    <meta property="article:published_time" content="2019-11-08T10:06:17+00:00"/>
    <meta property="og:title" content="Опублікували зміни до бюджету-2019"/>
    <meta property="og:description" content="Закон “Про внесення змін до закону “Про державний бюджет України на 2019 рік” у п’ятницю, 8 листопада, був опублікований у виданні “Голос України”. Документ набуде чинності з дня, наступного за днем ​​опублікування. Документом передбачається додаткове фінансування програми “Реструктуризація вугільних шахт” у сумі 1 млрд гривень, що дозволить забезпечити своєчасну виплату заробітної плати шахтарям і не […]"/>
  </head>
  <body>
    <article>
      <h1>Опублікували зміни до бюджету-2019</h1>
      <address><time datetime="2019-11-08T10:06:17+00:00">08 Nov 2019, 10:06</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/byudzhet-2019-620x410.jpg"/>
      </figure>
      <p>
        <b>
          <b>Закон “Про внесення змін до закону “Про державний бюджет України на 2019 рік” у п’ятницю, 8 листопада, був опублікований у виданні </b>
          <a href="http://www.golos.com.ua/article/323751">
            <b>“Голос України”.</b>
          </a>
          <b> Документ набуде чинності з дня, наступного за днем ​​опублікування.</b>
        </b>
      </p>
      <p>Документом передбачається додаткове фінансування програми “Реструктуризація вугільних шахт” у сумі 1 млрд гривень, що дозволить забезпечити своєчасну виплату заробітної плати шахтарям і не допустити відключення шахт від електропостачання.</p>
      <p>Також підвищується грошове забезпечення військовослужбовців Держприкордонслужби, Служби безпеки України, Національної гвардії, Головного управління розвідки Міноборони, Управління державної охорони до рівня виплат у Збройних силах.</p>
      <p>Законом нормуються зарахування до спеціального фонду конфіскованих коштів, які надійшли в обсязі 1 млрд 560,1 млн гривень станом на 1 жовтня. Зокрема, Міністерству оборони на облаштування військових комісаріатів та їх всебічне забезпечення з цієї суми буде направлено 524 млн гривень, а Державному агентству автомобільних доріг “Укравтодор” – 1 млрд 36,1 млн гривень за пріоритетними напрямами розвитку доріг державного значення.</p>
      <p>В четвер, 7 листопада, документ підписав глава держави<a href="https://rubryka.com/2019/11/07/zelenskyj-pidpysav-popravky-do-derzhbyudzhetu-2019-iz-finansuvannyam-metro-na-vynogradar-u-kyyevi-ta-vydilennyam-1-mlrd-grn-na-zarplaty-shahtaryam/"> Володимир Зеленський.</a></p>
      <p>31 жовтня парламент схвалив зміни до бюджету-2019 у другому читанні. А в першому читанні Рада підтримала даний законопроект 18 жовтня.</p>
    </article>
  </body>
</html>