<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/08/cresciuto-con-lisis-il-piccolo-alvin-in-italia-riabbraccia-padre-pn_20191108_00060/"/>
    <meta property="og:site_name" content="Askanews"/>
    <meta property="article:published_time" content="2019-11-08T10:50:31+00:00"/>
    <meta property="og:title" content="Cresciuto con l’Isis, il piccolo Alvin in Italia riabbraccia padre"/>
    <meta property="og:description" content="Roma, 8 nov. (askanews) – Il piccolo Alvin Berisha è arrivato all’aeroporto internazionale Leonardo Da Vinci di Fiumicino, dove ha potuto riabbracciare il papà e le sorelle. Il bambino, nato in Italia da genitori albanesi, era stato sequestrato e portato via dall’Italia, nel 2014, dalla madre Valbona Berisha, radicalizzata via web e partita per la […]"/>
  </head>
  <body>
    <article>
      <h1>Cresciuto con l’Isis, il piccolo Alvin in Italia riabbraccia padre</h1>
      <h2>Portato via dal lecchese dalla madre foreign fighter in Siria</h2>
      <address>
        <time datetime="2019-11-08T10:50:31+00:00">08 Nov 2019, 10:50</time>
      </address>
      <figure>
        <img src="http://www.askanews.it/wp-content/uploads/2019/11/20191108_115021_3FCDBA17.jpg"/>
      </figure>
      <p>Roma, 8 nov. (askanews) – Il piccolo Alvin Berisha è arrivato all’aeroporto internazionale Leonardo Da Vinci di Fiumicino, dove ha potuto riabbracciare il papà e le sorelle. Il bambino, nato in Italia da genitori albanesi, era stato sequestrato e portato via dall’Italia, nel 2014, dalla madre Valbona Berisha, radicalizzata via web e partita per la Siria per unirsi all’Isis. La madre è morta nel corso di combattimenti e il piccolo era finito in un campo profughi.</p>
      <p>“Grande commozione per il papà Afrimm e per chi ha portato a termine una missione complicata, che ha visto il nostro Paese in prima linea”, sottolinea la polizia.</p>
      <p>Per completare il rientro del bambino albanese di 11 anni, rimasto in un campo profughi dopo la morte della madre, foreign fighter del Daesh, è stato attivato un corridoio umanitario, il primo dall’inizio della guerra in Siria. L’operazione, da agosto 2019, è stata coordinata dal Servizio per la cooperazione di polizia (Scip) con polizia e carabinieri. Importanti sono stati il supporto della Croce rossa internazionale e della Mezzaluna Rossa che lo hanno assistito direttamente nel campo di Al Hol in Siria. DA qui il viaggio per Beirut e la partenza per l’Italia.</p>
      <p>Determinante anche l’attività della polizia scientifica che ha riconosciuto il bambino con la comparazione fisionomica. Un “grande lavoro di squadra internazionale”, grazie al quale, dopo 5 anni Alvin ha riabbracciato finalmente il padre e le sorelle. E tra poco potrà tornare a Barzago nel lecchese, dove viveva con la famiglia.</p>
    </article>
  </body>
</html>