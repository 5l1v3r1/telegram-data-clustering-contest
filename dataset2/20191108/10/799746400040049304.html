<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/8/7102806/"/>
    <meta property="og:site_name" content="Європейська правда"/>
    <meta property="article:published_time" content="2019-11-08T10:41:04+00:00"/>
    <meta property="og:title" content="Польський регулятор наклав рекордний штраф на партнера &quot;Північного потоку-2&quot;"/>
    <meta property="og:description" content="Польський антимонопольний регулятор UOKIK оштрафував партнера російського “Газпрому” французьку компанію Engie Energie на 172 млн злотих (40 млн євро)."/>
  </head>
  <body>
    <article>
      <h1>Польський регулятор наклав рекордний штраф на партнера "Північного потоку-2"</h1>
      <address>
        <time datetime="2019-11-08T10:41:04+00:00">08 Nov 2019, 10:41</time>
      </address>
      <p>Польський антимонопольний регулятор UOKIK оштрафував партнера російського "Газпрому", компанію Engie Energy, на 172 млн злотих (40 млн євро).</p>
      <p>Про це повідомляє "Європейська правда" з посиланням на <a href="https://biznesalert.pl/">BiznesAlert.</a></p>
      <p>Зараз регулятор аналізує, чи порушили "Газпром" і фінансові партнери "Північного потоку-2" законодавство про конкуренцію. Наразі UOKIK вирішив покарати зареєстровану у Швейцарії компанію Engie Energy, яка є "дочкою" французької Engie. Причина — відмова від співпраці з розслідуванням UOKIK . </p>
      <p>"Ми попросили у компанії документи та дані щодо контрактів, укладених з "Газпромом". Компанія наполегливо безпідставно відмовлялася надавати нам запитувані документи та матеріали", - заявив у п’ятницю глава UOKIK Марек Нехцял.</p>
      <p>За його словами, це спричинило значну затримку у діяльності регулятора із вивчення фінансування будівництва "Північного потоку-2". Тому UOKIK наклав на компанію штраф у 172 млн злотих, який є найбільшим в історії регулятора. </p>
      <p>"Ми не знаємо, що на документах Engie. Імовірно, тому вони не хочуть їх відправляти", - додав Нехцял, зауваживши, що провадження щодо "Північного потоку-2" триває.</p>
      <p>Engie Energy є однією з компаній, відповідальних за будівництво газопроводу "Північний потік-2".</p>
      <p>Про останні події довкола "Північного потоку-2" читайте у статті: "<b><a href="https://www.eurointegration.com.ua/articles/2019/11/8/7102804/">Газова ніч у Бундестазі: чи вдасться Німеччині врятувати Nord Stream-2</a></b>".</p>
      <related>
        <a href="https://www.eurointegration.com.ua/news/2019/11/8/7102789/"/>
      </related>
    </article>
  </body>
</html>