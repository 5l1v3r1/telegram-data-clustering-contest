<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/letartoztattak-az-apjat-megkeselo-ferfit-nyiregyhazan/186163"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T10:47:00+00:00"/>
    <meta property="og:title" content="Letartóztatták az apját megkéselő férfit Nyíregyházán"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Letartóztatták az apját megkéselő férfit Nyíregyházán</mark>
      </h1>
      <address><time datetime="2019-11-08T10:47:00+00:00">08 Nov 2019, 10:47</time> by <a rel="author">MTI</a></address>
      <p>Letartóztatta a Nyíregyházi Járásbíróság pénteken azt a férfit, aki szerda éjjel megverte lakótársát, majd késsel megszúrta a saját apját. Az idős férfi később a kórházban belehalt sérüléseibe - közölte a Nyíregyházi Törvényszék sajtószóvivője az MTI-vel.</p>
      <p>Resán Dalma elmondta, a bíróság több ember sérelmére elkövetett emberölés kísérlete miatt december 8-ig rendelte el a gyanúsított letartóztatását.</p>
      <p>A tényállás szerint a férfi szerda éjszaka a nyíregyházi lakásában támadt rá alvó lakótársára, a földre rántotta és fojtogatni kezdte, majd a fuldokló segítségére siető édesapját is megütötte és egy ruhafogassal fojtogatta. Ezután egy késsel hasba szúrta apját, aki életveszélyesen megsérült és később a kórházban meghalt.</p>
      <p>A férfi lakótársa a bántalmazás során könnyű sérüléseket szenvedett, a korábban már többször büntetett támadót a rendőrök Kótaj külterületén fogták el - ismertette a szóvivő.</p>
      <p>A végzés a vádlott fellebbezése miatt nem jogerős.</p>
    </article>
  </body>
</html>