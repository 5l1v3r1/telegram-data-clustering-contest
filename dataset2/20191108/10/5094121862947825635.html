<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-metropoli-se-rozmaha-parkovani-na-zeleni-ridici-blokuji-i-tramvaje-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T10:42:00+00:00"/>
    <meta property="og:title" content="V Praze se rozmáhá parkování na zeleni. Řidiči blokují i tramvaje"/>
    <meta property="og:description" content="Na travnaté ploše u křižovatky ulic Vrchlického a Erbenova poblíž Klamovky parkuje téměř každý den černý mercedes. Místní obyvatelé si na jeho majitele pravidelně stěžují."/>
  </head>
  <body>
    <article>
      <h1>V Praze se rozmáhá parkování na zeleni. Řidiči blokují i tramvaje</h1>
      <address><time datetime="2019-11-08T10:42:00+00:00">08 Nov 2019, 10:42</time> by <a rel="author">Pavel Kopecký</a></address>
      <p>„Mnohokrát jsme volali na linku 156 a žádali jsme o takový zásah městské policie, po kterém by vozidlo na trávníku již neparkovalo,“ svěřil se Pražskému deníku jeden z jeho čtenářů.</p>
      <p>„K našemu velkému překvapení nám ale bylo sděleno, že městská policie nemůže dělat nic jiného, než dotyčnému řidiči uložit pokutu,“ dodal. Strážníci mu sdělili, že někteří řidiči pokutu ve výši až 800 korun rádi zaplatí, protože je pro ně výhodné si takto „předplatit“ parkování. „Odtáhnout vozidlo, ani nasadit botičku prý nesmí, protože vozidlo nebrání provozu,“ vysvětluje místní občan.</p>
      <p>Městská policie za parkování v zeleni jen za letošní rok udělila pokuty bezmála dvěma tisícům řidičům, přičemž nejvíce jich rozdala v Praze 4, 9 a 14. „Případů špatného parkování máme v Praze opravdu obrovské množství,“ potvrzuje mluvčí městské policie Irena Seifertová.</p>
      <figure>
        <img src="https://g.denik.cz/63/30/img-20180411-121950_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/nemame-kde-parkovat-zlobi-se-ridici-20191022.html">Nemáme kde parkovat, zlobí se řidiči. Třetina jezdí autem jen mimo Prahu Přečíst článek ›</a>
      </aside>
      <p>Podle ní je odtah možné nařídit pouze u vybraných přestupků. „Obecně pak u všech přestupků řešených strážníky platí, že je vždy na správním uvážení toho dotyčného strážníka, jak daný přestupek v konkrétním místě, čase a s přihlédnutím k daným okolnostem řeší,“ dodala.</p>
      <h3>Počkat si na první tramvaj</h3>
      <p>Řidiči však nehřeší jen parkováním v zeleni. Nejčastějším prohřeškem, jehož se dopouštějí - vyjma neoprávněného stání v modrých zónách - je zastavení v zákazu státní.</p>
      <figure>
        <iframe data-src="https://twitter.com/Tramvajak_Praha/status/1186972074457337857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Někteří řidiči také svým parkováním blokují průjezd tramvají, které tím nabírají zbytečná zpoždění. Podle dopravního podniku jsou nejohroženější místa na pásech v ulici Korunní a Vinohradská, kde někteří řidiči neumí zajet až k obrubníku, dále v ulici Jana Masaryka a v Krymské a na Letenském náměstí.</p>
      <p>„Malé doporučení pro řidiče osobních vozů pro tato místa: Počkat si na první tramvaj, zda kolem vás projede,“ radí dopravní podnik.</p>
      <p><b>Počty špatných parkování, mimo zóny placeného státní (leden – říjen 2019)</b><br/>Porušení zákazu zastavení - 157 893 přestupků (nejvíce v Praze 1, 4 a 5)<br/>Porušení zákazu stání - 16 727 přestupků (nejvíce v Praze 1, 8 , 14 a 15)<br/>Parkování v zeleni - 1986 přestupků (nejvíce v Praze 4, 9 a 14)<br/>Parkování na přechodu či před přechodem - 17 571 přestupků (nejvíce v Praze 1, 6, 12 a 13)<br/>Parkování v křižovatce - 25 147 přestupků (nejvíce v Praze 1, 4 a 10)<br/>Parkování na chodníku - 93 185 přestupků (nejvíce Praha 1, 4 a 10)<br/>Parkování v „druhé řadě“ - 2633 přestupků (Praha 1, 5, 10 a 13).<br/>Parkování v jízdním či připojovacím pruhu - 4445 přestupků (Praha 5, 9 a 14).<br/>Parkování před vyznačeným „vjezdem“ - 4152 přestupků (Praha 2, 3 a 10)<br/>Neoprávněné stání na vyhrazeném parkovišti - 16 134 přestupků (nejvíce v Praze 2, 5 a 9).<br/><i>Zdroj: Městská policie Praha</i></p>
      <figure>
        <img src="https://g.denik.cz/63/9d/img-20180411-121052_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/parkujete-spatne-muze-se-to-prodrazit-mesto-posililo-odtahove-hlidky-20191016.html">Parkujete špatně? Může se to prodražit, město posílilo odtahové hlídky Přečíst článek ›</a>
      </aside>
    </article>
  </body>
</html>