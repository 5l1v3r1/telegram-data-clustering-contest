<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/cbsp-i-sg-rozbily-grupe-przestepcza-ktora-przerzucala-cudzoziemcow-na-zachod,983863.html"/>
    <meta property="og:site_name" content="TVN24"/>
    <meta property="article:published_time" content="2019-11-08T10:41:53+00:00"/>
    <meta property="og:title" content="Cudzoziemcy w ciężarówkach przerzucani przez Polskę. Grupa przestępcza rozbita"/>
    <meta property="og:description" content="Funkcjonariusze Straży Granicznej i Centralnego Biura Śledczego Policji pod nadzorem Prokuratury Krajowej rozbili zorganizowaną grupę przestępczą, zajmującą się przerzutem cudzoziemców. Osoby te - ..."/>
  </head>
  <body>
    <article>
      <h1>Cudzoziemcy w ciężarówkach przerzucani przez Polskę. Grupa przestępcza rozbita</h1>
      <address><time datetime="2019-11-08T10:41:53+00:00">08 Nov 2019, 10:41</time> by <a rel="author">ads//kg</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a6c24fff-64b3-4401-91b8-22599ab89dd8-480p.mp4"/>
          <figcaption>Straż Graniczna i Centralne Biuro Śledcze Policji rozbiły...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8b5700012be65c9da25f49408d959ca0/f5613fcf-6595-4922-8194-7971e760efed-480p.mp4"/>
          <figcaption>Ośmioro Wietnamczyków ukrytych za drewnianymi skrzynkami....</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/c930eecd01935feef55942cc445f708f/51c71296-70d3-11e4-aacf-0025b511229e-480p.mp4"/>
          <figcaption>20.11.2014 | Przerzucali nielegalnie Wietnamczyków do Europy...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/1924b03e-90e9-4316-bf35-92bc2ffc1b60-480p.mp4"/>
          <figcaption>CBŚP zatrzymało członków gangu, który miał "wyprać" ponad 37...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/d2947aee-a796-4850-9422-640a951b2855-480p.mp4"/>
          <figcaption>Policjanci CBŚP rozbili brutalną grupę przestępczą</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/e0a19cbe-20b8-435f-8b46-495c2f738bb5-480p.mp4"/>
          <figcaption>Akcja CBŚP. Policjanci rozbili grupę przestępczą "Bąbla"</figcaption>
        </figure>
        <figcaption>SG i CBŚP rozbiły grupę zajmującą się przerzutem cudzoziemców<cite>Foto: CBŚP | Video: tvn24</cite></figcaption>
      </slideshow>
      <h3>Funkcjonariusze Straży Granicznej i Centralnego Biura Śledczego Policji pod nadzorem Prokuratury Krajowej rozbili zorganizowaną grupę przestępczą, zajmującą się przerzutem cudzoziemców. Osoby te - w tym Wietnamczycy - były przewożone przez Polskę na zachód Europy w specjalnych skrytkach umieszczonych w ciężarówkach. 10 zatrzymanych w sprawie usłyszało już prokuratorskie zarzuty.</h3>
      <p>W ostatnim czasie w śledztwie dotyczącym tej grupy w województwie dolnośląskim, lubuskim, wielkopolskim i mazowieckim zatrzymano 10 osób, w tym dziewięciu Polaków i Wietnamczyka.</p>
      <p>Wszyscy usłyszeli zarzuty udziału w zorganizowanej grupie przestępczej zajmującej się organizowaniem cudzoziemcom nielegalnego przekraczania granicy Polski. Jednej z tych osób postawiono także zarzut kierowania tą grupą.</p>
      <p>- Zatrzymani to w większości mieszkańcy Dolnego Śląska w wieku od 22 do 51 lat - powiedziała rzecznik Prokuratury Krajowej Ewa Bialik.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7bff3b74-9584-42e2-96fc-f348fe60d17c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Zatrzymani zajmowali się przerzutem cudzoziemców na zachód Europy<cite>Źródło: CBŚP</cite></figcaption>
      </figure>
      <p>Wskazała, że wobec dziewięciu z nich sąd zastosował tymczasowy areszt, natomiast wobec jednego zatrzymanego - dozór policji, zakaz opuszczania kraju i 10 tysięcy złotych poręczenia majątkowego. Podejrzanym może grozić do ośmiu lat więzienia.</p>
      <related>
        <a href="https://www.tvn24.pl/wiadomosci-z-kraju,3/10-wietnamczykow-w-ciezarowce-ze-sklejka,980359.html"/>
      </related>
      <p>Bialik dodała, że w toku postępowania zarzuty usiłowania nielegalnego przekroczenia granicy Polski przedstawiono 8 obywatelom Wietnamu. - Kilku z nich zostało już deportowanych. Pozostali przebywają w specjalnym ośrodku deportacyjnym - wskazała.</p>
      <h3>Byli przewożeni ciężarówkami</h3>
      <p>Rzeczniczka komendanta Nadodrzańskiego Oddziału Straży Granicznej mjr Joanna Konieczniak poinformowała, że, wyjaśniając okoliczności tej sprawy, funkcjonariusze już wcześniej nie dopuścili do przemytu 21 cudzoziemców. - Osoby te wpadły podczas nielegalnego przekraczania granicy naszego kraju. Na bazie ustaleń polskich służb zatrzymano także 13 osób na terytorium Niemiec i Wielkiej Brytanii - powiedziała.</p>
      <p>Jak dodała, cudzoziemcy, w tym Wietnamczycy, byli przewożeni z Rumunii w schowkach w przestrzeniach ładunkowych ciężarówek.<br/><br/>- Skrytki te były specjalnie skonstruowane, umieszczone za przewożonym towarem i nie dawały ukrytym w nich cudzoziemcom możliwości samodzielnego wydostania się. Podróż w skrajnie ciężkich warunkach trwała kilkadziesiąt godzin - powiedziała Konieczniak. Cudzoziemcy byli też przewożeni przez członków grupy wypożyczonymi autami typu kamper.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/7657d20d-dfa1-4e3e-9f47-58f3b3fcbcac.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>SG i CBŚP rozbiły grupę zajmującą się przerzutem cudzoziemców<cite>Źródło: CBŚP</cite></figcaption>
      </figure>
      <h3>W Polsce oczekiwali na finalny transport</h3>
      <p>Rzeczniczka CBŚP kom. Iwona Jurkiewicz podkreśliła z kolei, że wszystko wskazuje na to, iż grupa działała w całej Europie. - Jej członkowie organizowali kanały przerzutowe cudzoziemcom, rozpoczynające się w Rumunii poprzez Polskę aż do Niemiec, Wielkiej Brytanii i Francji. Za taką podróż każdy z cudzoziemców miał zapłacić od 6,5 do 20 tysięcy dolarów - dodała.<br/><br/>Jak poinformowała, z ustaleń śledczych wynika, że przerzut cudzoziemców odbywał się etapami. - Polska była miejscem, gdzie przemycane osoby przebywały w oczekiwaniu na finalny transport do miejsca docelowego - powiedziała Jurkiewicz.<br/><br/>Przedstawiciele służb nie wykluczają kolejnych zatrzymań, także w innych krajach Unii Europejskiej.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/wladze-wietnamu-potwierdzily-tozsamosc-ofiar-z-ciezarowki,983683.html"/>
        <a href="https://fakty.tvn24.pl/r/10-obywateli-wietnamu-znalezionych-w-naczepie-tira-probowali-wjechac-do-polski,980495.html"/>
        <a href="https://www.tvn24.pl/wiadomosci-z-kraju,3/10-wietnamczykow-w-ciezarowce-ze-sklejka,980359.html"/>
      </related>
    </article>
  </body>
</html>