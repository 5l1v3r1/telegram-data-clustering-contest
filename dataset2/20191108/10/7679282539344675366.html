<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-china-open-2019-satwiksairaj-chirag-reached-in-semi-finals-2838324.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T10:03:22+00:00"/>
    <meta property="og:title" content="China Open: सात्विक और चिराग की जोड़ी सेमीफाइनल में"/>
    <meta property="og:description" content="सात्विक साई राज रंकीरेड्डी और चिराग शेट्टी की मेंस डबल्स जोड़ी ने शुक्रवार को यहां चीन ओपन बैडमिंटन टूर्नामेंट के सेमीफाइनल में जगह बना ली है। इस तरह से दोनों ने बीडब्ल्यूएफ वर्ल्ड टूर सुपर 750..."/>
  </head>
  <body>
    <article>
      <h1>China Open: सात्विक और चिराग की जोड़ी सेमीफाइनल में</h1>
      <address><time datetime="2019-11-08T10:03:22+00:00">08 Nov 2019, 10:03</time> by <a rel="author">एजेंसी,फुझोउ (चीन)</a></address>
      <p>सात्विक साई राज रंकीरेड्डी और चिराग शेट्टी की मेंस डबल्स जोड़ी ने शुक्रवार को यहां चीन ओपन बैडमिंटन टूर्नामेंट के सेमीफाइनल में जगह बना ली है। इस तरह से दोनों ने बीडब्ल्यूएफ वर्ल्ड टूर सुपर 750 टूर्नामेंट में भारतीय उम्मीदें बरकरार रखीं। भारत की गैरवरीयता प्राप्त जोड़ी ने क्वॉर्टर फाइनल में ली जुन हुई और लियु यु चेन की स्थानीय जोड़ी को 43 मिनट में 21-19, 21-15 से हराया।</p>
      <p>सात्विक और चिराग शनिवार को सेमीफाइनल में शीर्ष वरीयता प्राप्त और विश्व की नंबर एक इंडोनेशियाई जोड़ी मार्कस फर्नाल्डी गिडियोन और केविन संजय सुकामुल्जो से भिड़ेंगे। विश्व में नौवें नंबर की भारतीय जोड़ी पिछले महीने फ्रेंच ओपन के फाइनल में इंडोनेशियाई जोड़ी से हार गई थी। क्वॉर्टर फाइनल में दोनों टीमों के बीच कड़ा मुकाबला देखने को मिला लेकिन आखिर में सात्विक और चिराग तीसरी वरीयता प्राप्त चीनी जोड़ी को हराने में सफल रहे।</p>
      <p>पहले गेम में आखिर तक दोनों जोड़ियां बराबरी पर आगे बढ़ीं, जबकि दूसरे गेम में भी एक समय स्कोर 15-15 से बराबरी पर था। सात्विक और चिराग ने चीनी खिलाड़ियों की कुछ गलतियों का फायदा उठाकर लगातार छह अंक बनाकर मैच अपने नाम किया। टूर्नामेंट में भारत के अन्य खिलाड़ी पहले ही बाहर हो गए थे।</p>
    </article>
  </body>
</html>