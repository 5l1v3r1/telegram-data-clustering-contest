<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/finance/erxetai-tsounami-pleistiriasmon-sto-kynigi-daneiolipton-oi-trapezes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T10:51:59+00:00"/>
    <meta property="og:title" content="Ερχεται «τσουνάμι» πλειστηριασμών – Στο κυνήγι δανειοληπτών οι τράπεζες"/>
    <meta property="og:description" content="Χιλιάδες πλειστηριασμοί σε ακίνητα ακόμη και πρώτες κατοικίες έρχονται τους επόμενες μήνες."/>
  </head>
  <body>
    <article>
      <h1>Ερχεται «τσουνάμι» πλειστηριασμών – Στο κυνήγι δανειοληπτών οι τράπεζες</h1>
      <h2>Χιλιάδες πλειστηριασμοί σε ακίνητα ακόμη και πρώτες κατοικίες έρχονται τους επόμενες μήνες.</h2>
      <address><time datetime="2019-11-08T10:51:59+00:00">08 Nov 2019, 10:51</time> by <a rel="author">ΤοΒΗΜΑ Team</a></address>
      <p>Χιλιάδες πλειστηριασμοί σε ακίνητα ακόμη και πρώτες κατοικίες έρχονται τους επόμενες μήνες.</p>
      <p>Από το 2020 παύει κάθε προστασία της πρώτης κατοικίας ενώ οι τράπεζες έχουν πρόσβαση, πλέον, στα εισοδήματα των δανειοληπτών.</p>
      <p>
        <a href="https://www.in.gr/2019/11/08/economy/aade-liksiprothesmes-ofeiles-ypsous-59-dis-eyro-entaxthikan-sti-rythmisi-ton-120-doseon/">ΑΑΔΕ : Ληξιπρόθεσμες οφειλές ύψους 5,9 δισ ευρώ εντάχθηκαν στη ρύθμιση των 120 δόσεων</a>
      </p>
      <p>Οι τράπεζες έχουν ξεκινήσει ανελέητο κυνηγητό σε όλους τους δανειολήπτες με ληξιπρόθεσμες οφειλές που αρνούνται να συνεργαστούν για τη διευθέτηση του χρέους τους.</p>
      <p>
        <b>Δείτε επίσης: <a href="https://www.tovima.gr/2019/11/04/politics/pleistiriasmoi-sok-stous-daneioliptes-sklira-metra-apo-tis-trapezes-ti-fovatai-i-kyvernisi/">Πλειστηριασμοί : Σοκ στους δανειολήπτες – Σκληρά μέτρα από τις τράπεζες – Τι φοβάται η κυβέρνηση</a></b>
      </p>
      <p>Πρόκειται για δράσεις που θα κλιμακώνονται όσο περνούν οι μήνες και από την ερχόμενη Πρωτοχρονιά θα λάβουν πρωτοφανείς διαστάσεις, καθώς πέφτει το τελευταίο οχυρό έναντι των πλειστηριασμών με την εκπνοή της προθεσμίας υποβολής αιτήσεων για την προστασία της πρώτης κατοικίας, ενώ άμεσα ξεκινάει ο έλεγχος όλων των παλαιών υποθέσεων του Νόμου Κατσέλη που δεν έχουν ακόμη εκδικαστεί.</p>
      <h3>Οι πλειστηριασμοί προ των πυλών</h3>
      <p>Έως το τέλος Δεκεμβρίου έχουν αναρτηθεί στην ηλεκτρονική πλατφόρμα 5.500 πλειστηριασμοί ενώ μόνο το πρώτο εξάμηνο του έτους διενεργήθηκαν 6.342 πλειστηριασμοί.</p>
      <p>Τραπεζικά στελέχη αναφέρουν ότι ήδη αποστέλλονται εξώδικα και έχει ξεκινήσει η προεργασία για χιλιάδες καταγγελίες συμβάσεων.</p>
      <p>Αυτό σημαίνει ότι στις αρχές του 2020 ο αριθμός των ακινήτων όλων των ειδών, αξίας ακόμη και χαμηλότερης των 30.000 ευρώ, που θα ανέβουν στην ηλεκτρονική πλατφόρμα πλειστηριασμών θα ξεπεράσει κάθε προηγούμενο.</p>
      <h4>Η πλατφόρμα</h4>
      <p>Σε βελτιώσεις του πλαισίου προστασίας της πρώτης κατοικίας προχώρησε το οικονομικό επιτελείο με στόχο να υπαχθούν ακόμη περισσότεροι κόκκινοι δανειολήπτες, καθώς από το Μάιο έχουν ολοκληρωθεί μόνο δέκα αιτήσεις, με την προθεσμία να λήγει στις 31 Δεκεμβρίου.</p>
      <p>Οι αλλαγές πάντως αφορούν τόσο νέες αιτήσεις που θα υποβληθούν όσο και σε αιτήσεις που έχουν ήδη υποβληθεί αλλά δεν έχουν ολοκληρωθεί.</p>
      <figure>
        <iframe src="https://www.youtube.com/embed/qPMKnJZOgaA" width="640" height="360" data-service="Youtube" scrolling="no"/>
      </figure>
      <p>Σημειώνεται επίσης ότι σύμφωνα με τον Νόμο 4605/2019, αφότου ολοκληρωθεί η διαδικασία ρύθμισης του στεγαστικού δανείου μέσω της ηλεκτρονικής πλατφόρμας, ο πολίτης μπορεί στη συνέχεια να υποβάλει αίτηση στο δικαστήριο, με σκοπό τη ρύθμιση και των υπολοίπων οφειλών του (π.χ. λοιπά δάνεια χωρίς υποθήκη στην πρώτη κατοικία, ληξιπρόθεσμες οφειλές προς το Δημόσιο και τα ασφαλιστικά ταμεία, οφειλές προς ΔΕΚΟ κ.λπ.).</p>
      <p>Συνεπώς η συνεργασία με δικηγόρο καθίσταται στην πλειονότητα των περιπτώσεων αναγκαστική.</p>
      <h4>Η πορεία της αίτησης</h4>
      <p>Αμέσως μετά την υποβολή της στην πλατφόρμα της Ειδικής Γραμματείας Διαχείρισης Ιδιωτικού Χρέους (www.keyd.gov.gr) η αίτηση διαβιβάζεται ηλεκτρονικά στις εμπλεκόμενες τράπεζες, οι οποίες σε διάστημα έως 1 μήνα παρέχουν μια πρόταση ρύθμισης, με τους ακόλουθους όρους:</p>
      <p>– Διαγραφή οφειλής, εφόσον το ανεξόφλητο υπόλοιπο του δανείου ξεπερνά το 120% της εμπορικής αξίας της 1ης κατοικίας (π.χ. αν κάποιος χρωστάει 100.000 ευρώ, ενώ το σπίτι του αξίζει 50.000 ευρώ, τότε θα γίνει «κούρεμα» 40.000 ευρώ).</p>
      <p>– Αποπληρωμή σε 25 έτη, έτσι ώστε να προκύπτουν χαμηλές μηνιαίες δόσεις. Εάν ο οφειλέτης υπερβαίνει το 80ό έτος της ηλικίας του, τότε είτε μειώνονται αντίστοιχα τα έτη ρύθμισης ή μπορεί να συμβληθεί κάποιος άλλος νεότερης ηλικίας ως εγγυητής του δανείου (π.χ. τέκνο που θα κληρονομήσει το ακίνητο).</p>
      <p>– Τοκισμός με επιτόκιο 2%, προσαυξημένο με το Euribor τριμήνου.</p>
      <p>Επιπρόσθετα το κράτος επιδοτεί την πληρωμή των ανωτέρω μηνιαίων δόσεων του δανείου σε ποσοστό από 20% έως 50%.</p>
      <p>Σημειώνεται ότι αμέσως μετά την υποβολή της αίτησης και τη διενέργεια των σχετικών ελέγχων παρέχεται προστασία της πρώτης κατοικίας από πλειστηριασμό, έναντι όλων των πιστωτών (ιδιωτών και Δημοσίου). Επιπρόσθετα, αν ο πλειστηριασμός είχε ήδη ξεκινήσει πριν από την αίτηση, τότε αναστέλλεται, μέχρι να ολοκληρωθούν οι διαδικασίες.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>