<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/auschwitz-survivor-italian-sentor-to-be-protected-by-police-for-liftime"/>
    <meta property="og:site_name" content="euronews"/>
    <meta property="article:published_time" content="2019-11-08T10:30:37+00:00"/>
    <meta property="og:title" content="بازمانده ۸۹ ساله هولوکاست تا پایان عمر تحت حفاظت قرار گرفت"/>
    <meta property="og:description" content="خانم سگره در سال ۱۹۴۴ وقتی ۱۴ ساله بود به اردوگاه آشوویتس نازی‌ها در لهستان منتقل شد."/>
  </head>
  <body>
    <article>
      <h1>بازمانده ۸۹ ساله هولوکاست تا پایان عمر تحت حفاظت قرار گرفت</h1>
      <address><time datetime="2019-11-08T10:30:37+00:00">08 Nov 2019, 10:30</time> by <a rel="author">یورونیوز فارسی </a></address>
      <p>لیلیانا سگره، سناتور یهودی ایتالیا و یکی از جان به در بردگان اردوگاه آشویتس، در پی تهدیدهای مکرر تا پایان عمر تحت حفاظت نیروهای امنیتی زندگی خواهد کرد.</p>
      <p>خانم سگره در سال ۱۹۴۴ وقتی ۱۴ ساله بود به اردوگاه آشوویتس نازی‌ها در لهستان منتقل شد اما از نسل‌کشی یهودیان در جریان جنگ جهانی دوم جان سالم به در برد. وی از جوانی وارد دنیای سیاست شد و مبارزه علیه نژادپرستی، یهودی‌ستیزی و نفرت را آغاز کرد.</p>
      <p>همزمان با قدرت گرفتن احزاب راست افراطی در برخی کشورهای اروپایی و سیاست‌های جنجالی ماتئو سالوینی، وزیر کشور سابق ایتالیا خانم سگره ۸۹ ساله ماه گذشته در مجلس سنا پیشنهاد کرد تا یک کمیسیون ویژه برای مبارزه با نژادپرستی تشکیل شود. در زمان طرح این پیشنهاد، تمام نمایندگان سنا به استثنای راست‌های افراطی از جای خود بلند شده و برای خانم سگره دست زدند.</p>
      <p>از آن زمان به بعد، لیلیانا سگره همواره پیام‌های تهدید آمیز دریافت می‌کند. با تصمیم وزارت کشور ایتالیا از روز سه‌شنبه به بعد، دو مامور ژاندارمری (کارابینیری) همواره خانم سگره را همراهی خواهند کرد.</p>
    </article>
  </body>
</html>