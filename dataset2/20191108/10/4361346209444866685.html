<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/jovo-juliusban-ismet-budapesten-lep-fel-a-judas-priest/186160"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T10:26:00+00:00"/>
    <meta property="og:title" content="Jövő júliusban ismét Budapesten lép fel a Judas Priest"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Jövő júliusban ismét Budapesten lép fel a Judas Priest</mark>
      </h1>
      <address><time datetime="2019-11-08T10:26:00+00:00">08 Nov 2019, 10:26</time> by <a rel="author">MTI</a></address>
      <p>
        <b>Félévszázados évfordulóját turnéval ünnepli a Judas Priest jövőre. Minden idők egyik legfontosabb heavy metál zenekara 2020. július 13-án a Papp László Budapest Sportarénában adja elő legnagyobb sikereit. </b>
        <b>Félévszázados évfordulóját turnéval ünnepli a Judas Priest jövőre. Minden idők egyik legfontosabb heavy metál zenekara 2020. július 13-án a Papp László Budapest Sportarénában adja elő legnagyobb sikereit.</b>
      </p>
      <p>A Judas Priest júniusban fellép Lengyelországban, Svédországban, Norvégiában, Dániában, Németországban, Spanyolországban és Svájcban is, majd a Budapest Sportarénába két év után térnek vissza.<br/><br/>A zenekar ugyan 2012-ben elbúcsúzott a közönségtől, 2013 végén mégis újra összeállt és 2018-ban megjelent a sorrendben tizennyolcadik stúdióalbum, a Firepower, amely valamennyi addigi lemezüknél sikeresebben szerepelt a slágerlistákon.<br/><br/>A Judas Priest Birminghamben alakult 1969-ben, több mint 50 millió albumot adott el világszerte, és megkapta a legjobb metál előadónak járó Grammy-díjat. A 2011-2012-es búcsúturnén (amely a Sziget fesztivált is érintette) a klasszikus felállás négy tagja, Rob Halford (ének), Glenn Tipton (gitár), Ian Hill (basszusgitár) és Scott Travis (dob) szerepelt, a koncertsorozat előtt visszavonult K.K. Downing helyett már Richie Faulkner gitározott, aki azóta is a zenekar tagja.</p>
      <figure>
        <iframe src="https://www.youtube.com/embed/L397TWLwrUU" width="650" height="365" data-service="Youtube" scrolling="no"/>
      </figure>
      <p>Az együtteshez olyan hatalmas sikerek fűződnek, mint a Victim of Changes, a Diamonds And Rust, a Turbo Lover, a The Green Manalishi, a Breaking The Law, a Painkiller vagy a Hell Bent For Leather. Rob Halford, a Judas Priest frontembere volt az, aki tetőtől talpig bőrbe és fémbe öltözve a heavy metál divatot elindította. Színpadi megjelenésével és négyoktávos, elképesztő énekével ő a műfaj történetének egyik legkarizmatikusabb énekese.</p>
      <figure>
        <iframe src="https://www.youtube.com/embed/ZQBLEiY9_Z4" width="650" height="365" data-service="Youtube" scrolling="no"/>
      </figure>
      <p>A Judas Priest több anyagával is szerepel az amerikai Rolling Stone magazin minden idők 100 legjobb metál albumának listáján, a zenekart 2017-ben jelölték a Rock and Roll Hírességek Csarnokába.</p>
    </article>
  </body>
</html>