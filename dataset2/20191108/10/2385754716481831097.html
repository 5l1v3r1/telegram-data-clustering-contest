<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596326/georgiou-na-epistrafei-epeigontos-sti-lefkosia-o-fakelos-gia-to-xaloumi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T10:23:00+00:00"/>
    <meta property="og:title" content="Γεωργίου: Nα επιστραφεί επειγόντως στη Λευκωσία ο φάκελος για το χαλούμι"/>
    <meta property="og:description" content="Επειγόμαστε να επιστραφεί στην Κυπριακή Δημοκρατία,  επιτέλους, ολοκληρωμένος και εγκεκριμένος ο φάκελος για το χαλούμι ο οποίος εδώ και πέντε χρόνια είναι..."/>
  </head>
  <body>
    <article>
      <h1>Γεωργίου: Nα επιστραφεί επειγόντως στη Λευκωσία ο φάκελος για το χαλούμι</h1>
      <address><time datetime="2019-11-08T10:23:00+00:00">08 Nov 2019, 10:23</time> by <a rel="author">SigmaLive</a></address>
      <p><b>Επειγόμαστε να επιστραφεί στην Κυπριακή Δημοκρατία,  επιτέλους, ολοκληρωμένος και εγκεκριμένος ο φάκελος για το χαλούμι ο οποίος εδώ και πέντε χρόνια είναι στα συρτάρια της Κομισιόν, δηλώνει στο ΚΥΠΕ ο Ευρωβουλευτής Γιώργος Γεωργίου, ο οποίος εκφράζει ανησυχίες για περαιτέρω καθυστερήσεις και γραφειοκρατικές διαδικασίες, καθώς ο  Πρόεδρος της Επιτροπής αποχωρεί από τη θέση του και αναλαμβάνει το νέο κολέγιο των Επιτρόπων.<br/></b> <br/>Σε δήλωση στο ΚΥΠΕ με αφορμή και απάντηση που έλαβε στα τέλη Οκτωβρίου από τις αρμόδιες υπηρεσίες του Ευρωκοινοβουλίου, ο κ. Γεωργίου αναφέρει ότι η ενημέρωση που υπάρχει είναι πως η Ευρωπαϊκή Επιτροπή καθυστέρησε να απαντήσει επειδή πρόκειται για ένα πολύ ευαίσθητο ζήτημα και  ότι είναι στην τελική διαδικασία σύνταξης προσχεδίου απάντησης, που αναμένεται να μας αποσταλεί το γρηγορότερο.<br/> <br/>«O φάκελος σε ό,τι αφορά τις τεχνικές του λεπτομέρειες είναι τελειωμένος, από κει και πέρα ανέκυψαν το 2016 κάποια πολιτικά ζητήματα τα οποία πάγωσαν την όλη διαδικασία και την ανάγκη να επιστραφεί ο φάκελος έτσι όπως είχε κατατεθεί ολοκληρωμένος. Αυτά τα ζητήματα ξεπερνιούνται αυτή την περίοδο, αυτή είναι η πληροφόρηση που έχουμε. Παρόλα αυτά ανησυχούμε γιατί η απάντηση που λάβαμε είναι αμφιλεγόμενη ότι το ζήτημα μελετάται, είναι εξαιρετικά πολύπλοκο και πρόκειται να μας απαντήσουν άμεσα», ανέφερε.<br/> <br/>Ο Ευρωβουλευτής διατύπωσε τις ανησυχίες του κόμματός του γιατί έχουν παρεισφρήσει όπως είπε,  και πάλι διάφορα συμφέροντα τα οποία προκαλούν παλινδρομήσεις, σε ό,τι αφορά την ολοκλήρωση της διαδικασίας. Σύμφωνα με τον κ. Γεωργίου, εμπλεκόμενα μέρη στη διαδικασία διατυπώνουν απόψεις ή ‘ερωτοτροπούν’ με λύσεις που μάλλον θα μας οδηγήσουν σε άλλα αδιέξοδα.<br/> <br/>«Έτσι θα πάμε εξ υπαρχής να δρομολογήσουμε τη διαδικασία και αυτό ελλοχεύει τεράστιους κινδύνους, έχοντας υπόψη αυτό που έγινε με την ανατροπή του σήματος στην Αγγλία αλλά και την υπόσκαψη στην προσπάθεια για κατοχύρωση του σήματος και από άλλες χώρες και οργανισμούς σε ευρωπαϊκό επίπεδο», ανέφερε.<br/> <br/>Ο κ. Γεωργίου ανέφερε ότι θα ανοίξει ο Ασκός του Αιόλου και ενδεχομένως να διακινδυνεύσουμε την θωράκιση και των εμπορικών σημάτων αλλά και του ίδιου του φακέλου, αν αυτός δεν επιστραφεί, αφού θεωρείται ολοκληρωμένος.<br/> <br/>Σε σχόλιο για τις επιφυλάξεις που διατυπώνονται από ορισμένους κύκλους ότι αν κατοχυρωθεί ως ΠΟΠ το χαλούμι πρέπει να υπάρχουν διαθέσιμες και οι αναγκαίες ποσότητες για εξαγωγή, ο κ. Γεωργίου είπε ότι αυτό είναι όντως ένα σοβαρό ζήτημα το οποίο και πρέπει να επιλυθεί με κάποιο τρόπο.<br/> <br/>«Τα αρμόδια Υπουργεία, Γεωργίας και Εμπορίου, θα έπρεπε κατά ένα τρόπο Προμηθεϊκό να είχαν προβλέψει ότι θα ερχόταν αυτή η στιγμή και να διευκόλυναν με διάφορες πολιτικές στήριξης τους αιγοπροβατοτρόφους, έτσι που να μπορούν να ανταποκριθούν στις ανάγκες των ποσοστώσεων που είναι καταγραμμένες στο φάκελο», ανέφερε.</p>
    </article>
  </body>
</html>