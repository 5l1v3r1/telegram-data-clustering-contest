<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/creatius-ADCE-projecten-Barcelona-publicitat_0_2340366047.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:28:56+00:00"/>
    <meta property="og:title" content="Els creatius de l'ADCE pensen a Barcelona com la publicitat i la gràfica poden canviar el món"/>
    <meta property="og:description" content="El potencial social i transformador de la gràfica i la publicitat centra la sisena edició de l'Art Directors Club of Europe (ADCE) aquest divendres i aquest dissabte"/>
  </head>
  <body>
    <article>
      <h1>Els creatius de l'ADCE pensen a Barcelona com la publicitat i la gràfica poden canviar el món</h1>
      <h2>El potencial social i transformador de la gràfica i la publicitat centra la sisena edició de l'Art Directors Club of Europe (ADCE) aquest divendres i aquest dissabte</h2>
      <address>
        <time datetime="2019-11-08T10:28:56+00:00">08 Nov 2019, 10:28</time>
      </address>
      <p>Els creatius del món del disseny gràfic, la publicitat i les indústries creatives també participen en els debats més calents de l'actualitat: els usos més socials de la creativitat centren la sisena edició de l'ADCE European Creativity Festival, que se celebra aquest aquest divendres i aquest dissabte al Disseny Hub de Barcelona amb el lema "Celebrant la gent que ja està construint un demà millor".  "El demà ens pertany a tots, però tots hem de crear-lo, protegir-lo i cuidar-lo", diu la curadora del festival, Fernanda Romano. "Les empreses només prosperaran quan comprenguin que viuen en societat", subratlla. Un dels esdeveniments més esperats dins el festival és la presentació de les conclusions del programa formatiu Creative Incubator, dissenyat juntament amb Pi School per respondre als reptes de futur de la indústria. "Cada busquem temes que generin debat", diu la directora executiva de l'Art Directors Club of Europe (ADCE), Mercè Segú. "Fa dos anys vam abordar com la tecnologia afecta els processos creatius -afegeix- i  enguany va sortir la importància de la creativitat a l'hora de resoldre problemàtiques com el canvi climàtic i d'igualtat de gènere".</p>
      <p>Algunes de les conferències d'aquesta edició del festival estaran dedicades a com impulsar els canvis amb la creativitat (impartida per José Miguel Sokoloff, president de MullenLowe Group), com els creatius poden respondre a l'emergència climàtica (amb Laura Hunter, directora creativa de Futerra) i com la creativitat pot millorar les condicions de vida de les persones (amb José María Batalla, fundador i director creatiu de La Casa de Carlota &amp; Friends). </p>
      <p>La missió principal de l'Art Directors Club of Europe (ADCE) és promoure l'excel·lència en els camps de la gràfica i la publicitat. Davant la importància dels reptes del món actuals, la junta directiva ha fet una nova proposta de missió de l'associació: "Creiem que els problemes actuals només es poden resoldre amb una societat oberta, creativa i diversa", explica Segú. Aquesta nova missió inclou que els professionals introdueixin canvis en la seva rutina de treball: "Treballem molt el tema de la col·laboració: tenir equips interns més diversos a les agències i els estudis i també que els professionals surtin dels seus equips i col·laborin amb equips externs, d'altres disciplines i altres cultures. L'objectiu és que la col·laboració sigui un motor per presentar projectes més innovadors".</p>
      <p>En qualsevol cas, la sensibilitat cap a les problemàtiques socials del món actual no és una qüestió d'edat. Mercè Segú no creu que els creatius més joves estiguin més compromesos: "Els joves tenen tenen molta empenta, però fa molt temps que es parla de problemàtiques com el canvi climàtic, i ara el debat s'ha estès a tota la societat. Hem de començar a treballar ja. Els joves trobaran les solucions però hem de començar a mirar com podem canviar el món".</p>
      <h3>La 28a edició dels premis ADCE</h3>
      <p>En el marc del festival se celebrarà dissabte al vespre la 28a edició dels premis ADCE al millor disseny gràfic i la millor publicitat, els únics oberts exclusivament a treballs reconeguts prèviament en competicions nacionals europees.</p>
      <p>L’Art Directors Club of Europe (ADCE) és una associació sense afany de lucre formada per 23 associacions i clubs de dissenyadors gràfics i creatius publicitaris de 22 països europeus. L'ADCE, que té la seu a Barcelona, va ser fundat el 1990 i representa més de 5.000 professionals del sector. L’actual president és el finlandès Ami Hasan, fundador i director creatiu de Hasan &amp; Partners.</p>
    </article>
  </body>
</html>