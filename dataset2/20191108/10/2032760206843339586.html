<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89023"/>
    <meta property="og:site_name" content="Denník politika"/>
    <meta property="article:published_time" content="2019-11-08T10:35:04+00:00"/>
    <meta property="og:title" content="Podnikatelia žiadajú od politikov lepšie vzdelávanie, očistu verejného života a nižšie dane"/>
    <meta property="og:description" content="8.11.2019 (Webnoviny.sk) – Zlepšiť vzdelávanie, očistiť verejný život a znížiť dane a odvody z práce. To sú tri najhlavnejšie požiadavky podnikateľov na politikov, vďaka ktorými sa majú zlepšiť podmienky v ekonomike a spoločnosti od roku 2020. „Nakoľko sa blížia voľby, je potrebné pripomenúť politickým stranám, aké problémové oblasti našej spoločnosti vnímajú podnikatelia, nakoľko sa zdá, akoby to politickým stranám nebolo zrejmé,“ konštatuje v tlačovej správe Podnikateľská aliancia Slovenska."/>
  </head>
  <body>
    <article>
      <h1>Podnikatelia žiadajú od politikov lepšie vzdelávanie, očistu verejného života a nižšie dane</h1>
      <address><time datetime="2019-11-08T10:35:04+00:00">08 Nov 2019, 10:35</time> by <a rel="author">Webnoviny</a></address>
      <p>8.11.2019 (Webnoviny.sk) – Zlepšiť vzdelávanie, očistiť verejný život a znížiť dane a odvody z práce. To sú tri najhlavnejšie požiadavky podnikateľov na politikov, vďaka ktorými sa majú zlepšiť podmienky v ekonomike a spoločnosti od roku 2020.<i> „Nakoľko sa blížia voľby, je potrebné pripomenúť politickým stranám, aké problémové oblasti našej spoločnosti vnímajú podnikatelia, nakoľko sa zdá, akoby to politickým stranám nebolo zrejmé,“</i> konštatuje v tlačovej správe Podnikateľská aliancia Slovenska.</p>
      <h3>Poplatky za vysokoškolské štúdium</h3>
      <p>Podnikatelia požadujú prispôsobiť vzdelávací obsah a formu výučby, výchovu, vzdelávanie a odmeňovanie pedagógov, ako aj hodnotenie výsledkov vzdelávania potrebám reálneho života. Navrhujú zaviesť možnosť vyberať poplatky za vysokoškolské štúdium spolu so vznikom štipendijného programu.</p>
      <p>Aliancia by privítala zásadnú reformu práce prokuratúry, riadenia a práce polície, či posilnenie nezávislosti Úradu inšpekčnej služby.</p>
      <p>Medzi ďalšie opatrenia na očistu verejného života patrí aj zavedenie aspoň dvojročného zákazu prechodu z vrcholovej politiky do čelných pozícií nezávislých verejných orgánov, vrátane prokuratúry, silových zložiek alebo justície.</p>
      <h3>Zrušenie daňových výnimiek</h3>
      <p>Podnikatelia taktiež od politikov žiadajú rovnú daň z príjmov fyzických a právnických osôb. Výpadky v príjmoch verejných financií by vykryli zlepšeným výberom daní, zrušením daňových výnimiek, obmedzením investičných stimulov len na okresy s najvyššou mierou nezamestnanosti, prípadne zvýšením majetkových a environmentálnych daní.</p>
      <p>Medzi desať najdôležitejších opatrení zaradili aj odbúranie byrokracie v podnikaní, uľahčenie podnikania, ozdravenie verejných financií, či sledovanie a zvyšovanie efektívnosti verejného života.</p>
      <p>Aliancia taktiež volá po zvýšení transparentnosti, podpore hospodárskej súťaže a otváraní spoločného trhu Európskej únie.</p>
      <p>Viac k témam: <a href="https://www.webnoviny.sk/tag/dane/"><u>dane</u></a>, <a href="https://www.webnoviny.sk/tag/pas-podnikatelska-aliancia-slovenska/"><u>PAS Podnikateľská aliancia Slovenska</u></a>, <a href="https://www.webnoviny.sk/tag/podnikatelia/"><u>podnikatelia</u></a>, <a href="https://www.webnoviny.sk/tag/vzdelavanie/"><u>vzdelávanie</u></a><br/>Zdroj: Webnoviny.sk – <a href="https://www.webnoviny.sk/podnikatelia-ziadaju-od-politikov-lepsie-vzdelavanie-ocistu-verejneho-zivota-a-nizsie-dane/"><u>Podnikatelia žiadajú od politikov lepšie vzdelávanie, očistu verejného života a nižšie dane</u></a> © SITA Všetky práva vyhradené.</p>
    </article>
  </body>
</html>