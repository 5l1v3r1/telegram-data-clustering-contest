<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Zhenite-bili-po-nadezhdni-shofyori-ot-muzhete-912183"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T10:35:00+00:00"/>
    <meta property="og:title" content="Жените били по-надеждни шофьори от мъжете"/>
    <meta property="og:description" content="Жените не само са по-добри шофьори от мъжете, но са и по-надеждни, пише в. &quot;Дейли стар&quot;, позовавайки..."/>
  </head>
  <body>
    <article>
      <h1>Жените били по-надеждни шофьори от мъжете</h1>
      <address>
        <time datetime="2019-11-08T10:35:00+00:00">08 Nov 2019, 10:35</time>
      </address>
      <p>Жените не само са по-добри шофьори от мъжете, но са и по-надеждни, пише в. "Дейли стар", позовавайки се на резултатите от проучване, направено във Великобритания. Представителите на силния пол вероятно ще възроптаят срещу твърдението, но срещу статистиката не се спори.</p>
      <p>Проучването, направено по поръчка на Confused, сочи, че от 539 000 нарушенията по пътищата в Англия и Уелс миналата година, внушителните 79 процента са допуснати от мъже. Близо една четвърт от тях са свързани с превишена скорост, като жените са виновни едва в седем процента от случаите, предаде БТА.</p>
      <p>Резултатите показват още, че двойно повече мъже, отколкото жени, предявяват искове за автомобилна застраховка. Въпреки че проучването "нарочва" представителите на силния пол за по-лоши водачи на МПС, жените изостават, когато се касае за шофьорските изпити.</p>
      <p>Миналата година 1,6 милиона души в Англия и Уелс са се явили на изпити за придобиване на шофьорска книжка. От тях 55 на сто са се провалили, като жените са 31 процента, а мъжете - 24 процента. От първия път книжка са взели 9 процента от представителките на нежния пол и 11 процента от мъжете.</p>
    </article>
  </body>
</html>