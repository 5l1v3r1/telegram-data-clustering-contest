<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trzby-ve-sluzbach-ve-3-ctvrtleti-stouply-o-0-3-procenta/1818548?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T10:20:00+00:00"/>
    <meta property="og:title" content="Tržby ve službách ve 3. čtvrtletí stouply o 0,3 procenta"/>
    <meta property="og:description" content="Praha - Tržby ve službách v Česku v letošním třetím čtvrtletí meziročně vzrostly o 0,3 procenta. Oznámil to dnes Český statistický úřad (ČSÚ). Tržby služeb tak zaznamenaly nejnižší růst od konce roku 2014, sdělila ředitelka odboru statistiky služeb ČSÚ Marie Boušková. Po očištění o kalendářní vlivy dokonce tržby o 1,1 procenta klesly, protože v loňském třetím čtvrtletí bylo o tři pracovní dny méně. Mezičtvrtletně poklesly sezonně očištěné tržby o 0,9 procenta."/>
  </head>
  <body>
    <article>
      <h1>Tržby ve službách ve 3. čtvrtletí stouply o 0,3 procenta</h1>
      <address><time datetime="2019-11-08T10:20:00+00:00">08 Nov 2019, 10:20</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Tržby ve službách v Česku v letošním třetím čtvrtletí meziročně vzrostly o 0,3 procenta. Oznámil to dnes <a href="https://www.czso.cz/csu/czso/cri/sluzby-3-ctvrtleti-2019">Český statistický úřad</a> (ČSÚ). Tržby služeb tak zaznamenaly nejnižší růst od konce roku 2014, sdělila ředitelka odboru statistiky služeb ČSÚ Marie Boušková. Po očištění o kalendářní vlivy dokonce tržby o 1,1 procenta klesly, protože v loňském třetím čtvrtletí bylo o tři pracovní dny méně. Mezičtvrtletně poklesly sezonně očištěné tržby o 0,9 procenta.</p>
      <p>Zatímco v prvním čtvrtletí tohoto roku sezonně neočištěné tržby ve službách meziročně stouply o 2,4 procenta, ve druhém čtvrtletí už růst činil podle revidovaných údajů pouze 1,1 procenta a ve třetím 0,3 procenta. Postupně letos klesaly také očištěné údaje o vývoji tržeb.</p>
      <p>Tržby ve třetím čtvrtletí stouply například v sekci informačních a komunikačních činností, a to o 5,9 procenta. Mírně, o 0,7 procenta, se zvýšily také tržby v ubytování, stravování a pohostinství.</p>
      <p>V ostatních sekcích služeb ale tržby klesly. Nejvýraznější pokles postihl činnosti v oblasti nemovitostí, kde se tržby snížily o 1,7 procenta. V této oblasti vykázaly největší propad realitní kanceláře a správa nemovitostí, kde tržby klesly o 7,7 procenta. Shodně o 1,5 procenta se snížily tržby v profesních, vědeckých a technických činnostech a v administrativních a podpůrných činnostech.</p>
      <p>Klesly také tržby v dopravě a skladování o 0,7 procenta. Z nich se nejvýrazněji snížily tržby v letecké dopravě, a to 10,9 procenta. "Odvětví, kterému se však v tomto čtvrtletí dařilo, byly poštovní a kurýrní služby, které vykázaly nejvyšší meziroční růst za posledních 18 let," uvedla Boušková. Růst tržeb poštovních a kurýrních činností činil 18,6 procenta.</p>
    </article>
  </body>
</html>