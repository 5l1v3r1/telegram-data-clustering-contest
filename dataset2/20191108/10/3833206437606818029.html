<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/analizi/Hodut-na-Borisov-izhvurlya-Kanazireva-ot-politikata-912208"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T10:50:00+00:00"/>
    <meta property="og:title" content="Ходът на Борисов изхвърля Каназирева от политиката"/>
    <meta property="og:description" content="&quot;Тя е в политическа партия ГЕРБ още от самото начало“. Така Бойко Борисов коментира назначаването на..."/>
  </head>
  <body>
    <article>
      <h1>Ходът на Борисов изхвърля Каназирева от политиката</h1>
      <address>
        <time datetime="2019-11-08T10:50:00+00:00">08 Nov 2019, 10:50</time>
      </address>
      <p>"Тя е в политическа партия ГЕРБ още от самото начало“. Така <a href="https://www.plovdiv24.bg/novini/persons/260.html">Бойко Борисов</a> коментира назначаването на <a href="https://www.plovdiv24.bg/novini/persons/2599.html">Дани Каназирева</a> за областен управител на Пловдив. И напълно смъкна маската на опозиционност, с която се прикриваше Каназирева.</p>
      <p>Борисов никога не казва нещо, особено за политически назначения, с което да не преследва определена цел. Той ясно каза и на избирателите на Каназирева – гласувахте за ГЕРБ. Но и преди да го направи, самата Каназирева беше достатъчно изплашена от назначението си за областен управител.</p>
      <p>В първите си интервюта тя не изглеждаше никак ентусиазирана, напротив – беше ужасена, личеше и по погледа й. Каназирева разбра какво се е случило с този ход на Борисов – че собственоръчно е подписала политическата си смърт.</p>
      <p>Гениален ход на Борисов, с който изхвърля Каназирева от политиката. Това е очевидно. Политолог употреби израза "политически фалит“, след като е приела назначението.</p>
      <p>Постът на областен управител е с декоративни функции и те държи встрани от градската политика и не само. Единственото, което е в правомощията ти, е да се запознаеш с кметовете на общините в областта и да се правиш, че с нещо можеш да им помогнеш. Можеш да върнеш решение на някой ОбС и толкова. Можеш да се снимаш и с премиера, ако дойде в района на инспекция. Това е новото положение на <a href="https://www.plovdiv24.bg/novini/persons/2599.html">Дани Каназирева</a>.</p>
      <p>По-важното е, че след изтичане на мандата – година и няколко месеца, Каназирева не може повече да твърди, че е алтернатива на каквото й да било. Това беше нейното политическо битие досега – да твърди, че е алтернатива. С един замах Борисов отне и последната надежда на Каназирева, че може да е фактор в пловдивската политика.</p>
    </article>
  </body>
</html>