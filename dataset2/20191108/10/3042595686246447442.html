<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solskjaer-om-hvorfor-mason-greenwood-ikke-spiller-oftere/71796240"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T10:00:23+00:00"/>
    <meta property="og:title" content="Solskjær om hvorfor Mason Greenwood ikke spiller oftere"/>
    <meta property="og:description" content="Ole Gunnar Solskjær matcher stortalentet Mason Greenwood forsiktig."/>
  </head>
  <body>
    <article>
      <h1>Solskjær om hvorfor Mason Greenwood ikke spiller oftere</h1>
      <h2>- Mason kommer til å få en veldig god karriere, men noen ganger er det ikke riktig å spille ham, sier Ole Gunnar Solskjær.</h2>
      <address><time datetime="2019-11-08T10:00:23+00:00">08 Nov 2019, 10:00</time> by <a rel="author">Christian M. Hugsted (I England)</a></address>
      <p>MANCHESTER (Dagbladet): Mason Greenwood (18) scoret i går sitt tredje mål for Manchester United denne sesongen, i sin fjerde kamp fra start.</p>
      <p>Tenåringen har fått 112 minutter med ligafotball etter åtte innhopp denne sesongen, men har fortsatt ikke startet en kamp i Premier League.</p>
      <p>Under pressekonferansen etter 3-0-seieren over Partizan, sammenliknet en journalist Greenwood med Erling Braut Haaland, som spiller fast på Red Bull Salzburg i en alder av 19 år. Han er også toppscorer i Champions League med sju mål.</p>
      <p>
        <b>Solskjær fikk spørsmål om det ikke også er fristende å la et talent som Greenwood spille ofte, slik Braut Haaland gjør.</b>
      </p>
      <p>- Jo, selvfølgelig. Mason kommer til å få en veldig god karriere, men noen ganger er det ikke riktig å spille ham. Han vet hvorfor han ikke har spilt så mye. Vi tar tiden til hjelp med ham. Det har selvfølgelig vært en vanskelig tid med Anthony (Martial) borte, men å legge all vekt på skuldrene hans var heller ikke riktig, og jeg mener vi finner riktig balanse for når vi skal bruke ham og når han skal hvile, sier Solskjær og fortsetter:</p>
      <p>- Han trenger å lære voksenfotball, for han kom fra U18 i fjor, og nå trener han med A-laget hver dag. Du kan ikke bare slå den knappen av og på. Du må levere hver dag om du skal bli akseptert i en gruppe som dette.</p>
      <h3>Har hatt noen nedturer</h3>
      <p>Det var likevel ikke en bevisst handling fra Solskjær å ikke benytte seg av Greenwood i Premier League, da Anthony Martial var ute med skade. Greenwood har rett og slett ikke bevist nok på trening.</p>
      <p>- Egentlig ikke. Hvis han hadde vist sin autoritet på trening hver eneste dag og vært det beste valget, ville han spilt hver kamp. Men som ung gutt forventer du oppturer og nedturer, og han har hatt noen nedturer, og jeg tror han er på vei opp igjen, sier Solskjær.</p>
      <p>Nordmannen sier at Greenwood, som spilte på høyrekanten i stedet for Daniel James, kan få flere muligheter i den posisjonen.</p>
      <p>- Jeg hvilte Dan (Daniel James, journ.anm.) i kveld, for han har spilt for mye fotball etter min smak. Kanskje ikke Mason har spilt nok, men jeg mener vi vil få se en toppspiller der en dag, sier Solskjær.</p>
      <p>
        <b>Greenwood kan dra nytte av at Manchester United aldri hentet inn en erstatter for Romelu Lukaku eller Alexis Sanchez, slik at muligheten for spilletid er og blir større fram til eventuelle spillerkjøp.</b>
      </p>
      <p>Samtidig kan det være vanskelig for Solskjær, siden Greenwood <i>kanskje</i> først slår ut i full blomst om to-tre år, samtidig som managere gjerne blir bedømt ut fra det de gjør på kort sikt.</p>
      <p>- Du blir alltid bedømt på resultater her og nå, men DNA-et i denne klubben, og det har alltid vært en del av vår filosofi og min filosofi å gi unge spillere med riktige holdninger en sjanse, sier Solskjær og fortsetter:</p>
      <p>- Hvis det tar noen år før han virkelig slå gjennom, så er det verdt det for oss. For jeg er manager for Manchester United, ikke for meg selv. Jeg leder på den beste måten jeg tror vi kan få det beste ut av Mason på.</p>
      <h3>Ujevne</h3>
      <p>Manchester United var gode i store perioder mot Partizan, men det offensive spillet sluknet utover i kampen.</p>
      <p>- Noen ganger får du det med et ungt lag, som vi har. Vi har slitt med skader som har gjort laget enda yngre, sier Solskjær, som peker på at United var gode i 60 minutter og sløve i 30 minutter mot Partizan.</p>
      <p>
        <b>- Vi er fortsatt ikke jevne nok fra kamp til kamp eller i selve kampen, men det kommer. Vi fortsetter å forbedre oss. Når vi kommer oss gjennom dette, vil guttene ha lært mye, sier Solskjær.</b>
      </p>
      <p>Nå venter Brighton i Premier League førstkommende søndag.</p>
    </article>
  </body>
</html>