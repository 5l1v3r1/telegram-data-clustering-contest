<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/insan-haklari-izleme-orgutunden-hirvatistanin-schengene-alinma-kararina-itiraz"/>
    <meta property="og:site_name" content="euronews"/>
    <meta property="article:published_time" content="2019-11-08T10:45:03+00:00"/>
    <meta property="og:title" content="'Hırvatistan göçmenlere şiddet uygulayarak sınırdan geri çeviriyor'"/>
    <meta property="og:description" content="İnsan Hakları İzleme Örgütü (Human Rights Watch) Hırvatistan'ın göçmenlere &quot;şiddet&quot; uygulayarak sınırdan geri çevirmesinin insan hakları ihallerine yol açtığı gerekçesi ile Schengen alanına girmesinin engellenmesi gerektiği uyarısında bulundu"/>
  </head>
  <body>
    <article>
      <h1>'Hırvatistan göçmenlere şiddet uygulayarak sınırdan geri çeviriyor'</h1>
      <address><time datetime="2019-11-08T10:45:03+00:00">08 Nov 2019, 10:45</time> by <a rel="author">Gülsüm Alan</a></address>
      <p>İnsan Hakları İzleme Örgütü (Human Rights Watch) Hırvatistan'ın göçmenlere "şiddet" uygulayarak sınırdan geri çevirmesinin insan hakları ihlallerine yol açtığı gerekçesi ile Schengen alanına girmesinin engellenmesi gerektiği uyarısında bulundu.</p>
      <p>Avrupa Komisyonu 22 Ekim'de Hırvatistan'ın Schengen alanına girmesine yeşil ışık yakmıştı. İnsan Hakları İzleme Örgütü, Avrupa Komisyonu'nu uyararak şiddet olaylarının yaşandığı bir video yayımladı.</p>
      <p>Videoda Hırvatistan polisinin, göçmenlerin iltica etmesine engel olarak doğrudan sınırdan geri çevirdiği belirtiliyor. Göçmenlerin çantalarının yakıldığı, darp edildiği ifade ediliyor. Videoda ağustos ayında Hırvat polisi tarafından Bosna Hersek'e geri gönderilen birçok göçmen yaşadıklarını anlatıyor. Gizli kamerayla çekilmiş görüntüler Hırvat polisinin yasal prosedürü izlemediğini ortaya koyuyor.</p>
      <figure>
        <iframe src="https://www.youtube.com/embed/TCjZ_NDR08A" width="640" height="360" data-service="Youtube" scrolling="no"/>
      </figure>
      <h3>'AB, Hırvatistan'ı ödüllendirmek yerine konuyu soruşturmalı'</h3>
      <p>İnsan Hakları İzleme Örgütü'nün yayımladığı yazılı açıklamada, "Avrupa Komisyonu'nun Hırvatistan'a Schengen için yeşil ışık yakması insan hakları ihlallerinin engel teşkil etmediği anlamına geliyor. Avrupa Komisyonu Hırvatistan'ı ödüllendirmek yerine konuyu soruşturmalı" ifadeleri kullandı.</p>
      <p>Doğu Avrupa ülkeleri uzmanı araştırmacı Lydia Gall, "Yasa dışı geri çevirmeler ve iltica talebinde bulunanlara yönelik şiddet uygulanması Hırvatistan'ın Schengen alanına girmesine engel teşkil etmeli. Sınırda göçmenlere yönelik şiddet olaylarının yaşanmasına göz yumulması insan haklarını savunan Schengen'i anlamsız kılıyor." dedi.</p>
      <p>Hırvatistan hükümeti daha önce birçok kez iddiaları kabul etmeyerek Hırvat polisinin imajının karalanmaya çalışıldığını ifade etti.</p>
      <ul>
        <li>
          <a href="https://tr.euronews.com/2019/10/22/avrupa-komisyonundan-h-rvatistanin-schengen-alanina-girmesine-yesil-isik">Avrupa Komisyonu'ndan Hırvatistan'ın Schengen alanına girmesine yeşil ışık</a>
        </li>
        <li>
          <a href="https://tr.euronews.com/2019/10/27/hirvatistan-schengen-e-katiliyor-genislemenin-etkileri-ne-olacak-serbest-dolasim-vize-goc">Hırvatistan, Schengen Bölgesi'ne katılmaya hazır; genişlemenin etkileri neler olacak?</a>
        </li>
        <li>
          <a href="https://tr.euronews.com/2019/11/01/hirvatistan-basbakani-ab-sinirlarini-korumak-icin-6-bin-500-polis-gorevlendirdik">Hırvatistan Başbakanı: AB sınırlarını korumak için 6 bin 500 polis görevlendirdik</a>
        </li>
      </ul>
    </article>
  </body>
</html>