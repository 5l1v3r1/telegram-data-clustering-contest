<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/kilometeres-sorok-a-hataron-megszolalt-a-rendorseg"/>
    <meta property="og:site_name" content="infostart"/>
    <meta property="article:published_time" content="2019-11-08T10:40:00+00:00"/>
    <meta property="og:title" content="Kilométeres sorok a határon - megszólalt a rendőrség"/>
    <meta property="og:description" content="Nem a rendőrség útdíjellenőrzésének szigorítása okozza a tehergépkocsik hosszabb várakozási idejét a schengeni határszakaszon. A tehergépjármű-forgalommal leginkább érintett határátkelőhelyek teljes kapacitással működnek - írták a police.hu oldalon."/>
  </head>
  <body>
    <article>
      <h1>Kilométeres sorok a határon - megszólalt a rendőrség</h1>
      <address><time datetime="2019-11-08T10:40:00+00:00">08 Nov 2019, 10:40</time> by <a rel="author">Infostart</a></address>
      <h3>Nem a rendőrség útdíjellenőrzésének szigorítása okozza a tehergépkocsik hosszabb várakozási idejét a schengeni határszakaszon. A tehergépjármű-forgalommal leginkább érintett határátkelőhelyek teljes kapacitással működnek - írták a police.hu oldalon.</h3>
      <p>Az év végéhez közeledve – a korábbi évek gyakorlata szerint – tapasztalható a nemzetközi tehergépjármű-forgalom megnövekedése a határátkelőhelyeken. Várhatóan az év végéig számítani lehet az áruszállítást végző gépjárművek egyre növekvő forgalmára.</p>
      <p>A magyar rendőrség, illetve a román és a szerb határőrizeti szervek mindent megtesznek annak érdekében, hogy a határátlépés zavartalan legyen.</p>
      <blockquote>Az érintett határátkelőhelyek teljes kapacitással működnek, az autóbusz- és a személygépkocsi-forgalmat az ellenőrzések nem érintik; forgalmukban nincs jelentősebb fennakadás.</blockquote>
      <p>A hétvégi határprognózis<a href="http://www.police.hu/hu/hirek-es-informaciok/legfrissebb-hireink/hatarrendeszet/hetvegi-hatarprognozis-39"> itt olvasható</a>.</p>
      <p>A <a href="http://www.police.hu/hu/hirek-es-informaciok/legfrissebb-hireink/hatarrendeszet/nem-az-ellenorzes-okoz-hosszabb-varakozasi">rendőrség</a> közölte: ahogy eddig is, a törvényi kötelezettségének eleget téve határforgalmi ellenőrzés keretében vizsgálja, hogy a megtett úttal arányos útdíj fizetésére köteles gépjárművekkel kapcsolatban az üzembentartók eleget tettek-e a díjfizetési kötelezettégüknek. Az ellenőrzés során minden 3,5 tonna megengedett legnagyobb össztömeget meghaladó tehergépkocsinál, nyerges vontatónál, illetve az ilyen gépjárműből és az általa vontatott pótkocsiból, félpótkocsiból álló járműszerelvénynél vizsgálják, hogy a járműhöz kapcsolódóan a megelőző 150 nap során volt-e útdíjfizetéssel kapcsolatos jogsértés.</p>
      <blockquote>Az elmúlt időszak tapasztalatai alapján megnövekedett a külföldön nyilvántartott gépjárművekkel kapcsolatos jogsértések, köztük az útdíj meg nem fizetések száma.</blockquote>
      <p>Ezekben az esetekben a rendőrség a helyszínen lefolytatja a szükséges eljárást. Az ellenőrzés alá vont járműveket a rendőrök a forgalmi sávból parkolókba, kamionterminálokba irányítják.</p>
      <p>
        <i>Nyitókép: police.hu</i>
      </p>
    </article>
  </body>
</html>