<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/tromokratiki-epithesi-ta-epeisodia-sta-eksarxeia-leei-o-georgiadis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T10:41:13+00:00"/>
    <meta property="og:title" content="«Τρομοκρατική επίθεση» τα επεισόδια στα Εξάρχεια λέει ο Γεωργιάδης"/>
    <meta property="og:description" content="Ο Άδωνις Γεωργιάδης επανέλαβε ότι προτεραιότητα της κυβέρνησης είναι να λήξει το άβατο στα Εξάρχεια"/>
  </head>
  <body>
    <article>
      <h1>«Τρομοκρατική επίθεση» τα επεισόδια στα Εξάρχεια λέει ο Γεωργιάδης</h1>
      <h2>Ο Άδωνις Γεωργιάδης επανέλαβε ότι προτεραιότητα της κυβέρνησης είναι να λήξει το άβατο στα Εξάρχεια</h2>
      <address><time datetime="2019-11-08T10:41:13+00:00">08 Nov 2019, 10:41</time> by <a rel="author">ΤοΒΗΜΑ Team</a></address>
      <p>Για «τρομοκρατική επίθεση» έκανε λόγο ο υπουργός Ανάπτυξης και Επενδύσεων, Άδωνις Γεωργιάδης, αναφορικά με τα χθεσινοβραδινά επεισόδια στα Εξάρχεια.</p>
      <p>Ο Άδωνις Γεωργιάδης επανέλαβε ότι προτεραιότητα της κυβέρνησης είναι να λήξει το άβατο στα Εξάρχεια.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <p>«Έχουμε μεγάλη πρόοδο. Πολλά κτίρια που ήταν υπό κατάληψη έχουν απελευθερωθεί. Πολλές φορές η αστυνομία έκανε επιχείρηση στα Εξάρχεια. Ως πολίτης και πολιτικός σας λέω ότι θέλω να δω την αστυνομία να σπάει την πόρτα στο βίντεο που είδα και να μπαίνει. Επί της αρχής εγώ θέλω μία αστυνομία που όταν θέλει να μπει σε έναν χώρο να κάνει έλεγχο να μπαίνει» είπε, μιλώντας στον ΣΚΑΙ, ο υπουργός Ανάπτυξης και Επενδύσεων για το βίντεο ντοκουμέντο, όπου φαίνονται αστυνομικοί έξω από καφετέρια στα Εξάρχεια με τους θαμώνες να είναι κλειδωμένοι μέσα στο κατάστημα.</p>
      <h3>«Δολοφονική επίθεση»</h3>
      <p>«Χθες πράγματι αυτή η επίθεση στους αστυνομικούς δεν ήταν για σόου, ήταν μία δολοφονική επίθεση τρομοκρατική επίθεση και κατά τη γνώμη μου πρέπει να σκεφτεί η κυβέρνηση όλα αυτά να μπουν στον αντιτρομοκρατικό νόμο. Να τελειώνουμε. Γιατί όταν κάποιος πετάει μολότοφ στο κεφάλι κάποιου αυτό είναι τρομοκρατική ενέργεια. Δεν είναι βανδαλισμός» τόνισε ο Άδωνις Γεωργιάδης.</p>
      <p>«Μέχρι τώρα ο κ. Χρυσοχοϊδης στη διαχείριση των Εξαρχείων και της τάξης είναι παρά πολύ καλός. Τώρα ζούμε την περίοδο που όλο αυτό το σύστημα αντεπιτίθεται. Το κράτος θα κάνει την δουλειά του» κατέληξε.</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
    </article>
  </body>
</html>