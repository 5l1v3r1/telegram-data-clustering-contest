<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/astronavtite-na-mks-shte-eksperimentirat-s-frensko-vino.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T10:47:00+00:00"/>
    <meta property="og:title" content="Астронавтите на МКС ще експериментират с… френско вино"/>
    <meta property="og:description" content="Бутилките бяха изпратени в космоса на борда на ракета, която пренася провизии за астронавтите"/>
  </head>
  <body>
    <article>
      <h1>Астронавтите на МКС ще експериментират с… френско вино</h1>
      <h2>Бутилките бяха изпратени в космоса на борда на ракета, която пренася провизии за астронавтите</h2>
      <address><time datetime="2019-11-08T10:47:00+00:00">08 Nov 2019, 10:47</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Астронавтите на борда на Международната космическа станция (МКС) получиха 12 бутилки от скъпо френско вино, но няма да го пият. Алкохолът ще отлежава на борда на МКС с експериментална цел.</p>
      <p>Бутилките бяха изпратени в космоса на борда на ракета, която пренася провизии за астронавтите.</p>
      <p>Червеното вино ще престои на борда на космическата станция повече от година преди да бъде изпратено обратно на Земята. Тук в лабораторни условия учените ще разберат как безтегловността и космическата радиация влияят на процеса на отлежаване.</p>
      <p>Целта на експеримента е да се създадат нови вкусове и качества в хранителната промишленост.</p>
      <p>Производството на вино включва в себе си използването на мая и бактерии, благодарение на които се задействат химични процеси. Поради тази причина виното е изключително подходящо за космически изследвания.</p>
      <figure>
        <img src="https://img.bg.sof.cmestatic.com/media/images/640x/Aug2016/2111150855.jpg"/>
        <figcaption>Снимка: Getty Images</figcaption>
      </figure>
      <p>Космическото вино ще бъде сравнено с други вина от същия сорт, но отлежали на Земята. Каквото остане от 12-те бутилки, ще бъде подарено на спонсорите на експеримента, поясниха учените.</p>
      <p>Експериментът се провежда от компанията „Спейс карго ънлимитед“ и е част от общо шест планирани мисии през следващите три години. Целта е да се изследват възможностите за развитието на агрикултури в космическа среда.</p>
    </article>
  </body>
</html>