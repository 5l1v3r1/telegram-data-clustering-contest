<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/08/v-podgotovka-za-artemida-nasa-otvaria-poslednata-proba-ot-apolo-17.428947"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T10:26:00+00:00"/>
    <meta property="og:title" content="В подготовка за &quot;Артемида&quot;: НАСА отваря последната проба от &quot;Аполо 17&quot;"/>
    <meta property="og:description" content="Тя се състои от 430 гр. скалист материал и прах | Dnes.bg"/>
  </head>
  <body>
    <article>
      <h1>В подготовка за "Артемида": НАСА отваря последната проба от "Аполо 17"</h1>
      <h2>Тя се състои от 430 гр. скалист материал и прах</h2>
      <address><time datetime="2019-11-08T10:26:00+00:00">08 Nov 2019, 10:26</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>НАСА разпечата една от последните недокосвани лунни проби, донесена от "Аполо 17", за да се подготви за програмата "Артемида", съобщи сайтът Спейс, цитиран от БТА.</p>
      <p>Пробата - 430 гр. скалист материал и прах, е запечатана от астронавтите Джин Сърнан и Харисън Шмит на 12 декември 1972 г. Тя е взета близо до кратера Лара с тръба с диаметър 4 см, която е разпечатана от учени в лунната лаборатория на космическия център "Джонсън".</p>
      <p>Специалистите сега могат да правят изследвания, каквито са били немислими по времето на мисиите "Аполо", включително и неагресивни 3-D снимки и микротомия със свръхвисока резолюция. Анализът на пробата ще даде възможност на специалистите да усъвършенстват методите си и да подготвят бъдещите изследователи за лунните мисии, планирани за след 2020 г.</p>
      <p>През март НАСА избра девет еипа, които да изследват неотваряните проби с новите методи.</p>
      <p>Мисиите "Аполо" донесоха на Земята общо 383 кг лунни скали и пръст. Повечето от пробите, събрани при шест кацания на лунната повърхност, са изследвани и се съхраняват в космическия център "Джонсън". Отворената проба с номер 73002 е горната част от 0,6-метровата тръба, в която се съхраняват две мостри. Долният сегмент - проба 73001 ще бъде отворен през януари. Пробите са взети на място вертикално с тръбата.</p>
      <p>Проби от мисиите "Аполо" не са отваряни от 70-те години на миналия век. След сегашните изследвания единствените недокосвани мостри ще останат две, донесени с мисиите "Аполо 15" и "Аполо 16".</p>
    </article>
  </body>
</html>