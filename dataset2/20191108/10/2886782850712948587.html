<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/08/fellabu-csontvazat-talaltak-egy-tancparkett-alatt-kiderult-hogy-napoleon-elveszett-taborno"/>
    <meta property="og:site_name" content="euronews"/>
    <meta property="article:published_time" content="2019-11-08T10:22:55+00:00"/>
    <meta property="og:title" content="Féllábú csontvázat találtak egy táncparkett alatt, kiderült, hogy Napóleon elveszett tábornoka az"/>
    <meta property="og:description" content="A francia császár egyik legkedevesebb tábornoka 1812-ben vesztette életét, miután egy ágyú elvitte a fél lábát. DNS teszttel bizonyították, hogy tényleg őt találták meg."/>
  </head>
  <body>
    <article>
      <h1>Féllábú csontvázat találtak egy táncparkett alatt, kiderült, hogy Napóleon elveszett tábornoka az</h1>
      <address><time datetime="2019-11-08T10:22:55+00:00">08 Nov 2019, 10:22</time> by <a rel="author">Noemi Mrav</a></address>
      <p>Több mint 200 évvel azután, hogy belehalt egy orosz csatamezőn szerzett sebesülésébe, Napóleon kedvenc tábornoka ismét előkerült.</p>
      <p>Charles Etienne Gudin, akinek neve a híres párizsi Diadalív falán is szerepel, mint a haza egyik kiemelkedő hőséé, 44 éves korában halt meg, 1812 augusztus 22-én.</p>
      <p>Gudin Napóleon szó szerint egyik legkedvesebb tábornoka volt. Együtt jártak a katonai akadémiára, a francia császár és a katonái is maximálisan elismerték. A nemzeti hősnek mellszobra van a versaille-i kastélyban és Franciaország-szerte több utca is a nevét viseli.</p>
      <p>Idén júliusban egy francia és orosz régészekből álló csapat bejelentette: a Moszkvától 250 km-re nyugatra fekvő Szmolenszk városánál felszínre hoztak egy holttestmaradványt, amiről azt gondolják, Gudin-é lehet - számolt be róla a <a href="https://www.telegraph.co.uk/news/2019/11/06/dna-tests-prove-one-legged-skeleton-found-russian-dance-floor/">Telegraph</a>.</p>
      <figure>
        <img src="https://static.euronews.com/articles/stories/04/28/42/62/808x940_cmsv2_99bf2974-907c-56c8-921c-3ec239d270d2-4284262.jpg"/>
        <figcaption>Gudin maradványaiDenis MAXIMOV / AFP</figcaption>
      </figure>
      <p>A kiemelkedő képességekkel rendelkező tábornok Napóleon sikertelen oroszországi hadjáratában vesztette életét, mikor a valutino-i csatában eltalálta egy ágyúgolyó, ami leszakította a fél lábát. Bár a lábat amputálták az orvosok, három nappal később mégis meghalt - vele együtt még hétezer francia katona esett el. Ezután a szívét kivágták és Párizsba vitték, ahol a Père Lachaise temetőben helyezték örök nyugalomra. Holttestének és temetési helyének pontos helyszíne azonban nem maradt fenn.</p>
      <p>A Szmolenszkben kutató csapat először Gudin egyik beosztottjának, Davout marsallnak az emlékiratai alapján keresgéltek, aki maga rendezett temetést a helyszínen maradt holttestnek, melyet leírása szerint egy botcsinálta sírban helyeztek el, amit négy ágyúcsőből mesterkedtek össze.</p>
      <p>A nyom nem vezetett eredményre, ezért egy szemtanú valloámását kezdték viszgálni, és ennek alapján meg is találták a városi parkban, egy egykori táncparkett alatt egy fakoporsó maradványait, benne Gudin-nel.</p>
      <p>"Nagyon szerencsések voltunk, hogy megtaláltuk a csontvázat, főleg, ha figyelembe vesszük, mennyi tragédia történt 1812 óa Oroszországban. Ami pedig még ennél is hihetetlenebb, hogy DNS-t is ki tudtunk nyerni belőle, pedig az elmúlt 200 évben egy száraz helyen voltak a csontok" - mondta Pierre Malinowski, a csoportot vezető korábbi katona és erősen szélsőjobbos történész.</p>
      <p>A DNS-mintát még a nyáron összehasonlították Gudin nővérének és bátyjának - aki szintén tábornok volt Napóleon alatt - maradványaival, és az 100 százalékban egyezett.</p>
      <p>A maradványokat most Franciaországba küldik, ahol Gudin leszármazottai egy "tisztességes temetést" akarnak tartani neki az Invalidusokban, ahol Napóelon és más tábornokai is nyugszanak. Terveik szerint erre meghívnák a francia és az orosz elnököt is.</p>
      <p>Putyin elnök személyesen követte végig a felfedezés menetét, még egy gépet is felajánlott a maradványok hazaviteléhez - mondta Malinowski. A francia elnök szintén értesült a fejleményekről, a kutató szerint pedig "mindkét elnök rendkívül lelkes".</p>
    </article>
  </body>
</html>