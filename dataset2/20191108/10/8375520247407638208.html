<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/u-razi-pidvishchennya-tarifu-na-transportuvannya-gazu-vitrati-pidprijemstv-gmk-zrostut-do-3-mlrd-grn-kalenkov-638641.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T10:34:00+00:00"/>
    <meta property="og:title" content="У разі підвищення тарифу на транспортування газу витрати підприємств ГМК зростуть до 3 млрд грн, - Каленков"/>
    <meta property="og:description" content="Президент об'єднання «Укрметалургпром»: державна політика фактично йде до того, щоб підштовхнути наші підприємства до кризової ситуації"/>
  </head>
  <body>
    <article>
      <h1>У разі підвищення тарифу на транспортування газу витрати підприємств ГМК зростуть до 3 млрд грн, - Каленков</h1>
      <address>
        <time datetime="2019-11-08T10:34:00+00:00">08 Nov 2019, 10:34</time>
      </address>
      <h4>Президент об'єднання «Укрметалургпром»: державна політика фактично йде до того, щоб підштовхнути наші підприємства до кризової ситуації</h4>
      <p>Об'єднання підприємств «Укрметалургпром» прогнозує зростання витрат гірничо-металургійного комплексу на оплату спожитого газу до 3 млрд грн у разі, якщо НКРЕКП затвердить підвищення тарифів на транспортування палива. Відповідні дані озвучив президент об'єднання Олександр Каленков під час круглого столу, організованого Федерацією роботодавців України, повідомляє <a href="http://uaprom.info/news/171996-sluchae-povysheniya-tarifa-transportirovku-gaza-zatraty-predpriyatij-gmk-vyrastut-mlrd-grn-kalenkov.html?fbclid=IwAR3eoDIgwpa8a4dvjwXJqIYZCgHn_Dxvz84l8xwWVdD-Fd5gCX2pHW-wLyI">Uaprom.info</a>.</p>
      <p>У жовтні ТОВ «Оператор ГТС України» провів слухання щодо підвищення тарифів на транспортування за умови відсутності транзиту з боку Росії (нульовий варіант). У ФРУ зазначили, що пропозиція «Оператора ГТС» призведе до того, що тариф на транспортування газу зросте в 3,5 рази. Очікується, що саме такий варіант буде направлений на затвердження в НКРЕКП.</p>
      <p>«Для гірничо-металургійного комплексу прогнозується зростання витрат на газ, в якому будуть сидіти витрати на транспортування газу, до 3 млрд грн. Для нас зараз це дуже суттєво. Фактично може йти мова про істотне зниження виробництва сталі», - зазначив Каленков.</p>
      <p>За його словами, на тлі уповільнення світової економіки і глобального зниження попиту на сталь, українські підприємства вже почали скорочувати виробництво. Зниження обсягів у вересні й жовтні становило 10%.</p>
      <p>«Замість того, щоб проводити політику підтримки підприємств, щоб ми могли перенести цю кризу, фактично державна політика йде до того, щоб підштовхнути наші підприємства до кризової ситуації», - прокоментував він ініціативу щодо підвищення тарифу на транспортування газу.</p>
      <p>За підрахунками Федерації металургів України, сумарно вартість газу в разі погодження нового тарифу зросте на 1271 грн. Як зазначив голова ФРУ Сергій Біленький, сюди входить вартість транспортування як з розподільних мереж, так і з транспортування магістральними газопроводами.</p>
      <related>
        <a href="https://glavcom.ua/economics/finances/noviy-golova-nkrekp-zayaviv-shcho-cini-na-elektroenergiyu-dlya-naselennya-obovyazkovo-zrostut-637763.html"/>
        <a href="https://glavcom.ua/news/rada-shvalila-zakon-pro-anbandling-636814.html"/>
        <a href="https://glavcom.ua/economics/finances/opublikovani-rezultati-ekspertizi-formuli-rotterdam-yaku-blizko-roku-prihovuvali-nabu-i-sap-636809.html"/>
      </related>
    </article>
  </body>
</html>