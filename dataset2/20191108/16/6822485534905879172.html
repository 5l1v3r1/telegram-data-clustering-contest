<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T16:54:00+00:00"/>
    <meta property="og:title" content="ریابکوف: روسیه از طرح امنیتی ایران برای تنگه هرمز حمایت می‌کند"/>
    <meta property="og:description" content="معاون وزیر امور خارجه روسیه اعلام کرد: مسکو از طرح امنیتی ایران با عنوان صلح هرمز حمایت می‌کند."/>
  </head>
  <body>
    <article>
      <h1>ریابکوف: روسیه از طرح امنیتی ایران برای تنگه هرمز حمایت می‌کند</h1>
      <address>
        <time datetime="2019-11-08T16:54:00+00:00">08 Nov 2019, 16:54</time>
      </address>
      <p>معاون وزیر امور خارجه روسیه اعلام کرد: مسکو از طرح امنیتی ایران با عنوان صلح هرمز حمایت می‌کند.</p>
      <p>«سرگئی ریابکوف» روز جمعه در واکنش به پرسش خبرنگار ایرنا در کنفرانس خبری در حاشیه کنفرانس عدم اشاعه در هتل لوته مسکو این مطلب را بیان کرد. </p>
      <p>وی افزود: چرا که طرح ایران تمامی کشورهای منطقه را در برمی‌گیرد و روسیه نیز همزمان با مقامات کشورهای منطقه برای اجرای طرح امنیتی خود برای خلیج فارس ارتباط دارد.</p>
      <p>روسیه به تازگی در راستای کاهش تنش‌ها در خلیج فارس، طرح امنیتی گروهی خلیج فارس را ارایه داده است که هدف آن ایجاد سازمان امنیتی در منطقه با مشارکت همسایگان و نظارت اعضای دائم شورای امنیت است و هدف اصلی آن خارج شدن نیروهای فرامنطقه‌ای از خلیج فارس (یخوانید آمریکا) عنوان شده است.</p>
      <p>طرح روس‌ها از آنجا که بر عدم مداخله کشورهای فرامنطقه‌ای در امور خلیج فارس تاکید دارد شباهت‌های زیادی به طرح «صلح هرمز» دکتر حسن روحانی رئیس جمهوری اسلامی ایران دارد که چندی پیش مطرح شد و به تازگی نامه آن به رهبران کشورهای همسایه ارسال شد.</p>
      <p>صاحبنظران معتقدند که نامه اخیر رئیس‌جمهوری خطاب به رهبران کشورهای همسایه ادامه راهبرد همیشگی جمهوری اسلامی ایران در خلیج فارس جهت تحقق امنیت جمعی با حضور بازیگران منطقه‌ به دور از مداخله قدرت‌های فرامنطقه‌ای است.</p>
      <p>«علی ربیعی» سخنگوی دولت در نشست خبری روز دوشنبه ۱۳ آبان با اشاره به نامه روحانی گفت: این نامه‌ها خطاب به سران عربستان سعودی و بحرین نگاشته شده، دولت همواره تاکید داشته که به دنبال صلح و ثبات در منطقه است. همین رویکرد جان مایه نگارش نامه به پادشاهان دو کشور عربستان و بحرین بود.</p>
      <p>ربیعی، با اشاره به ظرفیت‌های ایران در منطقه خاورمیانه، تاکید کرد: ایران دارای منافع زیادی در منطقه است و بازار کشورهای منطقه، بازاری است که می‌تواند اقتصاد مردم منطقه را پویا و فعال کند.</p>
      <p>«سیدعباس موسوی» سخنگوی وزارت امور خارجه نیز روز شنبه یازدهم آبان‌ماه ضمن تایید ارسال متن کامل نامه طرح «پویش صلح هرمز» رئیس جمهوری اسلامی ایران به سران کشورهای شورای همکاری خلیج فارس و عراق اظهار داشت: این امر نشان دهنده جدیت جمهوری اسلامی ایران و اهمیت دادن به کشورهای منطقه در تامین ثبات و امنیت در منطقه خلیج فارس است.</p>
    </article>
  </body>
</html>