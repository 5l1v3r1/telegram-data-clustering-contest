<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/pogresa-pitona-in-kuscarja-230064"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T16:08:00+00:00"/>
    <meta property="og:title" content="Pogreša pitona in kuščarja"/>
    <meta property="og:description" content="Tatovi si zanesljivo niso obetali takšnega plena, čeprav je ta vreden okoli pet tisočakov. Toda Brianu Gundyju, ki nadvse pogreša svoje ljubljence, ni mar za denarno vrednost, skrbi ga, ali bodo n..."/>
  </head>
  <body>
    <article>
      <h1>Pogreša pitona in kuščarja</h1>
      <h2>Ameriški rejec je ostal brez dragocenih plazilcev. Tatovi so dve kači v paniki odvrgli v smetnjak.</h2>
      <address><time datetime="2019-11-08T16:08:00+00:00">08 Nov 2019, 16:08</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/09/22/1342855.jpg"/>
          <figcaption>Svoje ljubljence rad predstavlja drugim.</figcaption>
        </figure>
        <figure>
          <img src="https://www.slovenskenovice.si/images/slike/2019/09/22/1342867.jpg"/>
          <figcaption>Brian Gundy je bil le za trenutek nepazljiv.</figcaption>
        </figure>
      </slideshow>
      <p>Tatovi si zanesljivo niso obetali takšnega plena, čeprav je ta vreden okoli pet tisočakov. Toda <b>Brianu Gundyju</b>, ki nadvse pogreša svoje ljubljence, ni mar za denarno vrednost, skrbi ga, ali bodo nepridipravi ali najditelji sploh znali poskrbeti za njegove dragocene plazilce.</p>
      <figure>
        <img src="https://www.slovenskenovice.si/images/slike/2019/09/22/1342867.jpg"/>
        <figcaption>Brian Gundy je bil le za trenutek nepazljiv.</figcaption>
      </figure>
      <p>Sloviti rejec in prodajalec vse bolj priljubljenih domačih živali v ZDA je v knjižnici Martin Luther King v San Joseju v zvezni državi Kalifornija predaval o kačah in kuščarjih, pet simpatičnih in častitljivo dolgih predstavnikov je zbranim tudi pokazal. Po koncu poučnega dogodka je Gundy vso opremo, nekaj terarijev in torbo, znosil do pločnika pred knjižnico in jih nenadzorovane pustil samo za nekaj trenutkov, ko je skočil po avtomobil, parkiran v bližnji garaži.</p>
      <blockquote>5<br/>plazilcev so ukradli nepridipravi.</blockquote>
      <p>Takrat pa so nepridipravi izkoristili priložnost, večjo privlačno torbo ukradli ter izginili neznano kam. Rejec je sprva sam stekel po soseski v upanju, da bo opazil koga sumljivega, a brez uspeha.<br/> </p>
      <h3>Obsežna iskalna akcija</h3>
      <p>Tatovom se očitno še sanjalo ni, da v torbi ni prav nič takšnega, kar bi jim ponudilo hiter in enostaven zaslužek. Gundy, ki sta mu tako ostala le še en kuščar in en piton, ker sta bila varno spravljena v terariju, je poklical policijo in zagnal preplah. Ko je pojasnil, da pogreša štiri nestrupene pitone, Piper, Shortyja, Whiteyja in Boba, ter 12 let starega kuščarja Stretcha, so preplah zagnali tudi možje v modrem.</p>
      <blockquote>Rejca skrbi, ali bodo tatovi znali ustrezno poskrbeti za pitona in kuščarja.</blockquote>
      <p>Del uganke so razvozlali kaj hitro, saj so v bližnjem smetnjaku odkrili dve, k sreči nepoškodovani kači, preostale tri plazilce pa še iščejo. Za pomoč so zaprosili javnost in podali natančna navodila, kako ravnati, če opazijo katerega od treh pogrešanih, Gundyja pa seveda upravičeno skrbi, da se bodo tatovi v paniki in strahu kač in kuščarja nasilno znebili.</p>
    </article>
  </body>
</html>