<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/sygkrousi-kyvernisis-syriza-kai-sti-mesi-i-mesaia-taksi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T16:59:13+00:00"/>
    <meta property="og:title" content="Σύγκρουση κυβέρνησης – ΣΥΡΙΖΑ και στη μέση… η μεσαία τάξη"/>
    <meta property="og:description" content="Η Κουμουνδούρου, φαίνεται πως προσπαθεί να ανακτήσει τα αντιπολιτευτικά της αντανακλαστικά, ασκώντας δριμεία κριτική στο Μέγαρο Μαξίμου"/>
  </head>
  <body>
    <article>
      <h1>Σύγκρουση κυβέρνησης – ΣΥΡΙΖΑ και στη μέση… η μεσαία τάξη</h1>
      <h2>Η Κουμουνδούρου, φαίνεται πως προσπαθεί να ανακτήσει τα αντιπολιτευτικά της αντανακλαστικά, ασκώντας δριμεία κριτική στο Μέγαρο Μαξίμου</h2>
      <address><time datetime="2019-11-08T16:59:13+00:00">08 Nov 2019, 16:59</time> by <a rel="author">ΤοΒΗΜΑ Team</a></address>
      <p>Αντικείμενο αντιπαράθεσης ξανα γίνεται η ταλαιπωρημένη – στα χρόνια της κρίσης- μεσαία τάξη, με αφορμή το φορολογικό νομοσχέδιο που κατέθεσε η κυβέρνηση προς ψήφιση και περιλαμβάνει μέτρα ελαφρύνσεων για φυσικά πρόσωπα και επιχειρήσεις.</p>
      <p>Η Κουμουνδούρου, φαίνεται πως προσπαθεί να ανακτήσει τα αντιπολιτευτικά της αντανακλαστικά, ασκώντας δριμεία κριτική στο Μέγαρο Μαξίμου, τονίζοντας πως “ είναι ανθρακες ο θησαυρός των φοροελαφρύνσεων για τη  μεσαία τάξη”. Πηγές της κυβέρνησης, από την άλλη, μιλούν για μετεκλογική αμηχανία του ΣΥΡΙΖΑ. Η εν λόγω κοινωνική ομάδα, να θυμίσουμε, πως αποτέλεσε ζήτημα αντιπαράθεσης και στον προεκλογικό λόγο των δύο κομμάτων.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«Προεκλογικά καλλιεργούσαν τον φόβο ότι η ΝΔ θα κόψει συντάξεις, επιδόματα και αφορολόγητο. Με το νέο φορολογικό νομοσχέδιο της κυβέρνησης για πρώτη φορά τα τελευταία χρόνια, αντί να αυξάνονται οι φόροι μειώνονται» αναφέρουν οι κυβερνητικοί κύκλοι και υπογραμμίζουν ότι οι μισθωτοί και συνταξιούχοι της μεσαίας κατηγορίας εισοδήματος θα έχουν μείωση φόρου από 80 έως 200 ευρώ, ενώ οι ελεύθεροι επαγγελματίες θα έχουν μείωση φόρου 1300 ευρώ. «Η κυβέρνηση του Κυριάκου Μητσοτάκη με σταθερότητα και συνέπεια υλοποιεί το πρόγραμμά της κι αφήνει στον ΣΥΡΙΖΑ τα παραμύθια» επισημαίνουν χαρακτηριστικά.</p>
      <h3>Ποιοι κερδίζουν κατά ΣΥΡΙΖΑ</h3>
      <p>Σύμφωνα με τον ΣΥΡΙΖΑ, οι μεγάλες κερδοφόρες επιχειρήσεις και τα ατομικά εισοδήματα πάνω από 100.000 ευρώ ετησίως, που τα δηλώνουν λιγότερο από το 1% των φορολογούμενων, είναι οι μεγάλοι κερδισμένοι του φορολογικού σ/ν που έθεσε σε διαβούλευση η κυβέρνηση της Ν.Δ. Τονίζουν δε πως οι ελπίδες των μεσαίων στρωμάτων για ελαφρύνσεις διαψεύδονται οικτρά. Οι μειώσεις από 2 έως 20 ευρώ το μήνα για τους συνταξιούχους και τους μισθωτούς, όπως και οι λίγο μεγαλύτερες μειώσεις για τους ελεύθερους επαγγελματίες, έχουν ήδη εξανεμιστεί από τις αυξήσεις στη ΔΕΗ, από τον τριπλασιασμό των αναγκαίων ηλεκτρονικών συναλλαγών και από την αύξηση του ΕΝΦΙΑ το 2020 κατά 140 εκατομμύρια ευρώ.</p>
      <p>“Η νεοφιλελεύθερη εμμονή της κυβέρνησης να δίνει πολλά στους λίγους και λίγα στους πολλούς, αλλά και η απόφασή της να παραπέμψει στις καλένδες τη διαπραγμάτευση για μείωση του ελλείμματος και να μην χρησιμοποιήσει τον εγγυητικό λογαριασμό της κυβέρνησης ΣΥΡΙΖΑ που πετυχαίνει τη μείωση αυτή, δεν επιτρέπουν τις αναγκαίες ελαφρύνσεις των μεσαίων στρωμάτων”, αναφέρει, μεταξύ άλλων, ο ΣΥΡΙΖΑ και υπογραμμίζει πως έτσι ακυρώνονται τα θετικά μέτρα που είχε δρομολογήσει η κυβέρνηση ΣΥΡΙΖΑ για το 2020. Ακυρώνεται η μείωση της προκαταβολής φόρου, ακυρώνεται η κατάργηση της εισφοράς αλληλεγγύης έως 20.000 ευρώ και η δραστική μείωση για υψηλότερα εισοδήματα. Ακυρώνεται η μείωση του ΕΝΦΙΑ έως 50% για μικρομεσαίες ιδιοκτησίες. Ακυρώνεται η μείωση του ΦΠΑ από 13% σε 11%.</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>