<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T16:03:00+00:00"/>
    <meta property="og:title" content="استخراج بیت کوین به سبک کانادایی‌ها"/>
    <meta property="og:description" content="موضوع استخراج &quot;بیت‌کوین&quot; به بحث داغ این روزها در کشورمان تبدیل شده است که به دلیل مصرف بالای برق فعلاً از جانب مقامات قضایی ممنوع اعلام شده است. اکنون خبرها حاکی از آن است که شرکت‌های گاز در کانادا به جای شعله‌ور کردن گاز در اتمسفر، در حال استفاده از گاز طبیعی به دام افتاده برای تامین انرژی استخراج بیت کوین هستند."/>
  </head>
  <body>
    <article>
      <h1>استخراج بیت کوین به سبک کانادایی‌ها</h1>
      <address>
        <time datetime="2019-11-08T16:03:00+00:00">08 Nov 2019, 16:03</time>
      </address>
      <p>موضوع استخراج "بیت‌کوین" به بحث داغ این روزها در کشورمان تبدیل شده است که به دلیل مصرف بالای برق فعلاً از جانب مقامات قضایی ممنوع اعلام شده است. اکنون خبرها حاکی از آن است که شرکت‌های گاز در کانادا به جای شعله‌ور کردن گاز در اتمسفر، در حال استفاده از گاز طبیعی به دام افتاده برای تامین انرژی استخراج بیت کوین هستند.</p>
      <p>به گزارش ایسنا و به نقل از بیتکوینیست، بیت‌کوین(Bitcoin) یک ارز رمزنگاری شده یا اصطلاحاً "رمز ارز" است که هنوز مانند پول‌های فیزیکی در بسیاری از کشورها به رسمیت شناخته نمی‌شود، اما همان کارکرد را دارد. بنابر گزارش‌ها شرکت گاز  آلبرتا (Alberta) در کانادا راهی جدید برای استفاده از گاز طبیعی به منظور تأمین انرژی استخراج یا ماینینگ بیت کوین یافته است.</p>
      <p>شرکت آلبرتا به جای انتشار گاز در اتمسفر و آلوده کردن هوا آن را برای استخراج بیت کوین مورد استفاده قرار می‌دهد. به بیانی دیگر آنها به جای آزاد کردن گاز در اتمسفر، روزانه از ۵۰۰ متر مکعب گاز برای استخراج بیت کوین استفاده می‌کنند.</p>
      <p>این کار شرکت‌ گاز کانادا می‌تواند به کاهش آلودگی هوا کمک چشمگیری کند؛ چراکه تمام این گازهای طبیعی می‌توانند برای تأمین برق فارم‌های استخراج بیت کوین مورد استفاده قرار گیرند.</p>
      <p>استفاده از گاز در این روش مشکلات انبوه دارندگان چاه‌های گاز را حل می‌کند؛ زیرا هزاران نفر از آنها در تلاش بودند تا این انفجارهای گازی را مهار کنند و یا راهی برای استفاده از آنها پیدا کنند. علاوه بر این، قیمت گاز در طی این سال‌ها رو به کاهش بوده است که این موضوع انگیزه‌ای را برای جمع‌آوری و حمل و نقل آن ایجاد نکرده است. تنها راه خلاص شدن از آن، سوزاندن آن هنگام خروج از زمین است که طی آن فرایند نیز هیچ انرژی‌ای حاصل نمی‌شود و تنها جو آلوده می‌شود.</p>
      <p>در حالی که شعله‌ور کردن گاز یکی از راه‌حل‌های این مشکل بود، شرکت‌ها نمی‌توانستند این کار را به صورت نامحدود انجام دهند؛ زیرا آیین‌نامه‌هایی وجود دارد که محدودیت‌های سختی درباره میزان شعله‌ور شدن گاز وضع کرده‌اند و اگر شرکت‌ها به حد مشخصی برسند، باید چاه‌ها را خاموش کنند.</p>
      <p>با این راه حل جدید دیگر این مشکلات پیش نخواهند آمد؛ چراکه شرکت‌ها می‌توانند ابزار استخراج بیت کوین را نصب کرده و از گاز برای استخراج سکه‌ها استفاده کنند. با استفاده بیشتر از گاز طبیعی برای تامین برق فارم‌های استخراج بیت کوین دی اکسید کربن کمتری از اکتشاف نفت و گاز تولید می‌شود و این سبب استخراج بیت کوین سازگار با محیط زیست یا به نوعی سبزتری خواهد شد.</p>
      <p>
        <b>استخراج بیت‌کوین</b>
      </p>
      <p>بحث استخراج بیت‌کوین (mining bitcoin) این روزها در ایران خیلی داغ شده است.</p>
      <p>استخراج بیت‌کوین با استفاده از رایانه‌های پرقدرت که قدرت حل مسائل پیچیده محاسباتی ریاضی را دارند، انجام می‌شود. به این دلیل به آن استخراج گفته می‌شود که به همان میزان شانس و زحمت زیادی نیاز دارد که برای پیدا کردن طلا در معدن طلا نیاز است.</p>
      <p>استخراج بیت‌کوین یک کار دو سر سود است؛ اول اینکه وقتی رایانه‌ها این مسائل پیچیده ریاضی را در شبکه بیت‌کوین حل می‌کنند، بیت‌کوین جدید تولید می‌کنند و در واقع به آنها بیت‌کوین پاداش داده می‌شود. دوم اینکه با حل این مسائل ریاضی، ماینرها اطلاعات مربوط به تراکنش‌ها را در شبکه پرداخت بیت‌کوین تأیید می‌کنند و این شبکه را قابل اعتماد می‌سازند.</p>
      <p>مردم به استفاده از ارزهای چاپی مانند دلار تمایل دارند و به آنها اعتماد دارند، چرا که پول‌های چاپی توسط بانک‌های مرکزی و دولت‌ها حمایت می‌شوند. علاوه بر اینکه بانک مرکزی تولید پول جدید را مدیریت می‌کند و استفاده از پول جعلی را محاکمه می‌کند.</p>
      <p>حتی پرداخت‌های دیجیتال با استفاده از پول‌های چاپی نیز توسط یک مقام مرکزی حمایت می‌شود. برای مثال، هنگام خرید آنلاین با استفاده از کارت اعتباری، این تراکنش توسط یک شرکت پردازش پرداخت پردازش می‌شود و علاوه بر ضبط سابقه تراکنش، این شرکت‌ها تأیید می‌کنند که تراکنش جعلی نیست. از سوی دیگر بیت‌کوین توسط یک مقام مرکزی مدیریت نمی‌شود. در عوض، بیت‌کوین توسط میلیون‌ها رایانه در سراسر جهان به نام "ماینر" پشتیبانی می‌شود. این شبکه رایانه‌ای مثل بانک مرکزی عمل می‌کند.</p>
    </article>
  </body>
</html>