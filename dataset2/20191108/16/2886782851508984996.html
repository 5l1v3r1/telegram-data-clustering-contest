<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/08/a-rendorseg-szerint-a-tuntetesek-es-a-focimeccs-is-hozzajarult-a-csutortoki-kaoszhoz"/>
    <meta property="og:site_name" content="euronews"/>
    <meta property="article:published_time" content="2019-11-08T16:10:50+00:00"/>
    <meta property="og:title" content="A rendőrség szerint a tüntetések és a focimeccs is hozzájárult a csütörtöki káoszhoz"/>
    <meta property="og:description" content="A török elnök Budapest közúthálózatának mintegy 94 ezred százalékán közlekedett, és 15 kerületet nem is érintett, közölte a rendőrség."/>
  </head>
  <body>
    <article>
      <h1>A rendőrség szerint a tüntetések és a focimeccs is hozzájárult a csütörtöki káoszhoz</h1>
      <address><time datetime="2019-11-08T16:10:50+00:00">08 Nov 2019, 16:10</time> by <a rel="author">Euronews </a></address>
      <p>Csütörtökön komoly közlekedési káosz alakult ki több budapesti kerületben. Volt, ahol a metróból nem engedték fel az embereket, volt, hogy a villamosról szállították le az utasokat, és voltak olyanok, akik egyszerűen hazajutni nem tudtak a hermetikusan lezárt területek miatt. A rendőrség pénteki közlése szerint ez részben a tüntetők “hibája” is.</p>
      <p>A diplomáciai esemény mellett jelentős ráhatással volt a főváros közlekedésére csütörtökön négy, a gyülekezési törvény hatálya alá tartozó rendezvény is, ezek egy részét a bejelentők nem az egyeztetéseknek megfelelően bonyolították le – mondta Csécsi Soma, a Budapesti Rendőr-főkapitányság szóvivője az MTI-nek pénteken.</p>
      <p>"Ezek egy részét nem a bejelentésekben és az egyeztetéseknek megfelelően bonyolították le, a rendezők eltértek például a vonulásos rendezvény előre bejelentett útvonalától" - mondta a szóvivő.</p>
      <p>Orbán Viktor miniszterelnök és Recep Tayyip Erdogan török elnök csütörtöki találkozójának idején a rendőrség korlátozó intézkedéseket vezetett be Budapest egyes területein, hogy a védett személy akadálytalanul és biztonságosan haladhasson a programhelyszínek között.</p>
      <p>Hozzátette: ebből az is következik, hogy az ezekkel a gyűlésekkel érintett terület kiterjedt, a főváros közlekedésére gyakorolt hatásuk megnövekedett.</p>
      <p>Mint mondta, a török elnök Budapest közúthálózatának mintegy 94 ezred százalékán közlekedett, és 15 kerületet nem is érintett.</p>
      <p>Azt mondta, hogy nem szabad elfelejtkezni a közlekedésre gyakorolt hatásáról annak sem, hogy a labdarúgó Európa-liga csoportküzdelmeinek negyedik fordulójában csütörtökön Budapesten játszott a Ferencváros a CSZKA Moszkva ellen.</p>
    </article>
  </body>
</html>