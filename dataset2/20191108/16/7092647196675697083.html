<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39632/%D8%A2%D8%B3%DB%8C%D8%A8-%D8%A8%D9%87-%D8%B4%D8%A8%DA%A9%D9%87-%D8%A2%D8%A8-%D9%88-%D8%A8%D8%B1%D9%82-%DB%B3%DB%B0-%D8%B1%D9%88%D8%B3%D8%AA%D8%A7-%D8%A8%D8%B1-%D8%A7%D8%AB%D8%B1-%D8%B2%D9%84%D8%B2%D9%84%D9%87-%D8%A8%D9%87-%D9%86%DB%8C%D8%B1%D9%88%DA%AF%D8%A7%D9%87%E2%80%8C%D9%87%D8%A7-%D8%AE%D8%B3%D8%A7%D8%B1%D8%AA%DB%8C-%D9%88%D8%A7%D8%B1%D8%AF-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-08T16:45:00+00:00"/>
    <meta property="og:title" content="آسیب به شبکه آب و برق ۳۰ روستا بر اثر زلزله/ به نیروگاه‌ها خسارتی وارد نشده است"/>
    <meta property="og:description" content="رئیس ستاد مدیریت بحران وزارت نیرو ، درباره میزان خسارت وارد شده به شبکه برق و آب مناطق آسیب دیده از زلزله شب گذشته، اظهار کرد:باتوجه به وقوع زلزله ۵.۹ ریشتری شب گذشته، ۳۰ روستا با مشکل قطعی برق و آب مواجه شدند که مشکل اغلب آن‌ها برطرف شده و بخش کوچکی از آن باقی مانده است."/>
  </head>
  <body>
    <article>
      <h1>آسیب به شبکه آب و برق ۳۰ روستا بر اثر زلزله/ به نیروگاه‌ها خسارتی وارد نشده است</h1>
      <address><time datetime="2019-11-08T16:45:00+00:00">08 Nov 2019, 16:45</time> by <a rel="author">پایگاه خبری صنعت برق - برق نیوز BarghNews</a></address>
      <p><i>رئیس ستاد مدیریت بحران وزارت نیرو ، درباره میزان خسارت وارد شده به شبکه برق و آب مناطق آسیب دیده از زلزله شب گذشته، اظهار کرد:باتوجه به وقوع زلزله ۵.۹ ریشتری شب گذشته، ۳۰ روستا با مشکل قطعی برق و آب مواجه شدند که مشکل اغلب آن‌ها برطرف شده و بخش کوچکی از آن باقی مانده است. </i>به گزارش <a href="http://www.barghnews.com/">برق نیوز</a>، میثم جعفرزاده رئیس ستاد مدیریت بحران وزارت نیرو ، درباره میزان خسارت وارد شده به شبکه برق و آب مناطق آسیب دیده از زلزله شب گذشته، اظهار کرد: باتوجه به وقوع زلزله ۵.۹ ریشتری شب گذشته، ۳۰ روستا با مشکل قطعی برق و آب مواجه شدند که مشکل اغلب آن‌ها برطرف شده و بخش کوچکی از آن باقی مانده است. رئیس ستاد مدیریت بحران وزارت نیرو با تأکید بر اینکه بیشتر روستا‌های آسیب دیده با مشکل قطعی برق مواجه بودند، گفت: در حال حاضر قطع شبکه برق‌رسانی ۲۸ روستا از بین ۳۰ روستای ذکر شده وصل شده است و تنها بخشی از ۲ روستا باقی مانده که دلیل آن نزدیک بودن این روستا‌ها به کانون زلزله است. باتوجه به خساراتی که بر خانه‌های این ۲ روستا وارد شده است، برقراری اتصال شبکه برق‌رسانی نیاز به بررسی خانه به خانه و مشترک دارد تا از ایمنی شبکه اطمینان پیدا کنیم.<br/><br/><br/>جعفرزاده درباره مشکلات آب مناطق آسیب‌دیده، گفت: تنها ۲ روستا در شرایط فعلی با مشکل آب مواجه هستند، اما نزدیک بودن این ۲ روستا به کانون زلزله باعث شده است تا به بررسی خانه به خانه و کنترل کامل شبکه آب‌رسانی بپردازیم، اما در شرایط فعلی منبع اضطراری آب مناطق آسیب‌دیده تأمین شده و آب‌رسانی برای کسانی که به دلیل تخریب منازل در کمپ‌های اضطراری مستقر شده‌اند با استفاده از تانکر انجام می‌شود.<br/><br/>او با اشاره به وجود سدی در نزدیکی منطقه زلزله‌زده، گفت: باتوجه وجود سدی در محدوده ۵۵ کیلومتری کانون زلزله و احتمال ایجاد آسیب در آن، تیم ارزیابی برای بررسی آسیب‌های احتمالی به منطقه اعزام شد؛ بازدید‌های لازم انجام شده است و نسبت به سلامت آن اطمینان پیدا کرده‌ایم.   <b>زلزله دیشب خسارتی به نیروگاه‌های استان آذربایجان‌شرقی وارد نکرده است</b><br/>طبق اعلام شرکت مدیریت تولید برق استان آذربایجان‌شرقی، نیروگاه‌های این استان با وجود زمین‌لرزه بامداد امروز، بدون مشکل به تولید برق خود ادامه می‌دهند.<br/><br/>در حال حاضر هیچگونه مشکلی در راستای تولید برق نیروگاه حرارتی تبریز، نیروگاه حرارتی سهند بناب و نیروگاه گازی صوفیان وجود ندارد.</p>
    </article>
  </body>
</html>