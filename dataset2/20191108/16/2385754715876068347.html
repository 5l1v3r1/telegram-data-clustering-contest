<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/lifestyle/showbiz/596430/arnaouti-tha-kinitho-nomika-enantion-tis-oikogeneias-pantelidi-vid"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T16:17:00+00:00"/>
    <meta property="og:title" content="Αρναούτη: «Θα κινηθώ νομικά εναντίον της οικογένειας Παντελίδη» (vid)"/>
    <meta property="og:description" content="«Πριν τα Χριστούγεννα θα γίνει η αγωγή για ηθική και σωματική βλάβη. Έχω τεράστια προβλήματα, φοβίες, άγχος» είπε η Μίνα Αρναούτη   Η Μίνα Αρναούτη..."/>
  </head>
  <body>
    <article>
      <h1>Αρναούτη: «Θα κινηθώ νομικά εναντίον της οικογένειας Παντελίδη» (vid)</h1>
      <address><time datetime="2019-11-08T16:17:00+00:00">08 Nov 2019, 16:17</time> by <a rel="author">SigmaLive</a></address>
      <p>«Πριν τα Χριστούγεννα θα γίνει η αγωγή για ηθική και σωματική βλάβη. Έχω τεράστια προβλήματα, φοβίες, άγχος» είπε η Μίνα Αρναούτη</p>
      <p>Η Μίνα Αρναούτη ετοιμάζει αγωγές για το τροχαίο στο οποίο η ίδια τραυματίστηκε πολύ σοβαρά και ο δημοφιλής τραγουδιστής Παντελής Παντελίδης έχασε τη ζωή του. Σε δηλώσεις που έκανε στους δημοσιογράφους και την εκπομπή της Κατερίνας Καινούργιου «Ευτυχείτε» δήλωσε τα εξής:</p>
      <p>«Είμαι σε μια φάση που περιμένω κι εγώ να αρχίσω να δουλεύω σιγά σιγά, γιατί μετά από αυτό που πέρασα δεν εργάζομαι. Να βρω τους ρυθμούς μου. Είμαι σε μία φάση να ζητήσω την αποζημίωση για την υπόθεση με τον Παντελή Παντελίδη, αλλά έχω άλλο ένα χειρουργείο. Πάντα λέω ότι είναι το τελευταίο, αλλά τελικά δεν τελειώνει. Ελπίζω αυτό να είναι το τελευταίο» είπε η Μίνα Αρναούτη.</p>
      <p>Αναφορικά με τις δίκες και τις αγωγές αναφορικά με την υπόθεση του τροχαίου η Μίνα Αρναούτη είπε στις κάμερες: «Πριν τα Χριστούγεννα θα γίνει η αγωγή για ηθική και σωματική βλάβη. Έχω τεράστια προβλήματα, φοβίες. Η εντατική, όλο αυτό που πέρασα, έχω άγχος. Συμβουλεύτηκα ψυχίατρο. Διεκδικώ τα έξοδα για την αποκατάστασή μου από το τροχαίο, από την ασφαλιστική. Μου έχουν στείλει αγωγές, μηνύσεις. Δεν έχω κινηθεί ακόμα νομικά εναντίον της οικογένειας του Παντελή Παντελίδη, αλλά θα κινηθώ». Είπε επίσης: «Έχω κάνει τεράστια έξοδα για να αποκαταστασθώ και ζητάω πίσω αυτά τα χρήματα από την ασφαλιστική. Και η ασφαλιστική μπορεί να κινηθεί κατά της οικογένειας. Δεν το γνωρίζω».</p>
      <p>Η Μίνα Αρναούτη παραδέχθηκε ακόμα ότι την ενοχλεί πάρα πολύ που την αναγνωρίζουν στον δρόμο και τη συνδέουν με το δυστύχημα, στο οποίο έχασε τη ζωή του ο Παντελής Παντελίδης. «Αυτό θα ήθελα να ξεχαστεί» ανέφερε χαρακτηριστικά. Τέλος στην ερώτηση του δημοσιογράφου αν θα άλλαζε κάτι από τη μοιραία βραδιά είπε χαμογελώντας με πικρία: «Αν ήξερα ότι θα συμβεί δεν θα ξεκίναγα να πάω πουθενά. Αν μπορούσα να αλλάξω κάτι θα έσωζα και τον Παντελή».</p>
      <p>
        <b>«Είχε πιει, μου είπαν, ήταν μόλις 33 ετών»</b>
      </p>
      <p>Πρόσφατα η Μίνα Αρναούτη με μια ανάρτηση στο Instagram αποκάλυψε ότι ο πατέρας της σκοτώθηκε σε τροχαίο δυστύχημα. «Ήταν 16 Οκτωβρίου 1999 όταν άκουσα τη μητέρα μου να φωνάζει από το διπλανό δωμάτιο απαντώντας σε ένα τηλεφώνημα στις 04:00 τα ξημερώματα. Άνοιξε απότομα την πόρτα του δωματίου μου και τη ρώτησα ανήσυχη αν έπαθε κάτι η γιαγιά. Ήταν σε πανικό. Και έτσι, κοφτά και απότομα, μου είπε: "Μίνα, σκοτώθηκε ο πατέρας σου. Δεν θυμάμαι ξανά από τότε να έκανε η καρδιά μου αυτόν τον χτύπο.</p>
      <p>Ήταν ένα τακ που άλλαξε για πάντα το 13χρονο αυτό κορίτσι και όλα τα τικ-τακ μετά ήταν χωρίς υπόσχεση, την υπόσχεση που δίνει ένας πατέρας ότι θα είναι πάντα δίπλα σου. Δεν θυμάμαι πώς ετοιμάστηκα, πώς πήγα εκεί, τι σκεφτόμουν. Ήμουν εκτός σώματος, ήμουν σε έναν κόσμο που με βοηθούσε να φτιάξω την επόμενη μέρα χωρίς πατέρα πια. Δεν μίλησα ποτέ γι' αυτό σε κανέναν. Πήγα σχολείο την επόμενη μέρα και ήταν μια απλή συνηθισμένη Δευτέρα με μερικά συλλυπητήρια πολύ ενοχλητικά για εμένα. Έκτοτε δεν λέω ποτέ σε κανέναν αυτήν τη λέξη. Είχε πιει, μου είπαν, ήταν μόλις 33 ετών. Θα του κρατάω μούτρα για πάντα» έγραψε χαρακτηριστικά η Μίνα Αρναούτη.</p>
      <p>Πηγή: Έθνος</p>
    </article>
  </body>
</html>