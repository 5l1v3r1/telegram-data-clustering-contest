<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2f35b1b84b89bbce/trump-condamnat-la-plata-a-2-mil-de-dolari-si-a-folosit-fundatia-de-binefacere-ca-instrument-politic-in-scop-personal.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T16:13:02+00:00"/>
    <meta property="og:title" content="Trump, condamnat la plata a 2 mil. de dolari: Și-a folosit fundaţia de binefacere ca instrument politic în scop personal"/>
    <meta property="og:description" content="Donald Trump a fost condamnat de un tribunal de la New York să plătească suma de două milioane de dolari reprezentând reparaţii, în cadrul unui acord amiabil, din cauză că şi-a folosit fundaţia - Trump Foundation - ca instrument politic, relatează AFP, citat de News.ro."/>
  </head>
  <body>
    <article>
      <h1>Trump, condamnat la plata a 2 mil. de dolari: Și-a folosit fundaţia de binefacere ca instrument politic în scop personal</h1>
      <address><time datetime="2019-11-08T16:13:02+00:00">08 Nov 2019, 16:13</time> by <a rel="author">Jurnal.md</a></address>
      <p>
        <b>Donald Trump a fost condamnat de un tribunal de la New York să plătească suma de două milioane de dolari reprezentând reparaţii, în cadrul unui acord amiabil, din cauză că şi-a folosit fundaţia - Trump Foundation - ca instrument politic, relatează AFP, citat de News.ro.</b>
      </p>
      <p>Procurorul statului New York a atacat în justiţie fundaţia şi pe administratorii acesteia în iunie 2018, acuzându-l pe Trump de faptul că a folosit această orgaizaţie în scopuri personale şi nu pentru a face acte de caritate.</p>
      <p>În pofida faptului că preşedintele american a dat asigurări în mai multe rânduri că nu a comis vreo infracţiune în acest dosar, Trump a încheiat - la fel ca trei dintre copiii săi, şi anume Donald Jr, Eric şi Ivanka - un acord amiabil cu procurorul Letitia James, pentru ca aceasta să pună capăt procedurii, potrivit unor documente depuse la dosar.</p>
      <p>Ultima parte a acestui acord vizează o gală de caritate organizată în ianuarie 2016 în Iowa.</p>
      <p>Evenimentul a fost gestionat, de fapt, de echipa sa de campanie. Suma de 2,8 milioane de dolari - strânsă în cursul acestei gale - doar a tranzitat fundaţia, folosită ca instrument de campanie de către Donald Trump.</p>
      <p>Banii au fost daţi, până la urmă, unor asociaţii de susţinere a veteranilor, însă procurorul a denunţat un amestec între activităţile politică şi umanitară, într-o demostraţie publică a generozităţii lui Donald Trump.</p>
      <p>Pentru a sancţiona nerespectarea de către Trump a obligaţiilor sale de administrator de fundaţie, o judecătoare de la Curtea Supremă a statului New York, Saliann Scarpulla, l-a condamnat pe preşedintele Statelor Unite la plata sumei de două milioane de dolari reparaţii.</p>
      <p>Aceste fonduri urmează să fie împărţite unui număr de opt asociaţii de caritate, au anunţat serviciile procurorului James într-un comunicat.</p>
      <p>”Procurorul New Yorkului denaturează în mod voit acest acord, în scopuri politice”, a denunţat joi preşedintele american într-un comuncat publicat pe Twitter.</p>
      <p>”Eu sunt singura persoană pe care o cunosc, poate singura persoană din lume care poate da mulţi bani operelor de caritate (...) şi care să fie atacată de politicieni din statul New York”, s-a apărat el.</p>
      <p>Potrivit procurorului James, Trump ”recunoate personal că a folosit în mod necuvenit fonduri ale fundaţiei”.</p>
      <p>Potrivit hotărârii, Donald Trump şi-a asumat mai multe angajamente în faţa Curţii prin care ”comportamentul care a generat această acţiune să nu se mai repete în viitor”.</p>
      <p>Fundaţia a fost dizolvatăîn mod oficial în decembrie 2018.</p>
    </article>
  </body>
</html>