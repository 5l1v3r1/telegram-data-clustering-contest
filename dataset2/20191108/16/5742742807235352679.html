<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/v-redakci-jsme-uvitali-pixel-4-jak-funguje-specialni-radar-a-90hz-oled-displej-prvni-dojmy-vcetne-videa-39392"/>
    <meta property="og:site_name" content="mobilenet.cz"/>
    <meta property="article:published_time" content="2019-11-08T16:30:00+00:00"/>
    <meta property="og:title" content="V redakci jsme uvítali Pixel 4. Jak funguje speciální radar a 90Hz OLED displej?"/>
    <meta property="og:description" content="Chlubí se 5,7&quot; displejem, Snapdragonem 855 a Androidem 10 Novinkou je duální fotoaparát i speciální radar Telefon mile překvapil tím, jak skvěle padne do ruky"/>
  </head>
  <body>
    <article>
      <h1>V redakci jsme uvítali Pixel 4. Jak funguje speciální radar a 90Hz OLED displej?</h1>
      <address><time datetime="2019-11-08T16:30:00+00:00">08 Nov 2019, 16:30</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Chlubí se 5,7" displejem, Snapdragonem 855 a Androidem 10 <br/>   •  Novinkou je duální fotoaparát i speciální radar <br/>   •  Telefon mile překvapil tím, jak skvěle padne do ruky</b>
      </p>
      <p>Na příchod nových <a href="https://mobilenet.cz/clanky/pixel-4-a-pixel-4-xl-dorazily-maji-90hz-oled-displeje-a-prijaly-teleobjektivy-39173">Pixelů 4</a> jsme byli nesčetným množstvím úniků připravováni několik měsíců dopředu a Google naštěstí ani tentokrát nezklamal, přestože byli někteří zklamáni absencí ultraširokoúhlého objektivu. Standardní varianta <a href="https://mobilenet.cz/katalog/google-pixel-4">Pixelu 4</a> (bez přídomku <a href="https://mobilenet.cz/katalog/google-pixel-4-xl">XL</a>) si chvíli po představení našla cestu i k nám do redakce a tady jsou naše první dojmy.</p>
      <h3>Google Pixel 4 – první dojmy</h3>
      <p>Telefon dorazil v bílé barevné variantě Clearly White, která je jednou ze tří barevných verzí. Zajímavostí je, že se všechny vyznačují černým (hliníkovým) rámečkem. Tloušťka telefonu je oproti <a href="https://mobilenet.cz/katalog/google-pixel-3">Pixelu 3</a> větší o 0,3 milimetru. Se svými celkovými rozměry 147,1 × 68,8 × 8,2 milimetrů však skvěle padne do dlaně a díky hmotnosti 162 gramů o něm nebudete vědět ani v kapse od saka.</p>
      <table bordered="">
        <tr>
          <td>Za zapůjčení Pixelu 4 děkujeme společnosti <b>CZC.cz</b>, kde si telefon můžete <a href="https://www.czc.cz/google-pixel-4-6gb-64gb-clearly-white/273302/produkt?gclid=EAIaIQobChMImbfZ7t7a5QIV0uR3Ch3fJw1NEAQYASABEgLlEPD_BwE"><b>zakoupit</b></a>.</td>
        </tr>
      </table>
      <p>OLED displej má uhlopříčku 5,7 palce, což je o dvě desetiny palce více, než tomu bylo u Pixelu 3. Samotná obrazovka vypadá velmi pěkně a 90Hz obnovovací frekvence je rozhodně znát. Navigování prostředím působí plynuleji a používání je zase o něco příjemnější. Díky Androidu 10 již v podstatě nenarazíte na nic jiného než „tmavý režim“ a ovládání gesty je snadné a intuitivní.</p>
      <slideshow>
        <figure>
          <img src="https://cdn.24net.cz/1/obrazek/google-pixel-4-308482/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308483/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308484/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308485/614w"/>
        </figure>
      </slideshow>
      <p>Na zádech najdeme kromě typického loga „G“, které se na rozdíl od iPhonů 11 nikam nepřesouvalo, také čtvercový modul fotoaparátu, což je evidentně nový hit viz <a href="https://mobilenet.cz/clanky/recenze-apple-iphone-11-pro-stale-svuj-znovu-nejvykonnejsi-39010">iPhony 11</a> nebo nová <a href="https://mobilenet.cz/katalog/motorola-one-zoom">Motorola One Zoom</a>. Důležité je ovšem zmínit, že záda mají stále stejný, na dotyk příjemný, matný povrch, a jelikož jsou skleněná, není problém telefon nabíjet i bezdrátově. Díky kombinaci bílých zad, černého rámečku a černého modulu fotoaparátu vypadá bílá varianta opravdu líbivě a ne nadarmo si získala přezdívku „Panda“.</p>
      <related>
        <h4>Přečtěte si také</h4>
        <a href="https://mobilenet.cz/clanky/uzivatele-pixelu-4-nyni-mohou-alternativni-cestou-ziskat-az-16nasobny-zoom-39373"/>
      </related>
      <p>Na přední straně si nelze nevšimnout poměrně výrazného čela, které se zdá být opravdu široké. Při srovnání s Pixelem 3 však zjistíme, že šířka se nijak nezměnila a jde spíše o optický klam, neboť je brada podstatně tenčí. Širší rámeček má navíc své opodstatnění, neboť je v něm kromě 8Mpx kamerky také speciální radar, který umožňuje využívání nové funkce Motion Sense. Tu jsme během prvního rychlého testování stihli vyzkoušet a funguje vcelku spolehlivě. Mávnutí rukou je potřeba provést spíše rychle a nijak neváhat. Jestliže zpomalíte, senzor vás zpravidla přestane detekovat a nic se nestane. Velmi užitečná je indikace na horní straně displeje, která vás informuje, jestliže je Motion Sense aktivní.</p>
      <figure>
        <iframe data-src="https://twitter.com/madebygoogle/status/1192517114671902721?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V rámečku jsou také pokročilé senzory pro rozpoznávání obličeje, které umožní telefon odemykat i ve tmě. Jelikož již na zádech není žádná čtečka, jedná se o jediný biometrický způsob ověřování, a Google se tak v tomto ohledu rozhodl vydat po stopách Applu, který využívá <a href="https://mobilenet.cz/clanky/budoucnost-iphonu-v-roce-2021-nabidnou-face-id-a-touch-id-pod-displejem-38567">Face ID</a> již několik let. Rozpoznávání obličeje je opravdu bleskurychlé a díky radaru dokáže telefon detekovat vaši přítomnost ještě předtím, než jej zvednete ze stolu.</p>
      <blockquote>V rámečku jsou pokročilé senzory pro rozpoznávání obličeje, které umožní telefon odemykat i ve tmě.</blockquote>
      <p>Aplikace fotoaparátu zůstala stejně minimalistická jako u předchozích generací. Pixel 4 navíc ještě před recenzí srovnáme s těmi nejlepšími fotomobily na trhu. Těšit se tak můžete na srovnání s <a href="https://mobilenet.cz/katalog/apple-iphone-11-pro-max">iPhonem 11 Pro Max</a>, <a href="https://mobilenet.cz/katalog/samsung-galaxy-note10">Samsungem Galaxy Note10</a>, ale i <a href="https://mobilenet.cz/katalog/huawei-mate-30-pro">Huawei Mate 30 Pro</a>. Všechny fotoduely najdete v následujících dnech na mobilenet.cz.</p>
      <slideshow>
        <figure>
          <img src="https://cdn.24net.cz/1/obrazek/google-pixel-4-308486/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308487/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308488/614w"/>
        </figure>
        <figure>
          <img src="https://cdn.24net.cz/1/obrazek/google-pixel-4-308489/614w"/>
        </figure>
      </slideshow>
      <p>Pokud vás ohledně nového Pixelu 4 cokoliv zajímá, neváhejte se zeptat v komentářích. A než připravíme podrobnou recenzi, doporučujeme vám navštívit <a href="https://mobilenet.cz/clanky/pixel-4-a-pixel-4-xl-dorazily-maji-90hz-oled-displeje-a-prijaly-teleobjektivy-39173">tento článek</a>.</p>
      <h3>Technické parametry Google Pixel 4 64 GB</h3>
      <p>
        <a href="https://mobilenet.cz/katalog/google-pixel-4/specifikace/64-gb">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>147,1 × 68,8 × 8,2 mm, 162 g, konstrukce: klasická, odolnost: IP68</td>
        </tr>
        <tr>
          <th>Displej</th>
          <td>OLED, 5,7" (2 440 × 1 080 px)</td>
        </tr>
        <tr>
          <th>Fotoaparát</th>
          <td>12,2 Mpx (4 032 × 3 024), LED dioda, autofocus, video: 3 840 × 2 410 px, 30 FPS</td>
        </tr>
        <tr>
          <th>Chipset</th>
          <td>Qualcomm Snapdragon 855, CPU: 1×2,88 GHz + 3×2,42 GHz + 4×1,8 GHz, GPU: Adreno 640</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 64 GB, paměťové karty: ne</td>
        </tr>
        <tr>
          <th>Datové funkce</th>
          <td>HSPA: 42 Mb/s, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 10</td>
        </tr>
        <tr>
          <th>Navigace</th>
          <td>vestavěná GPS: ano (A-GPS), Google Mapy, elektronický kompas</td>
        </tr>
        <tr>
          <th>Akumulátor</th>
          <td>2 800 mAh, bezdrátové nabíjení: ano</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/google-pixel-4/kde-koupit">21 990 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/konec-benefitu-google-pixelum-4-neda-neomezeny-cloud-pro-fotografie-39194"/>
        <a href="https://mobilenet.cz/clanky/90-hz-bude-na-displeji-pixelu-4-casteji-zmenu-prinasi-listopadova-aktualizace-39356"/>
        <a href="https://mobilenet.cz/clanky/google-4k-videa-s-60-fps-u-pixelu-4-zvazoval-nakonec-od-toho-upustil-39268"/>
        <a href="https://mobilenet.cz/clanky/nove-pixely-4-jiz-znate-videli-jste-je-vsak-i-zevnitr-39258"/>
        <a href="https://mobilenet.cz/clanky/rychle-bezdratove-nabijeni-si-s-pixely-4-uzijete-mnohem-snadneji-39249"/>
        <a href="https://mobilenet.cz/clanky/nove-pixely-4-dorazi-do-cr-v-listopadu-zname-jejich-ceny-39203"/>
      </related>
    </article>
  </body>
</html>