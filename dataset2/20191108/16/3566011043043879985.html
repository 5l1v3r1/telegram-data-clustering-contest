<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545669.html/%D9%85%D8%B1%D8%A7%DA%A9%D8%B2-%D8%B9%D9%84%D9%85%DB%8C-%D9%88-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D9%87%D8%B2%DB%8C%D9%86%D9%87-%D9%87%D8%A7%DB%8C-%D8%B3%D8%A7%D8%B2%D8%B4-%D9%88-%D9%85%D8%B0%D8%A7%DA%A9%D8%B1%D9%87-%D8%B1%D8%A7-%D8%AA%D8%AD%D9%84%DB%8C%D9%84-%DA%A9%D9%86%D9%86%D8%AF--%D8%A8%D8%B1%D8%AE%DB%8C-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B2-%D8%B5%D8%AD%D8%A8%D8%AA-%D9%87%D8%A7%DB%8C-%D8%AA%D9%81%D8%B1%D9%82%D9%87-%D8%A7%D9%81%DA%A9%D9%86-%D9%88-%D8%AF%D9%88%D9%82%D8%B7%D8%A8%DB%8C-%DA%A9%D8%B1%D8%AF%D9%86-%D8%AC%D8%A7%D9%85%D8%B9%D9%87-%D8%AF%D8%B3%D8%AA-%D8%A8%D8%B1%D8%AF%D8%A7%D8%B1%D9%86%D8%AF--%D9%81%D8%AA%D9%86%D9%87-%D9%87%D8%A7%DB%8C-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D9%86%D8%B4%D8%A7%D9%86-%D8%A7%D8%B2-%D8%AA%D8%B1%D8%B3-%D8%A7%D8%B3%D8%AA%DA%A9%D8%A8%D8%A7%D8%B1-%D8%A7%D8%B2-%D9%88%D8%AD%D8%AF%D8%AA-%D9%85%D8%B3%D9%84%D9%85%D8%A7%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T16:22:00+00:00"/>
    <meta property="og:title" content="مراکز علمی و دانشگاهی هزینه های سازش و مذاکره را تحلیل کنند/ برخی مسئولان از صحبت‌های تفرقه افکن و دوقطبی کردن جامعه دست بردارند/ فتنه های عراق و لبنان نشان از ترس استکبار از وحدت مسلمانان است"/>
    <meta property="og:description" content="آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد."/>
  </head>
  <body>
    <article>
      <h1>مراکز علمی و دانشگاهی هزینه های سازش و مذاکره را تحلیل کنند/ برخی مسئولان از صحبت‌های تفرقه افکن و دوقطبی کردن جامعه دست بردارند/ فتنه های عراق و لبنان نشان از ترس استکبار از وحدت مسلمانان است</h1>
      <h2>در خطبه‌های نمازجمعه این هفته استان کرمان مطرح شد؛</h2>
      <address>
        <time datetime="2019-11-08T16:22:00+00:00">08 Nov 2019, 16:22</time>
      </address>
      <p>آیین نماز عبادی- سیاسی جمعه این هفته نیز با حضور گسترده مردم مومن و انقلابی دیار کریمان در نقاط مختلف استان کرمان برگزار شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>، حجت‌الاسلام حسن علیدادی‌سلیمانی در خطبه‌های نماز جمعه این هفته کرمان با تاکید برا اینکه تقوا می‌تواند فتنه‌ها را خنثی کند، گفت: بایستی تقوا را در همه عرصه های فرهنگی، اقتصادی، سیاسی و اجتماعی رعایت کنیم زیرا همواره در تاریخ بزرگانی بودند که با فاصله گرفتن از تقوا از صراط مستقیم منحرف شده و با لغزش سقوط کرده اند.</p>
      <p>
        <b>امام جمعه کرمان: مراکز علمی و دانشگاهی هزینه های سازش و مذاکره را تحلیل کنند</b>
      </p>
      <p>خطیب جمعه کرمان با اشاره به هفته وحدت اظهار داشت: امروز وحدت از ضروری‌ترین نیازهای جامعه مسلمین است؛ گاهی صداهایی شنیده می‌شود که وحدت میان مسلمانان را دچار خدشه می‌کند، این موضوع،  مربوط به انسان‌هایی است که دنیای امروز و دشمنان اسلام را نمی‌شناسند.</p>
      <p>وی با بیان اینکه در مراکز علمی و مجامع علمی و سیاسی باید برای جلوگیری از فساد و نفوذ استکبار بحث سازش و مذاکره مورد تحلیل وبررسی قرار گیرد گفت: رهبر معظم انقلاب اسلامی مذاکره با آمریکا را به شدت رد می کنند؛ زیرا آن‌ها با هرکس مذاکره و ظاهرا معاهده امضا کرده‌اند، نتیجه آن، خیانت، خباثت، تهدید، استعمار و استثمار بوده است.</p>
      <p>حجت الاسلام علیدادی با اشاره به لگدمال کردن غرور ملی و غیرت دینی توسط آمریکا در دوران قبل از انقلاب خاطرنشان کرد: بعد از انقلاب نیز آمریکا به دنبال خوی استکباری خود از همان ابتدا تهدید و تحریم و جنگ را بر علیه ملت ایران در پیش گرفت تا جایی که رئیس جمهور ما را نیز تحریم کردند؛ قطعا چنین کشوری قابل اعتماد نیست.</p>
      <p>وی با بیان اینکه در مذاکرات برجام ماه‌ها وقت کشور را گرفتند و تعهداتی را امضا کردند و به‌راحتی زیر همه چیز زدند گفت: اروپایی‌ها نیز در حد شعار در برجام هستند اما در عمل هیچ تعهدی را پایبند نیستند.</p>
      <p>نماینده ولی‌فقیه در استان کرمان ادامه داد: اروپایی‌ها فقط می‌خواهند به بهانه برجام کشور ما را معطل نگه دارند.</p>
      <p>حجت الاسلام علیدادی در پایان گفت: جمهوری اسلامی با قدرت و شجاعت راه خود را ادامه می‌دهد زیرا هزینه سازش بسیار بالاتر از هزینه مقاومت است و در مقاومت پیشرفت خواهیم کرد.</p>
      <p>
        <b>امام جمعه ریگان: جلوگیری از فرار مالیاتی گانی مهم در جهت پیشرفت اقتصادی است</b>
      </p>
      <p>حجت الاسلام علی رنجبر ماهانی در خطبه های این هفته نماز جمعه ریگان اظهار داشت:یکی از گامهای مهم در تحقق عدالت اجتماعی و پیشرفت اقتصادی مبتنی بر درآمدهای غیر نفتی جلوگیری از فرار مالیاتی در کشور است.</p>
      <p>خطیب جمعه ریگان ابراز داشت:آمار و ارقام اعلام شده از سوی مسئولان کشور حاکی از میزان بالای فرار مالیاتی برخی افراد و اقشار است، بطوری که رئیس کل سازمان امور مالیاتی کشور میگوید تراکنش های مالی ۳۰۰هزار نفر میلیاردر را نشان می دهد که نیمی از آنان مودی مالیاتی نیستند و نیم دیگر هم کمتر از آنچه باید مالیات بپردازند مالیات می دهند.</p>
      <p>وی با بیان اینکه اصلاح اخذ مالیات در کشور ضروری است،عنوان کرد: بجای اینکه مالیات و درآمد بر اساس سرانه تقسیم شود باید بر اساس میزان برخورداری افراد و به میزان امکانات و توانمندیهای آنان تقسیم گردد.</p>
      <p>امام جمعه ریگان در ادامه اذعان داشت:برای فرار مالیاتی باید رصد فعالیت های اقتصادی از طریق گردش حسابهای بانکی صورت گیرد.نصب دستگاه کارت خوان برای پزشکان و وکلا اگرچه جلوی فرار مالیاتی را تا حدی میگیرد اما نواقصی هم دارد که برای رفع نواقص باید حساب شغلی باز کرد و اعلام آن به سازمان مالیاتی کشور باشد.</p>
      <p>رنجبر ماهانی یکی از معضلات مهم کشور را اسراف و مصرف نادرست از منابع طبیعی خصوصا مصرف انرژی عنوان کرد و افزود: با آغاز فصل سرما باید توجه بیشتری به مصرف انرژی داشت و مصرف انرژی در کشور ما شاخص بالایی دارد که نگران کننده است .</p>
      <p>وی در ادامه از مردم عزیز تقاضا داشت از محصولات کم مصرف با انرژی پایین استفاده و مدیریت مصرف صحیح را جدی بگیرند.</p>
      <p>خطیب جمعه ریگان با اشاره به اینکه سالانه ۳۵میلیون تن مواد غذایی در کشور ما دور ریخت و هدر میرود و اسراف می شود،عنوان داشت:دومین وارد کنند شکر در جهان کشور ایران است که ۶برابر سرانه جهانی شکر مصرف می کنیم و ما بالاترین میزان مصرف نوشابه را در جهان داریم.</p>
      <p>
        <b>امام جمعه رودبارجنوب: امروز استکبار از وحدت مسلمانان به شدت واهمه دارد</b>
      </p>
      <p>حجت الاسلام و المسلمین رئیسی خطیب جمعه این هفته رودبارجنوب ضمن توصیه به تقوای الهی اظهار داشت: تقوا و پرهیز از خدا ، اهل پاکی و طهارت بودن،کمک کردن به هم نوعان و صدقه دادن،خوش اخلاقی و قناعت باعث افزایش رزق و روزی است.</p>
      <p>وی در ادامه اخلاق را مهمترین اصل برای تحکیم یک خانواده دانست وافزود: بعضی در جمع دوستان و محل کار خوش اخلاق هستند ولی به خانواده خود که میرسندخوش اخلاقی را فراموش می کنند.</p>
      <p>خطیب موقت جمعه شهرستان رودبارجنوب بیان کرد: یکی از دلایل فساد و انحراف فرزندان درآمدهای غیر حلال است.</p>
      <p>رئیسی با بیان اینکه امروزه استکبار از اتحاد مسلمانان به شدت واهمه دارد،گفت: امروز ما باید سعی کنیم اختلافات را کناربگذاریم و به وحدت مسلمانان بیشتر کمک کنیم.</p>
      <p>وی تاکیدکرد: فصل الخطاب همه ما باید سخنان رهبرمعظم انقلاب اسلامی باشد،رهبر انقلاب جوانان را مهمترین رکن جامعه دانسته اند و ما نباید در جامعه به آنها بی توجهی و کم توجهی کنیم.</p>
      <p>حجت الاسلام رئیسی خاطر نشان کرد: در ۴۱ سال گذشته امریکا با تمامی امکانات و دسیسه ها سعی در نابودی کشور ما داشته است، ولی به لطف خدا تیر آنها به سنگ خورد.</p>
      <p>وی در پایان یادشهدای هسته ای را گرامیداشت و افزود: از مسئولان به خاطر برداشتن گام های در جهت کاهش تعهدات برجامی ایران تشکر می کنیم و با توجه به بدعهدی طرف مقابل این اقدامات باید زودتر شروع می شد.</p>
      <p> </p>
      <p>
        <b>امام جمعه رفسنجان: وحدت مسلمین یک راهبرد در برابر توطئه های دشمنان است</b>
      </p>
      <p>حجت الاسلام رمضانی پور در خطبه های نماز جمعه این هفته شهر رفسنجان با قدردانی از حضور اقشار مختلف مردم به ویژه دانش آموزان و دانشجویان در راهپیمایی یوم الله ۱۳ آبان، به سفر ریاست جمهوری به استان کرمان که هفته جاری انجام می شود اشاره کرد و اظهار داشت: برنامه رئیس جمهور محترم در رفسنجان تنها دیدار مردمی است که روز دوشنبه در استادیوم تختی برگزار می شود و پروژه های صنعت مس سرچشمه بصورت ویدئو کنفرانس افتتاح خواهد شد.</p>
      <p>وی با گرامیداشت میلاد پیامبر اکرم(ص) و هفته وحدت بیان داشت: وظیفه ما حفظ وحدت میان مسلمانان با هر مذهبی است، آمریکا دشمن مشترک مسلمانان است، شیعه و سنی برای او تفاوتی نمی کند، چه خوب است که این دولتهای مسامان این معنا را به خوبی بفهمند.</p>
      <p>رمضانی پور گفت: حرمت نماد و مقدسات اهل سنت باید رعایت شود، توهین و جسارت به عنوان ایام محسنیه و دیگر ایام کار حرامی است و پیگرد قانونی دارد</p>
      <p>وی خاطر نشان کرد: وحدت مسلمین یک راهبرد است در برابر توطئه های دشمنان و بایستی یک جبهه بزرگ مقاومت در برابر دشمن ایجاد شود.</p>
      <p>خطیب جمعه رفسنجان گفت: قطعا ایستادگی و مقاومت هزینه اش کمتر از سازش و مذاکره های پوچ و بی ثمر است که هیج فایده ای برای کشور ندارد.</p>
      <p>وی تصریح کرد: برخی به دنبال تطهیر سران فتنه هستند و حتی اسم آنان را از تریبون مجلس می برند، امروز مردم ایران اسلامی فهیم هستند، و همراهی نمی کنند، این مردم با بصیرت هستند.</p>
      <p> </p>
      <p>
        <b>امام‌جمعه رابر: مذاکره، تنفس مصنوعی به شیطان بزرگ است/مقاومت چهل ساله مردم ایران، آمریکا را بی اعتبارکرده است</b>
      </p>
      <p>امام جمعه رابر با تبریک ۱۲ ربیع الاول ولادت پیامبر اکرم (ص) بنا بر روایات اهل سنت و آغاز هفته وحدت تا۱۷ربیع الاول ولادت پیامبر اکرم (ص) به روایات اهل شیعه است، اظهار داشت: هفته وحدت ازجمله ابتکارات سرنوشت‌ساز و تاریخ‌ساز امام راحل بوده است.</p>
      <p>وی با اشاره به دیدار دانش آموزان و دانشجویان در آستانه ۱۳آبان، با رهبر انقلاب اسلامی، گفت: مقام معظم رهبری مهمترین دیدگاههای خود در باره آمریکا را تبیین کردند.</p>
      <p>حجت الاسلام علیدادی سلیمانی افزود: آمریکای سال ۹۸ با آمریکای سال ۴۳ و ۵۸ هیچ تفاوتی ندارد با همان روحیه ی گرگ صفتی و وحشی گری ذاتی که امروز با شیوه‏ها و ابزارهای جدیدتر انجام می‏ دهد.</p>
      <p>وی ادامه داد: آمریکای سال ۹۸ از آمریکای سال ۵۸ بسیارضعیف ترشده است و رو به افول نهاده و به سرعت تبدیل به یک کشور معمولی خواهد شد.</p>
      <p>خطیب جمعه رابر گفت : به همین جهت هم بخاطر تجدید قوا و هم به جهت تبلیغات انتخاباتی آمریکا امروز دست به گدایی مذاکره زده است.</p>
      <p>وی در ادامه عنوان داشت: از این رو باید بدانیم مذاکره، تنفس مصنوعی به شیطان بزرگی مثل آمریکاست.<br/>امام جمعه رابر با بیان دو دلیل اصلی برای عدم مذاکره با آمریکا یادآور شد: اینکه توقعات و انتظارات آمریکا، حد یقف ندارد. او بعد از کوتاه آمدن در برجام هسته ای، برجام منطقه ای، برجام موشکی، برجام حقوق بشر، برجام کوتاه آمدن از ارزشهای اسلامی مانند حجاب و عفاف را از ما انتظار خواهدداشت.</p>
      <p>وی افزود: در فرهنگ آمریکا، دوستی نمی فهمد. اصلا نمی توان به آمریکا اعتماد کرد، چنانچه به اروپا نیز این چنین است.</p>
      <p>حجت الاسلام علیدادی سلیمانی با مرورتجربه چهل ساله انقلاب گفت: در زمان دولت سازندگی، شعار تنش زدایی و تعامل با دنیا مطرح گردید و طرح تجارت با شرکتهای نفتی آمریکا در دستور کار قرارگرفت، اما نهادهای صهیونیستی آمریکا به مخالفت برخاستند و با تصویب قانون موسوم به “داماتو” در سنای آمریکا، ایران را شدیدتر ازگذشته تحریم کردند.</p>
      <p>وی ادامه داد: در دوره اصلاحات، گفتگوی تمدنها و تعامل با دنیا دوباره مطرح گردید و اقدامات زیادی مانند توقف عملیات هسته ای انجام شد نتیجه این شدکه جرج بوش ایران را ، “محورشرارت ” معرفی کرد و تا مرز جنگ با ایران پیش رفت.</p>
      <p>خطیب جمعه رابر افزود: در سال آخرِ دولت احمدی نژاد، تحرکاتی برای مذاکره با آمریکا، در کشور عمان شکل گرفت اما به نتیجه ای نرسید.</p>
      <p>وی ادامه داد: در دولت تدبیر و امید با توان بیشتر و انگیزه دوچندان وارد مذاکرات شد که منجر به برجام گردید نتیجه آن چنانچه امروز می‏ بینیم، تشدید بی سابقه و تاریخی تحریم‏ها و فشارحداکثری به کشور جمهوری اسلامی ایران است.</p>
      <p>خطیب جمعه رابر در عرصه خارجی هم به تجربه دو کشور کوبا و کره شمالی اشاره کرد و بیان داشت: کشور کوبا پس از پنجاه سال تحریم، حاضر به مذاکره با آمریکاشد اما جز چند عکس تبلیغاتی حاصلی برای کوبا نداشت.</p>
      <p>وی ادامه داد: کشور کره شمالی هم در این سه سال اخیر،وارد مذاکره با آمریکایی ها شد علیرغم عمل به تعهداتش هیچ نتیجه ای جز چند جلسه گفتگو و عکس یادگاری نصیبش نشد.</p>
      <p>خطیب جمعه رابر گفت: تحریم این دو کشور بیانگر این است مقاومت ملت ما یک مقاومت عقلانی است که با پشتوانه ای از منطق عقل و وحی و تجربه ؛ به عنوان راهبرد کلان نظام اسلامی مطرح گردیده و همین عامل است که توانسته آمریکا را بارها به گوشه رینگ ببرد و او را بی اعتبار سازد.</p>
      <p>وی افزود: همین مقاومت چهل ساله مردم ایران، آمریکا را بی اعتبارکرده است.</p>
      <p>امام جمعه رابر در پایان همچنین از کلیه شرکت کنندگان و برگزارکنندگان راهپیمایی۱۳آبان که این مراسم باشکوه را خلق کردند ؛ تقدیر و تشکر کرد.</p>
      <p>امام جمعه فاریاب: برخی از صحبتهای تفرقه افکن و دوقطبی کردن جامعه دست بردارند</p>
      <p>حجت الاسلام رفیعی امام جمعه فاریاب موضوع بحث خود را عوامل تحکیم خانواده قرار داد و در این رابطه گفت: یکی از عوامل تحکیم معاشرت زیبا است، نبی مکرم اسلام میفرمایند ؛ نزدیکترین شما در روز قیامت به من کسی است که نسبت به خانواده خوش اخلاق و مهربانتر باشد.</p>
      <p>خطیب جمعه فاریاب ضمن تبریک فرا رسیدن میلاد باسعادت پیامبر عظیم الشان اسلام گفت: ضرورت جامعه امروزی حفظ وحدت بین مسلمانان است چرا که امروز وحدت بعنوان یک گفتمان در آمده است و دشمن امروز به جای جنگهای مرزی و تجاوز مستقیم به جنگ هویتی دست زده یعنی جنگ با عقاید و مقدسات و این آشوب ها و فتنه ها در عراق و لبنان برای نا امن کردن است ویکی از اهداف شوم دشمن کشاندن آشوب ها به داخل مرزهای کشورمان است.<br/>وی افزود: لذا به کسانی که حرف های تفرقه افکن می زنند و باعث چند قطبی شدن مردم می شوند پرهیز کنند مثلا می گویند کشور را چه کسی تعطیل کرده ؟</p>
      <p>حجت الاسلام رفیعی در ادامه از حضور آحاد ملت در راهپیمایی سیزده آبان ماه تشکر کرد و حق هم همین حضور است که آمریکا را رو به افول کشانده است.</p>
      <p>خطیب جمعه فاریاب آمریکا را به گرگ تشبیه کرد و گفت: البته آمریکا یک گرگ پیر و بی دندان است که فقط زوزه می کشد و نفس های آخر عمر خود را می کشد و این حضور و مقاومت و نه گفتن به آمریکا و نه گفتن به مذاکره قطعا در زوال آمریکا کارساز است .</p>
      <p> </p>
      <p>
        <b>امام جمعه کوهبنان: انقلاب اسلامی زمینه ساز حکومت عدالت گستر حضرت مهدی (عج) است</b>
      </p>
      <p>نماز جمعه این هفته شهر کوهبنان به امامت حجت الاسلام عباس جعفری و با حضور جمعی از مسئولین اجرایی و قضایی، فرماندهان نظامی و انتظامی ، مردم ولایت مدار و بسیجی کوهبنان در مسجد صاحب الزمان(عج) برگزار شد.</p>
      <p>در این مراسم حجت الاسلام عباس جعفری پس از دعوت همگان به تقوای الهی و آغاز ولایت و امامت حضرت ولی عصر(عج) گفت:با آمدن حضرت همه ناراحتی ها تمام خواهد شد لذا انسان مومن باید در زمان غیبت ثابت قدم باشد و ایشان را فراموش نکند که در این حالت خداوند اجر هزار شهید را به او عطا خواهد کرد.</p>
      <p>وی خاطر نشان کرد: انقلاب اسلامی زمینه ساز حکومت عدالت گستر حضرت مهدی (عج) است بنا به فرموده نبی مکرم اسلام (ص) جمعی از مردم مشرق زمین قیام و زمینه را برای حکومت حضرت مهدی مهیا می کنند گرچه دشمنی های فراوانی پیش روی آنان هست.</p>
      <p>امام جمعه کوهبنان با استناد به روایات افزود: مردی از قم حرکت می کند و مردم را دعوت به حق می کند همراه او جمعیتی حرکت می کنند که مثل پاره های آهن محکم هستند لغزش ها و امتحانات آنان را از صحنه خارج نمی کند و از جنگیدن خسته نمی شوند و ترس و وحشتی ندارند چون به خدای بزرگ توکل دارند.</p>
      <p>وی ادامه داد: جا دارد از حضور گسترده تمامی اقشار شهرستان در مراسم روز ملی مبارزه با استکبار جهانی تقدیر شود.</p>
      <p>خطیب جمعه کوهبنان تاکید کرد: یک شنبه آینده آغاز هفته وحدت است در حالی ایام ولادت نبی مکرم اسلام (ص)و میلاد امام صادق(ع) را در پیش داریم وحدت پیام اولیه اسلام و نیاز اصلی جامعه بشری است هر جا مسلمانان ضربه خوردند بواسطه اختلاف ها بوده است که دشمنان بیشترین بهره ها را بردند.</p>
      <p>وی تصریح نمود: باید به نظرات و عقاید مختلف احترام بگذاریم ولی از اختلاف پرهیز نماییم چون وحدت نیاز همیشگی است از موفقیت های جمهوری اسلامی برقراری وحدت در بین اقوام مختلف است احزاب در تمام کشورها وجود دارد اما نباید وجود احزاب باعث اختلاف ها و نزاع ها شود .</p>
      <p>حجت الاسلام جعفری بیان داشت: دهم ربیع الاول سالروز ازدواج پیامبر اکرم(ص) و حضرت خدیجه(س) است این بانوی بزرگوار خواستگاران فراوان و ثروت زیادی داشت اما شخصیتی همانند پیامبر را انتخاب کرد و با تمام وجود به ایشان خدمت نمود چون‌حضرت را به خوبی درک کرد لذا این ازدواج بسیار با برکت بود و خداوند به آنان کوثر را عنایت نمود.</p>
      <p>وی با استناد به بیانات مقام معظم رهبری تصریح نمود: بایستی ازدواج به موقع و فرزند آوری مد نظر باشد خانواده ها از سخت گیری ها در موضوع ازدواج پرهیز کنند باید زمینه محبت و عشق با ازدواج تحقق پیدا کند و تشکل خانواده بوجود آید تا جامعه از آسیب ها مصون و محفوظ باشد از جمله حقوق فرزندان بر والدین کمک‌به ازدواج به موقع فرزندان است .</p>
      <p>امام جمعه کوهبنان گفت: اجرای گام چهارم کاهش تعهدات برجام را شاهدیم در حالی که ایران اسلامی تمام تعهدات خود را در جریان برجام اجرایی نمود ولی آمریکایی ها و اروپایی ها به تعهدات خود پایبند نماندند و امروز هم از پیشرفت ما عصبانی هستند .</p>
      <p>وی تاکید نمود: سفارش مقام معظم رهبری به مسئولین و مردم است که توجه ویژه به داخل داشته باشند و دل ها از آمریکایی ها کنده شود چون آنان به تعهدات خود وفادار نیستند در سال رونق تولید کارهای خوبی شده اما رضایت بخش نیست در حالی که جوانانی فعال ، متعهد و پرکار داریم دولت و مجلس باید از تولید کنندگان و کارگران حمایت و دست اجانب را قطع کنند.</p>
      <p>خطیب جمعه کوهبنان بیان داشت: در ۱۴ ربیع الاول مرگ یزد و عمر بن سعد را داریم کسانی که بیشترین جنایت را به اسلام و انسانیت داشتند زندگی آنان عبرت برای تمام کسانی است که برای دنیا حق را زیر پا نگذارند .</p>
      <p>وی ادامه داد: جا دارد از فرماندهی انتظامی استان کرمان و شهرستان کوهبنان تقدیر شود که در راستای امنیت و آرامش مردم گام های موثری برمی دارند.</p>
      <p>انتهای پیام/</p>
    </article>
  </body>
</html>