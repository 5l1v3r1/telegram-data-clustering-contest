<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/valecne-veterany-pripomenou-nove-knihy-i-lavicka-s-vlcimi-maky-v-decine-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T16:10:00+00:00"/>
    <meta property="og:title" content="Nové knihy i lavička s vlčími máky. V Děčíně vzpomenou na válečné veterány"/>
    <meta property="og:description" content="Lidé uctí památku válečných veteránů na několika místech v kraji."/>
  </head>
  <body>
    <article>
      <h1>Nové knihy i lavička s vlčími máky. V Děčíně vzpomenou na válečné veterány</h1>
      <address><time datetime="2019-11-08T16:10:00+00:00">08 Nov 2019, 16:10</time> by <a rel="author">Edvard D. Beneš ,Martin Krch</a></address>
      <p>Vojenská historická technika, koncert, prezentace armády, představení dvou publikací, výstava nebo malé překvapení. To jsou hlavní body Dne válečných veteránů v Mostě, vzpomínkové akce, která se uskuteční v neděli 10. listopadu v Mezinárodním památníku obětem II. světové války.</p>
      <p>„Letos už potřetí pokračujeme v tradici, na kterou se v minulosti zapomnělo,“ řekl Deníku předseda spolku Severočeský letecký archiv Most Karel Otto Novák, který stojí za organizací celé akce. Historikové z Mostu nechtějí, aby se váleční veteráni připomínali jen pietním aktem. „Proto akci organizujeme jako setkání zájemců o historii,“ doplnil Novák s tím, že na účastníky čeká stejně jako loni jedno malé překvapení.</p>
      <figure>
        <img src="https://g.denik.cz/8/6d/dobry-andel-pristal-v-lipove-u-sluknova-pomahaji-i-deti-01_denik-150-3x2.jpg"/>
      </figure>
      <aside>
        <a href="https://decinsky.denik.cz/ctenar-reporter/dobry-andel-pristal-v-lipove-u-sluknova-pomahaji-i-deti-20191108.html">Dobrý anděl přistál v Lipové u Šluknova. Pomáhají i děti Přečíst článek ›</a>
      </aside>
      <p>V suterénu památníku bude výstava o paradesantním výsadku Jan Kozina, kterým byl v noci 16. října 1944 omylem vysazen na Lounsku. Představeny budou dvě nové publikace. Jedna věnovaná vojákům naší západní armády, rodákům z Loun a okolí. „Jedná se o 22 osudů mužů, kteří šli do války, aby pomohli osvobodit svou vlast,“ přiblížil autor brožury Jaroslav Tošner.</p>
      <p>Druhá se věnuje 75. výročí prvního velkého spojeneckého náletu na chemičku v Záluží. V programu vystoupí žáci ZUŠ F. L. Gassmanna v Mostě a k vidění bude výstava modelů letadel z I. světové války. Den veteránů se v budově mosteckého památníku uskuteční od 15 hodin.</p>
      <p>Na válečné veterány budou vzpomínat i na dalších místech Ústeckého kraje. Například v neděli 10. listopadu ve Štětí. Na zrekonstruovaném prostoru před městským kinem tu odhalí dopoledne Vzpomínkovou lavičku. Za nápadem poděkovat tímto způsobem všem vojákům, ale i policistům a záchranářům stojí občanská iniciativa Retro Štětí a město Štětí, které lavičku ze svých prostředků zakoupilo. Dřevěná lavička nese evidenční číslo 61, datum 11. listopadu a symboly vlčích máků.</p>
      <h3>Lavičky v Žatci, Děčíně i Chomutově</h3>
      <p>Nejde o jedinou lavičku svého druhu v Ústeckém kraji. Ta s číslem 22 se nalézá v Žatci, s číslem 26 v Děčíně a posledním „přírůstkem“ je lavička s číslem 63 v Chomutově. „Nápad se zrodil v loňském roce při vydání knihy o historii města Štětí. Při sbírání materiálů našel kolega jména padlých obyvatel Štětí a válečných veteránů a napadlo nás, že by toto mohl být určitý způsob poděkování a připomenutí těchto už zapomenutých hrdinů,“ řekl Filip Votoček z občanské iniciativy Retro Štětí. Po odhalení lavičky se dobrovolníci odeberou na místní hřbitov, kde proběhne úklid válečných hrobů.</p>
      <p>Se Vzpomínkovou lavičkou je spojený i projekt zaměřený na propagaci Dne válečných veteránů a připomenutí tragické události z 8. července 2014, kdy v Afghánistánu zahynuli čtyři čeští vojáci a pátý o několik dní později podlehl následkům zranění.</p>
      <p>V Žatci a v Chomutově si připomenou Den válečných veteránů pietním aktem v pondělí 11. listopadu v 11 hodin. V Žatci na městském hřbitově, v Chomutově u památníku padlých v parčíku u kostela sv. Barbory. V Novosedlicích pak položením věnců v 10 hodin na místním hřbitově.</p>
      <figure>
        <img src="https://g.denik.cz/11/1b/svatomartinska-kachna-nucnice-20191108-4_denik-150-3x2.jpg"/>
      </figure>
      <aside>
        <a href="https://decinsky.denik.cz/zpravy_region/vikend-provoni-svatomartinske-husy-a-dalsi-dobroty-restaurace-jsou-pripraveny-20191108.html">Víkend provoní svatomartinské husy a další dobroty. Restaurace jsou připraveny Přečíst článek ›</a>
      </aside>
    </article>
  </body>
</html>