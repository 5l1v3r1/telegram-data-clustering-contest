<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-likarni-pomer-poraneniy-pid-chas-vorozhogo-obstrilu-bojec-iz-kramatorska-638752.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T16:28:47+00:00"/>
    <meta property="og:title" content="У лікарні помер поранений під час ворожого обстрілу боєць із Краматорська"/>
    <meta property="og:description" content="Солдат Геннадій Моторін отримав дуже серйозні травми"/>
  </head>
  <body>
    <article>
      <h1>У лікарні помер поранений під час ворожого обстрілу боєць із Краматорська</h1>
      <address>
        <time datetime="2019-11-08T16:28:47+00:00">08 Nov 2019, 16:28</time>
      </address>
      <h4>Солдат Геннадій Моторін отримав дуже серйозні травми</h4>
      <p>Від отриманих травм помер один із українських бійців, поранених під час обстрілу бойовиками у четвер, 7 листопада.</p>
      <p>Про це 8 листопада повідомляється на сторінці 92-ОМБр ім. кошового отамана Івана Сірка у соцмережі Facebook.</p>
      <p>«Вчора, 7 листопада, підступно та нахабно окупанти обстріляли наших бійців в момент, коли ті вивантажували деревину біля ВОПу. Ракета ПТУРа серед білого дня, близько 12:20, влучила точно в УРАЛ, біля якого і працювали побратими. Один з них – Герман Бродніков одразу загинув, ще троє хлопців отримали численні поранення. Між життям та смертю опинився солдат Геннадій Моторін. Опіки, множинні осколкові поранення, переломи кісток – він був найважчим з поранених», - говориться у повідомленні.</p>
      <p>Зазначається, що лікарі боролися за життя пораненого, але сьогодні вранці він помер.</p>
      <p>«Геннадію Моторіну було 37 років. До лав ЗСУ чоловік прийшов у лютому цього року. Був сапером механізованого батальйону. Родом боєць із міста Краматорськ», - розповіли побратими.</p>
      <p>Раніше повідомлялося, що 7 листопада <a href="https://glavcom.ua/news/na-donbasi-zaginuv-starshiy-soldat-92-ji-brigadi-german-brodnikov-638536.html">на Донбасі загинув старший солдат 92-й ОМБр Герман Бродніков.</a> Йому було всього 23 роки.</p>
      <p>Нагадаємо, 7 листопада збройні формування Російської Федерації та її найманці 15 разів порушили режим припинення вогню. Один військовий загинув внаслідок обстрілів, <a href="https://glavcom.ua/news/teroristi-15-raziv-obstrilyali-ukrajinskih-vojiniv-odin-bojec-zaginuv-je-poraneni-638479.html">четверо були поранені.</a></p>
      <related>
        <a href="https://glavcom.ua/news/boyoviki-na-donbasi-pogrozhuyut-pripinennyam-rozvedennya-sil-638719.html"/>
        <a href="https://glavcom.ua/news/viyna-na-donbasi-odin-bojec-distav-poranen--638670.html"/>
        <a href="https://glavcom.ua/news/chi-na-zradiv-zelenskiy-pismennik-vasil-shklyar-prokomentuvav-vidvedennya-viysk-na-donbasi-638179.html"/>
      </related>
    </article>
  </body>
</html>