<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/08/iunker-predi-30-g-evropeicite-syzdadoha-istoriia.428993"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T16:21:00+00:00"/>
    <meta property="og:title" content="Юнкер: Преди 30 г. европейците създадоха история"/>
    <meta property="og:description" content="Самият той се събужда на 9 ноември 1989 г. след кома | Dnes.bg"/>
  </head>
  <body>
    <article>
      <h1>Юнкер: Преди 30 г. европейците създадоха история</h1>
      <h2>Самият той се събужда на 9 ноември 1989 г. след кома</h2>
      <address><time datetime="2019-11-08T16:21:00+00:00">08 Nov 2019, 16:21</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>През есента на 1989 г. хората излязоха по улиците под заплаха да изгубят свободата си, за да постигнат свобода за всички. Това се посочва в изявление на председателя на Европейската комисия Жан-Клод Юнкер по повод 30-годишнината от събитията на 9 ноември 1989 година.</p>
      <p>Смелостта на европейците срути стени, единството им вдъхнови света, а мирната революция промени завинаги посоката на историята, добавя Юнкер.</p>
      <p>Хората излекуваха европейския континент, разделен от война, и помириха историята и географията на Европа. Вместо да страдат от историята, хората създадоха история. Благодарение на тях младите европейци оттогава живеят в мир и свобода, пътуват и обичат без граници, допълва той.</p>
      <p>За мен 9 ноември носи незабравим спомен. След тежка катастрофа на пътя и три седмици в кома се събудих на този ден през 1989 г. с поразителната картина по телевизията от падането на Берлинската стена. Чувството бе неописуемо - това беше повратен момент в световната политика и началото на нов живот за нашия континент, и лично за мен, пише Юнкер, цитиран от БТА.</p>
    </article>
  </body>
</html>