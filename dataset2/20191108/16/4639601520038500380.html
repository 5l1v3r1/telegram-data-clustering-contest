<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/society/mexri-telos-tou-etous-i-lysi-gia-ton-voak/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T16:02:33+00:00"/>
    <meta property="og:title" content="Μέχρι τέλος του έτους η λύση για τον ΒΟΑΚ"/>
    <meta property="og:description" content="Σε δύο φάσεις η υλοποίηση – Προτεραιότητα ο αυτοκινητόδρομος «Χανιά – Άγιος Νικόλαος»"/>
  </head>
  <body>
    <article>
      <h1>Μέχρι τέλος του έτους η λύση για τον ΒΟΑΚ</h1>
      <h2>Σε δύο φάσεις η υλοποίηση – Προτεραιότητα ο αυτοκινητόδρομος «Χανιά – Άγιος Νικόλαος»</h2>
      <address><time datetime="2019-11-08T16:02:33+00:00">08 Nov 2019, 16:02</time> by <a rel="author">Κλώντζα Ολγα</a></address>
      <p>Μέχρι το τέλος του χρόνου θα ανακοινωθεί η αρχιτεκτονική για την υλοποίηση του Βόρειου Οδικού Άξονα Κρήτης (ΒΟΑΚ), καθώς και οι πηγές χρηματοδότησης, σύμφωνα με την απάντηση που έδωσε σήμερα ο υπουργός Υποδομών και Μεταφορών κ. <b>Κώστας Καραμανλής</b>, στο πλαίσιο του κοινοβουλευτικού ελέγχου. Ο αυτοκινητόδρομος «Χανιά-Άγιος Νικόλαος» θα υλοποιηθεί σε πρώτη φάση με ενιαία δημοπράτηση, ενώ στη δεύτερη φάση θα γίνουν τα δύο άκρα του άξονα «Κίσσαμος-Χανιά» και «Άγιος Νικόλαος-Σητεία».</p>
      <p>Σήμερα, το Υπουργείο βρίσκεται σε φάση οικονομοτεχνικών μελετών, προκειμένου να καταλήξει σύντομα στη λύση της χρηματοδότησης του έργου. Μάλιστα, ο υπουργός απέδωσε τη μη υλοποίηση του ΒΟΑΚ διαχρονικά, εδώ και 40 χρόνια, στο γεγονός ότι δεν έχει εύκολη χρηματοδότηση. Διευκρίνισε μάλιστα, απαντώντας στην ερώτηση του βουλευτή Ηρακλείου του ΣΥΡΙΖΑ, κ. <b>Χαράλαμπου Μαμουλάκη</b>, ότι η <anchor name="x__GoBack"/>σύμβαση παραχώρησης που πρότεινε η προηγούμενη ηγεσία του Υπουργείου συνεπάγεται διόδια. «<i>Θα κατέβω στην Κρήτη και θα αποκαλύψω τι ήταν αυτό που πραγματικά εννοούσατε. Γιατί λέγατε σύμβαση παραχώρησης και μετά λέγατε ότι δεν θα βάλουμε διόδια</i>».</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <p>«<i>Ας τελειώνουν επιτέλους τα πολιτικά παραμύθια. Εμείς έχουμε πει ως αντιπολίτευση τι θα κάνουμε. Τα πράγματα είναι απλά. Θα πρέπει το έργο να γίνει σε δύο φάσεις. Θα πρέπει να έχει δύο βασικά τμήματα, τα οποία όμως θα πρέπει να εξεταστούν από ειδικές τεχνικές και οικονομικές μελέτες</i>» τόνισε.</p>
      <p>
        <b>Πληρωμές διαθεσιμότητας ως χρηματοδοτικό εργαλείο</b>
      </p>
      <p>Μέχρι το τέλος του χρόνου κυβερνητικό κλιμάκιο πρόκειται να μεταβεί στην Κρήτη, όπως είπε ο κ. Καραμανλής, για να ανακοινώσει πώς θα γίνει ο δρόμος, αλλά και από πού θα βρεθεί η χρηματοδότηση. Σε άλλο σημείο της ομιλίας του, υπενθυμίζοντας το πρόγραμμα υποδομών που είχε παρουσιάσει η ΝΔ τον περασμένο Μάρτιο, επισήμανε ότι έχει προταθεί το χρηματοδοτικό εργαλείο των «πληρωμών διαθεσιμότητας».</p>
      <p>Ο υπουργός Υποδομών δεν παρέλειψε να αναφερθεί στην «κληρονομιά» που άφησε η κυβέρνηση του ΣΥΡΙΖΑ στο πολύπαθο έργο του ΒΟΑΚ, αποδίδοντάς της ουσιαστικά απόλυτη απραξία. «<i>Δεν υφίσταται καμία μελετητική ωριμότητα -έχουμε κάποιες προμελέτες- και κανένα ενδεικτικό περιεχόμενο του έργου</i>» είπε για τους δύο διαγωνισμούς (παραχώρηση και ΣΔΙΤ), ενώ επισήμανε ότι η αρχιτεκτονική των τριών διαφορετικών διαγωνιστικών μεθόδων που επελέγη δεν έχει ξαναγίνει ποτέ στην Ελλάδα ή στην Ευρωπαϊκή Ένωση.</p>
      <p>Κατηγορώντας την αξιωματική αντιπολίτευση για πολιτικό θράσος όταν εγκαλεί μια νέα Κυβέρνηση για αυτό το έργο, τόνισε το εξής: «<i>Μας παραδώσατε μια μολυβιά στον χάρτη της Κρήτης την οποία ονομάζετε έγκριση χάραξης. Δεν υπάρχει, λοιπόν, καν χάραξη για τον ΒΟΑΚ και μας λέτε ότι από εδώ θα περνάει ο ΒΟΑΚ</i>», επισημαίνοντας ότι η χάραξη που ανακοίνωσε τελικά η προηγούμενη ηγεσία του υπουργείου δεν περιλαμβάνεται στα χρηματοδοτικά μοντέλα που πρότεινε το 2018.</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/06/politics/k-karamanlis-sto-one-channel-provlimatikoi-oi-diagonismoi-ergon-epi-syriza/"/>
        <a href="https://www.tovima.gr/2019/10/24/politics/karamanlis-an-den-oloklirothei-i-patron-pyrgou-to-2023-den-tha-xrimatodotithei-apo-tin-ee/"/>
        <a href="https://www.tovima.gr/2019/09/23/society/sygkrousi-gia-ta-diodia-ston-voreio-odiko-aksona-kritis/"/>
        <a href="https://www.tovima.gr/2019/08/20/society/synantisi-mitsotaki-oikonomou-gia-ta-troxaia-stin-krit/"/>
        <a href="https://www.tovima.gr/2019/09/04/politics/mitsotakis-stoxos-mas-i-anaptyksi-kai-i-koinoniki-synoxi/"/>
        <a href="https://www.tovima.gr/2019/08/15/society/irakleio-thanatiforo-troxaio-stin-agia-pelagia-nekri-mia-gynaika/"/>
        <a href="https://www.tovima.gr/2019/08/01/politics/mitsotakis-pio-syxna-dromologia-sto-metro-kinitra-gia-agora-kranous/"/>
        <a href="https://www.tovima.gr/2019/07/28/society/allagi-pleysis-gia-ta-megala-erga/"/>
        <a href="https://www.tovima.gr/2019/07/22/society/apokalypsi-arnaoutaki-ekptotoi-oi-ergolavoi-pou-frenaroun-ta-erga-ti-eipe-gia-tis-anatropes-se-voak-kai-kleistheni/"/>
        <a href="https://www.tovima.gr/2019/07/22/society/karamanlis-epaneksetazontai-patra-pyrgos-amvrakia-odos-kai-voak/"/>
        <a href="https://www.tovima.gr/2019/07/08/politics/ypourgos-ypodomon-kai-metaforon-o-axilleas-karamanlis-kai-to-stoixima-ton-neon-ergon/"/>
        <a href="https://www.tovima.gr/2019/07/01/politics/mpakogianni-den-exoume-magiko-ravdiexoume-omos-sxedio/"/>
        <a href="https://www.tovima.gr/2019/06/24/society/poia-megala-erga-tha-vrei-sto-syrtari-i-epomeni-kyvernisi/"/>
        <a href="https://www.tovima.gr/2019/06/23/politics/mitsotakis-na-xtisoume-gefyres-me-olous-tous-ellines/"/>
        <a href="https://www.tovima.gr/2019/05/28/finance/proxora-i-energeiaki-diasyndesi-kritis-peloponnisou/"/>
      </related>
    </article>
  </body>
</html>