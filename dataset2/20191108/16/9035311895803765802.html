<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/iranin-iha-dusurmesi-sonrasi-abd-den-aciklama-geldi-bize-ait-degil"/>
    <meta property="og:site_name" content="euronews"/>
    <meta property="article:published_time" content="2019-11-08T16:11:50+00:00"/>
    <meta property="og:title" content="İran'ın İHA düşürmesi sonrası ABD'den açıklama geldi: Bize ait değil"/>
    <meta property="og:description" content="İran, Manşehr yakınlarında yabancı bir insansız hava uçağı (İHA) düşürdüğünü açıkladı. Amerika Birleşik Devletleri (ABD) Merkez Kuvvetler Komutanlığı ise düşürülen İHA'nın ABD'ye ait olmadığını bildirdi."/>
  </head>
  <body>
    <article>
      <h1>İran'ın İHA düşürmesi sonrası ABD'den açıklama geldi: Bize ait değil</h1>
      <address><time datetime="2019-11-08T16:11:50+00:00">08 Nov 2019, 16:11</time> by <a rel="author">Gizem Sade</a></address>
      <p>İran, Manşehr yakınlarında yabancı bir insansız hava uçağı (İHA) düşürdüğünü açıkladı. Amerika Birleşik Devletleri (ABD) Merkez Kuvvetler Komutanlığı ise düşürülen İHA'nın ABD'ye ait olmadığını bildirdi.</p>
      <p>İran'ın resmi haber ajansı İRNA perşembe günü, Huzistan eyaletinin güneyindeki Manşehr liman kentinde, "kesinlikle yabancı bir ülkeye ait olan" İHA'nın düşürüldüğünü ve enkazın araştırıldığını aktardı.</p>
      <p>Yetkililer düşürülen İHA'nın sivil ya da askeri amaçlı olduğuna ilişkin açıklama yapmazken aracın hangi ülkeye ait olduğu belirsizliğini koruyor.</p>
      <p>Aracın ABD'ye ait olduğu iddialarınaysa ABD Merkez Kuvvetler Komutanlığından yalanlama geldi. Resmi sosyal medya hesabından yapılan açıklamada, ABD'nin sorumluluk alanında düşürülen bir araç varsa bunun ABD'nin olmadığı belirtildi.</p>
      <figure>
        <iframe data-src="https://twitter.com/euronewses/status/1192793173145378816" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İRNA'ya göre, İran Hava Kuvvetleri Komutanı "Bu, ülkenin hassas bölgelerine ulaşmadan önce yabancı bir saldırgan drone'a verilen sert bir tepkiydi" açıklaması yaptı.</p>
      <p>İran ve ABD arasındaki gerilim, ABD Başkanı Donald Trump'ın 2015 tarihli İran Nükleer Anlaşması'ndan çekilme kararı sonrası yeniden tırmanmaya başladı.</p>
      <p>İran Devrim Muhafızları Ordusu geçtiğimiz haziran ayında, İran güneyinde uçan ABD'ye ait bir gözetim uçağının düşürüldüğünü duyurmuştu. Washington'dan gelen açıklamadaysa İHA'nın Hürmüz Boğazı üzerindeki uluslararası hava sahasında vurulduğu belirtilmişti.</p>
      <p>Ek kaynaklar<b> • Reuters</b></p>
    </article>
  </body>
</html>