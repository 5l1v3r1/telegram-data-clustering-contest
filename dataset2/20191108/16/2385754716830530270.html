<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/perierga/596435/pethane-o-tragos-timour-pic"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T16:43:00+00:00"/>
    <meta property="og:title" content="Πέθανε ο τράγος Τιμούρ (pic)"/>
    <meta property="og:description" content="Ήταν μια επικίνδυνη φιλία ανάμεσα σ' ένα σαρκοβόρο και τη λεία του: στη Ρωσία, ένας τράγος, τον οποίο είχε αρνηθεί να κάνει γεύμα της μια αρσενική..."/>
  </head>
  <body>
    <article>
      <h1>Πέθανε ο τράγος Τιμούρ (pic)</h1>
      <address><time datetime="2019-11-08T16:43:00+00:00">08 Nov 2019, 16:43</time> by <a rel="author">SigmaLive</a></address>
      <p>Ήταν μια επικίνδυνη φιλία ανάμεσα σ' ένα σαρκοβόρο και τη λεία του: στη Ρωσία, ένας τράγος, τον οποίο είχε αρνηθεί να κάνει γεύμα της μια αρσενική τίγρη, πέθανε αυτή την εβδομάδα βάζοντας τέλος σ' ένα «θαύμα» που είχε γοητεύσει τη χώρα.</p>
      <p>Ο Τιμούρ, ο τράγος, και ο Αμούρ, η αρσενική τίγρη της Σιβηρίας, είχαν συναντηθεί στα τέλη του 2015, όταν ο πρώτος επρόκειτο να χρησιμεύσει ως γεύμα για τον δεύτερο. Όμως πέραν πάσης προσδοκίας, τα δύο ζώα συνδέθηκαν με φιλία και άρχισαν να μοιράζονται τη ζωή τους. Πριν η σχέση τους χαλάσει.</p>
      <p>«Η καρδιά του Τιμούρ σταμάτησε στις 5 Νοεμβρίου», επιβεβαίωσε στο Γαλλικό Πρακτορείο ο Ντμίτρι Μεζετσόφ, ο διευθυντής ενός ζωολογικού κήπου στην περιοχή του Βλαδιβοστόκ, στη ρωσική άπω ανατολή, όπου ζούσε το ζώο.</p>
      <p>Ηλικίας περίπου πέντε ετών, ο Τιμούρ δεν είχε δείξει κανέναν φόβο όταν τον είχαν βάλει μέσα στο κλουβί του τίγρη, πριν από τέσσερα χρόνια. Αυτό το θάρρος μπροστά σ' έναν σχεδόν βέβαιο θάνατο εξηγεί ίσως την αντίδραση της τίγρης, σύμφωνα με τους φροντιστές του.</p>
      <p>Ο Τιμούρ και ο Αμούρ έγιναν στη συνέχεια αχώριστοι. Έτρωγαν, έπαιζαν και κοιμούνταν μαζί. Το αιλουροειδές βάλθηκε μάλιστα να μαθαίνει στον τράγο να κυνηγάει.</p>
      <p>Την εποχή εκείνη ο διευθυντής Ντμίτρι Μεζετσόφ, ειδικός στις τίγρεις και τις λεοπαρδάλεις, είχε χαρακτηρίσει «θαύμα» τη σχέση αυτή και έκανε λόγο για μια παρότρυνση στην αγάπη «που έρχεται από ψηλά».</p>
      <p>Η φιλία τους άρχισε ωστόσο να φθείρεται όταν ο τράγος άρχισε να ενοχλεί όλο και περισσότερο τον ριγωτό σύντροφό του. Ο Ντμίτρι Μεζετσόφ αφηγείται πως ο Τιμούρ «παρενοχλούσε» τον Αμούρ για περισσότερο από έναν μήνα.</p>
      <p>Τον Ιανουάριο 2016, αφού ποδοπατήθηκε από τον Τιμούρ, ο τίγρης τον έσπρωξε βίαια, κάνοντάς τον να πέσει από έναν λόφο.</p>
      <p>Μετά το επεισόδιο αυτό, η υγεία του τράγου, που τον είχαν πλέον χωρίσει από τον Αμούρ, σταδιακά επιδεινώθηκε. Τον μετέφεραν στη Μόσχα, σε απόσταση 9.000 χιλιομέτρων από εκεί, για να τον περιθάλψουν, όμως δεν ανέρρωσε ποτέ πλήρως από τα τραύματά του. Σε βαθμό που οι φροντιστές του εκτιμούν πως ο θάνατός του είναι το αποτέλεσμα του διαπληκτισμού.</p>
      <p>Μετά την ανακοίνωση της είδησης, πολλοί Ρώσοι, που είχαν ενθουσιαστεί μ' αυτό το ειδύλλιο, εξέφρασαν τη θλίψη τους στα μέσα κοινωνικής δικτύωσης. «Γενναίε Τιμούρ, θα μείνεις για πάντα στην καρδιά μας», αναφέρεται σε ένα από τα σχόλια αυτά.</p>
      <p>Σε ανακοίνωσή της, η Ελβίρα Γκολόβινα, από τους φροντιστές του Τιμούρ, δήλωσε πως αυτός ο τελευταίος θα αποτεφρωθεί «με τιμές».</p>
      <p>Ο ζωολογικός κήπος σχεδιάζει εξάλλου να στήσει στον τάφο του Τιμούρ ένα μπρούτζινο άγαλμα</p>
      <p>Πληροφορίες από ΑΠΕ-ΜΠΕ-AFP</p>
    </article>
  </body>
</html>