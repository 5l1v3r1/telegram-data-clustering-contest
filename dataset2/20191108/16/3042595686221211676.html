<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/felt-for-sexistisk-reklame/71799523"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T16:46:56+00:00"/>
    <meta property="og:title" content="Felt for sexistisk reklame"/>
    <meta property="og:description" content="Bianca Ingrossos sminke-kampanje falt ikke i god jord."/>
  </head>
  <body>
    <article>
      <h1>Felt for sexistisk reklame</h1>
      <h2>Bianca Ingrossos sminke-kampanje falt ikke i god jord.</h2>
      <address><time datetime="2019-11-08T16:46:56+00:00">08 Nov 2019, 16:46</time> by <a rel="author">Ruben Pedersen</a></address>
      <p>Bianca Ingrosso (24) er en av <a href="https://www.dagbladet.no/kjendis/avslorer-mislykket-inngrep/71766524">Sveriges desidert største influensere</a>. I tillegg til å ha en million følgere på Instagram, hundretusener av visninger på Youtube og en av landets mest populære podkaster, driver hun kosmetikkmerket Caia.</p>
      <p>
        <b>De siste åra har det blitt en trend at påvirkere starter sine egne skjønnhetsmerker. Sophie Elise skal for eksempel lansere en selvbruningsserie, mens amerikanske kjendiser som Jeffree Star og <a href="https://www.dagbladet.no/kjendis/flasher-millionene---nadd-nye-hoyder/71662742">Kylie Jenner allerede har tjent milliarder</a> på sin kosmetikk.</b>
      </p>
      <p>Ingrosso hoppet på toget, som har båret store økonomiske frukter for hennes del. Det er derimot ikke alltid at ting går helt som planlagt.</p>
      <h3>Felt for reklame</h3>
      <p><a href="https://www.aftonbladet.se/nojesbladet/a/Xg325B/bianca-ingrossos-sminkmarke-falls-for-sexistisk-reklam">Aftonbladet</a> skriver at Ingrosso nå er felt av Reklamombudsmannen for en sexistisk reklame sminkemerket utga.</p>
      <p>- Kvinnen framstilles som et sexobjekt, heter det i fellelsen.</p>
      <figure>
        <embed-post data-src="https://www.instagram.com/p/B2oP7dPiFTu" data-service="Instagram"/>
      </figure>
      <p>Reklamombudsmannen er næringslivets selvregulerte organ for etisk reklame. Det vanker derfor ingen bøter eller reelle konsekvenser etter kjennelsen, annet enn offentlig pryl.</p>
      <p>
        <b>De fikk i september tips om Ingrossos reklame, som inneholder Lovisa Worge - influenserens gode venninne.</b>
      </p>
      <figure>
        <embed-post data-src="https://www.instagram.com/p/B4mUB_wJxiW" data-service="Instagram"/>
      </figure>
      <p>Hun poserer i høye hæler og hvitt undertøy, ikledd en skinnblazer. Bildene viser ingen sminkeprodukter, men ble lagt ut for å vise hvordan det ferdige resultatet ved bruk av merket kunne se ut. Det er imidlertid langt mer fokus på kropp enn på ansiktet på bildene.</p>
      <p>Bildene ble lagt ut på Facebook i august, og det tok altså ikke lang tid før enkelte begynte å reagere. Personen som varslet kontrollorganet skrev følgende i sin klage:</p>
      <p>- Det å selge sminke med en ung kvinnes kropp som objektviseres og seksualiseres kan bare beskrives som kjønnsdiskriminerende og sexistisk. Det er krenkende for kvinner i offentligheten, het det i klagen.</p>
      <p>
        <b>Dommen falt tidligere i dag, og har fått stor oppmerksomhet i flere svenske medier.</b>
      </p>
      <h3>Nekter å beklage</h3>
      <p>Bianca Ingrosso vil ikke uttale seg om saken selv. Hun har i stedet henvist til selskapet Beauty Icons, som hun eier Caia gjennom, sin uttalelse. De legger seg ikke flate.</p>
      <p>- Annonsørens formål har vært å vise sine produkter, resultatet fra anvendelse, samt å skape en kampanje som uttrykker det annonsøren står for - nemlig sterke, selvstendige kvinner som løfter opp andre kvinner, som bryr seg om hverandre og som er inkluderende, heter det i en uttalelse.</p>
      <p>Selv om de ikke beklager, er de aktuelle kampanjebildene fjernet fra Caia Cosmetics' Facebook-side.</p>
      <p>Her i Norge har vi både Forbrukerombudet og Forbrukertilsynet som regulerer reklame. I tillegg har vi Press, Redd Barnas ungdomsorganisasjon, som hvert år deler ut prisen Gullbarbie til aktøren som er «best på å få ungdom til å føle seg verst». Brun og Blid har vært nominert i en årrekke. Dagbladet har også fått «prisen», for øvrig.</p>
      <p>Hva gjelder influensere i sosiale medier, ble det nylig opprettet et utvalg som skal forvalte de nye retningslinjene for influensermarkedsføring. Målet med retningslinjene er å motvirke kroppspress blant unge. Dersom noen bryter med retningslinjene, vil det få liknende konsekvenser som det Reklamombudsmannen opererer med.</p>
      <p>Altså ingen reelle sanksjoner, men offentlig gapestokk i form av uttalelser og pressemeldinger, slik at man muligens forebygger gjentakelse.</p>
    </article>
  </body>
</html>