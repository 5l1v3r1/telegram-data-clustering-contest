<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/do-100-000-lv-za-remont-na-bazi-406211.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T16:19:02+00:00"/>
    <meta property="og:title" content="До 100 000 лв. за ремонт на бази"/>
    <meta property="og:description" content="Държавата дава пари на фирми за подобряване условията на труд на работниците и служителите"/>
  </head>
  <body>
    <article>
      <h1>До 100 000 лв. за ремонт на бази</h1>
      <address><time datetime="2019-11-08T16:19:02+00:00">08 Nov 2019, 16:19</time> by <a rel="author">Екатерина Николова</a></address>
      <ul>
        <li>
          <b>Държавата дава пари на фирми за подобряване условията на труд на работниците и служителите</b>
        </li>
        <li>
          <b>Безвъзмездно финансиране и иновативни решения за транспортния, строителния и производствения бранш</b>
        </li>
      </ul>
      <p>До 100 000 лв. безвъзмездно финансиране могат да получат фирмите у нас по проекти за реконструкция и модернизация на съществуващи обекти с цел подобряване условията на труд с висок социален ефект. Средствата са от Фонд "Условия на труд" към социалното министерство. Програмата е изключително подходяща за компаниите от транспортния, строителния и производствения бранш.</p>
      <p>Възможностите за усвояване на безвъзмездни средства за подобряване условията на труд и внедряване на иновации от сферата на пожарната безопасност и финтех бяха представени на среща в помощ на бизнеса, организирана от адвокатска кантора "Десбо". Собственикът й Десислава Богатинова от години защитава интересите на транспортния и строителния бранш пред институциите у нас.  </p>
      <p>Всяка фирма, която иска да обезопаси машините си, да модернизира базата си или да подобри санитарно-хигиенните условия за своите служители може да кандидатства с проект пред фонда. При одобрение той отпуска безвъзмездно 30% от стойността на проекта, но не повече от 100 000 лв. Процедурата по разглеждане на документите е бърза - до 2 месеца, и максимално облекчена. Фондът разполага с около 6 милиона годишно като заявления за кандидатстване се приемат всеки месец до 25-о число. Одобряват се между 50 и 70 проекта всяка година. Със стартирането на бюджетната процедура за 2020 г. предстои одобрение на парите за фонда. Така до края на декември и началото на следващата година е времето за подготвяне на проекти, посъветва Ана Здравкова, собственик на консултантска компания "Грантив" при представянето на програмата пред топ кампании от транспорта и строителството.</p>
      <p>Пред Фонд "Условия на труд" могат да кандидатстват малки, средни и големи фирми. Средства се отпускат по две направления - директно за компаниите или за браншови организации. Фирмите могат да ремонтират производствените си халета, складовите бази, да изградят системи за намаляване на рисковете, да модернизират вече съществуващи цехове. Проекти за луксозни офис ремонти не се приемат. Идеята на програмата е да помогне на бизнеса при реконструкции от необходимост. Затова и най-честите проекти досега са за подобряване на санитарно-хигиенните условия. Но одобрение печелят и иновативни идеи, съчетаващи решаването на "битови" проблеми с въвеждане на високотехнологични системи. Така например българска фирма е направила с финансиране от фонда интелигентно осветление в една от базите си, което намалява разходите им за ток.</p>
      <p>Лекторите на отвореното събитие бяха от компаниите в co working пространството Networking Premium, където се ражда идеята за общото представяне на „Грантив“, „НГР Технолоджи“ и „Револют“. Споделените офиси тепърва навлизат у нас и са особено атрактивни за фирмите. В една сграда са събрани офис помещения, ІТ - център, конферентни зали, кътове за отдих, професионална кухня. Фирмите, които наемат споделено пространство си делят разходите за режийни и поддръжка. Но най-важното е, че служителите им стават приятели и са като едно семейство, разказва Емил Шекерджийски, който е загърбил блестяща кариера и космическа заплата в Израел, за да въведе идеята за споделените офиси в София. Така се ражда проектът му Networkig, където фирми или бизнесмени могат да си наемат офис, но и работно място за час, зала за коктейл или презентация и дори кът с камина и мека мебел за частни разговори.</p>
      <p>
        <b>Виртуални дебитни карти за превозвачите</b>
      </p>
      <p>Виртуални дебитни карти могат да помогнат на фирмите да се разплащат бързо, без банкови такси и бумаги със своите служители.  </p>
      <p>Едуард Цветанов, регионален ПР мениджър, представи платформата Revolut for business, която свързва една или няколко физически карти с мобилно приложение, от които компаниите могат да превеждат с едно кликване пари в 28 валути на валути на служителите си. Това е изключително удобно за превозвачите. По време на дългите си курсове те не се налага да носят в себе си голямо количество пари.</p>
      <p>
        <b>Завеса пази от пожари</b>
      </p>
      <p>Пожароустойчиви завеси са последният хит в защитата на производствените бази и халета. Фирмите се възползват от тях, когато подобряват условията на труд за работниците си. Завесите са почти "невидими". Монтират се в тавана или по стената като е нужно минимално място за монтирането им. При пожар се спускат като ролетни щори на гравитационен принцип до земята за 20 секунди. На българския пазар навлизат благодарение на полската компания НГР Технолоджи - лидер в пасивната пожарозащита с регионален представител за България Лучия Валашевска.</p>
      <p> </p>
    </article>
  </body>
</html>