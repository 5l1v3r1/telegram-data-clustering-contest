<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/alarmerende-farlig-og-veldig-trist/71782432"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T16:44:55+00:00"/>
    <meta property="og:title" content="- Alarmerende, farlig og veldig trist"/>
    <meta property="og:description" content="Erik Huseklepp slår alarm på vegne av Brann. Han frykter at likegyldigheten tar knekken på bergensklubben."/>
  </head>
  <body>
    <article>
      <h1>- Alarmerende, farlig og veldig trist</h1>
      <h2>Erik Huseklepp slår alarm på vegne av Brann. Han frykter at likegyldigheten tar knekken på bergensklubben.</h2>
      <address><time datetime="2019-11-08T16:44:55+00:00">08 Nov 2019, 16:44</time> by <a rel="author">Øyvind Godø</a></address>
      <p>I fjor kjempet Brann lenge om seriegullet. I år var målet ny medalje i serien, cupfinale og å hevde seg i Europa.</p>
      <p>I stedet har sesongen blitt en gedigen skuffelse.</p>
      <p>Nå slår Brann-legenden Erik Huseklepp rød alarm om utviklingen i storklubben fra Bergen.</p>
      <p>
        <b>- Stemningen blant supporterne er ikke bra i Bergen nå. Det er bare 4000 som faktisk var der forrige hjemmekamp. Det er veldig mye misnøye mot treneren og ledelsen blant fansen, forteller Huseklepp til Dagbladet.</b>
      </p>
      <p>Lars Arne Nilsen har i flere sesonger vært en svært populær mann i Bergen etter at han ryddet opp etter Rikard Norlings fiasko, førte Brann opp fra OBOS-ligaen og til sølv i 2016 og bronse i fjor.</p>
      <figure>
        <img src="https://dbstatic.no/71786971.jpg?imageId=71786971&amp;width=512&amp;height=308"/>
        <figcaption><b>SLÅR ALARM:</b> Brann-legenden Erik Huseklepp er bekymret over utviklingen i klubben i hans hjertet. Foto: NTB Scanpix Vis mer</figcaption>
      </figure>
      <p>
        <b>- Det er denne sesongen vinden har snudd mot ham. Når ambisjonene ikke oppfylles, blir det misnøye. Slik er det i Bergen. Det verste i Bergen nå er imidlertid likegyldigheten. Folk kommer ikke på stadion og støtter lenger. Det er alarmerende og farlig. Brann er avhengig av folk på stadion, tydeliggjør Huseklepp.</b>
      </p>
      <p>
        <i>- Hvordan er det for deg og ditt Brann-hjerte å se utviklingen?</i>
      </p>
      <p>- Det er veldig trist. Brann er ekte følelser og lidenskap. Det er den som ikke er der nå. Lidenskapen må klubben finne tilbake til. Det er Branns viktigste oppgave nå.</p>
      <h3>Verst i klassen</h3>
      <p>Deler av Brann-fansen har fått nok etter en svært spesiell sesong.</p>
      <p>
        <b>På 13 hjemmekamper har Brann bare scoret 12 mål. Det er desidert færrest i Eliteserien. Lillestrøms 15 hjemmemål er nest svakest.</b>
      </p>
      <p>- Det er hjemme det har sviktet i år, der Brann Stadion tidligere har vært en fryktet arena. Alle motstanderne som legger seg lavt, skaper trøbbel for Brann. Jeg så det allerede i vinter. Måten de scoret på, var ofte gjennom godt gjenvinningsspill. De har slitt voldsomt i etablert angrepsspill i lang tid, påpeker Huseklepp.</p>
      <p>
        <b>Bergensklubben har slupper inn færrest baklengs i Eliteserien denne sesongen, men framover fungerer lite for forrige sesongs bronsevinner.</b>
      </p>
      <p>Utviklingen er heller ikke positiv. Branns resultater i de siste sju kampene er:</p>
      <figure>
        <img src="https://dbstatic.no/71786965.jpg?imageId=71786965&amp;width=512&amp;height=308"/>
        <figcaption><b>NEGATIV TREND:</b> Erik Huseklepp (t.h.) mener Lars Arne Nilsen (t.v.) gjorde alt rett da han kom inn i klubben, men nå er han i trøbbel. Foto: NTB Scanpix Vis mer</figcaption>
      </figure>
      <p>0-1<br/>0-0<br/>0-0<br/>0-0<br/>1-1<br/>1-1<br/>0-1</p>
      <p>Branns største tap denne sesongen er for øvrig 0-1. Ikke én eneste gang har Lars Arne Nilsens gutter gått på et tomålstap i Eliteserien 2019, uten at det får Brann-fansen til å juble.</p>
      <h3>Sterke reaksjoner</h3>
      <p>Begeret rant over for mange da Nilsen valgte å kjøre hele sju forsvarsspillere fra start borte mot Vålerenga i helga.</p>
      <p>I tillegg til backfireren Teniste, Wormgoor, Rismark og Kristansen, var midtstopper Acosta midtbaneanker, mens backene Grøgård og Rolantsson ble brukt som vinger.</p>
      <p>
        <b>- Signalet med sju forsvarsspillere mot Vålerenga får folk til å reagere ekstra. Brann var så opptatt av å angripe mot Glimt at det gikk utover tryggheten. Derfor tror jeg Lars Arne gikk tilbake til det defensive og trygge mot VIF. Han var ikke komfortabel med Hawaii-fotballen mot Glimt. Jeg tror ikke det er så lurt. Brann må bevise nå at de kan spille underholdende fotball, sier Huseklepp til Dagbladet.</b>
      </p>
      <figure>
        <img src="https://dbstatic.no/71787022.jpg?imageId=71787022&amp;width=512&amp;height=308"/>
        <figcaption><b>MOTGANG:</b> Branns offensive spill vil seg ikke for tiden. Foto: Marit Hommedal / NTB scanpix Vis mer</figcaption>
      </figure>
      <p>- De har sagt at de skal spille offensiv fotball. Da er det veldig rart at de bruker fire backer og tre midtstopper mot Vålerenga. Det var ikke akkurat lagt opp til offensiv fotball.</p>
      <h3>Nilsens forvandling</h3>
      <p>Da Lars Arne Nilsen startet trenerkarrieren sin i Hødd, var ambisiøs offensiv angrepsfotball hans varemerke.</p>
      <p>
        <b>Det ga strålende resultater da klubben rykket opp til 1. divisjon og som nyopprykket i OBOS-ligaen i 2011. Etter en tung vårsesong i 2012 med svært mange baklengs, tok Nilsen grep og endret det han kalte« en for naiv og romantisk fotballfilosofi».</b>
      </p>
      <p>Det ga umiddelbare resultater. Hødd reddet plassen i OBOS-ligaen, samtidig som de slo ut Sarpsborg 08, Haugesund, Brann og Tromsø på veien mot et sensasjonelt cupgull. Sesongen etter var Nilsens unge gutter bare en feilaktig dommeravgjørelse unna å rykke direkte opp til Eliteserien.</p>
      <p>
        <b>Da ga Nilsen seg på topp i Ulsteinvik-klubben - før han i 2015 tok over Brann og sørget for stor suksess der med sin nye mer balanserte fotballfilosofi.</b>
      </p>
      <p>- Lars Arne har beholdt den filosofien som du beskriver fra siste del av Hødd-tiden og kommet langt med den i Brann. Den var veldig riktig da han tok over Brann i OBOS-ligaen. Da var jeg selv der. Det handlet om å finne den defensive tryggheten, forteller Huseklepp til Dagbladet.</p>
      <p>
        <b>- Lars Arne har bygget fundamentet på defensiv trygghet. Den er der fortsatt. De har sluppet inn lite også i år, men har dessverre ikke skapt og scoret nok offensivt. Det er der skoen trykker.</b>
      </p>
      <p>- Brann har slitt mot etablert forsvar hele sesongen. De gikk høyt ut før sesongen og sa de skulle ta medalje, komme til cupfinalen og hevde seg i Europa. Der Lars Arne har lyktes med det meste tidligere, har de mislykkes på alle tre fronter i år.</p>
      <h3>- Ikke vær en surpomp</h3>
      <p>Det er flere aspekt som får bergenserne til å reagere på Branns prestasjoner i 2019.</p>
      <p>«Et lag stappfullt av midtstoppere og backer. Var det et ærlig forsøk på å vinne?» spurte <a href="https://www.bt.no/sport/i/70ojJ8/et-lag-stappfullt-av-midtstoppere-og-backer-var-det-et-aerlig-forsoek">Bergens Tidende</a> etter Vålerenga-kampen.</p>
      <p>BT-bloggeren Doddo har døpt Lars Arne Nilsen «kong Gud». Nå har han abdisert, skriveren <a href="https://www.bt.no/sport/i/kJxBdv/doddo-trekker-tilbake-hedersbetegnelsen">bloggeren</a>.</p>
      <p>
        <b>Også et Facebook-innlegg fra Brann har skapt reaksjoner:</b>
      </p>
      <p>«I fotball, som i livet, vil det være gode dager og ikke fullt så gode dager. Da er det naturlig å kjenne på ulike følelser, men du graver deg ikke ned, for du é ekte Brann-supporter».</p>
      <p>
        <b>«Ikke vær en surpomp. Vær supporter.Ikke vær en sur reporter. Vær supporter», står det videre.</b>
      </p>
      <p>Budskapet har fått flere Brann-supportere til å <a href="https://www.bt.no/sport/i/MRXEA0/kraftige-reaksjoner-etter-brann-innlegg-latterlig">reagere</a>.</p>
      <h3>Knutsen-rykter</h3>
      <p>I Bergen ønsker mange at Bodø/Glimts suksesstrener Kjetil Knutsen, fra Bergen, skal hentes til Brann Stadion.</p>
      <p>Erik Huseklepp vil imidlertid ikke bli med på de spekulasjonene.</p>
      <p>
        <b>- Jeg ser på ulike forum at han blir nevnt ofte. Det er naturlig når han er bergenser og har den suksessen. Men jeg forholder meg til at Lars Arne trener, tydeliggjør Brann-legenden og påpeker:</b>
      </p>
      <p>- Men alle må evalueres: Spillere, trener og ledelsen, mener Huseklepp.</p>
    </article>
  </body>
</html>