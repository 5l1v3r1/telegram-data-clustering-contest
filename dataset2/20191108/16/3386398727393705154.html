<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/08/news/donna_accoltellata_frecciarossa_fuori_da_rianimazione-240613298/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T16:59:00+00:00"/>
    <meta property="og:title" content="Bologna, la donna accoltellata sul Frecciarossa è uscita dalla Rianimazione"/>
    <meta property="og:description" content="E la prognosi non è più riservata; quindici i colpi ricevuti. Domani l'udienza di convalida del fermo dell'aggressore"/>
  </head>
  <body>
    <article>
      <h1>Bologna, la donna accoltellata sul Frecciarossa è uscita dalla Rianimazione</h1>
      <h2>E la prognosi non è più riservata; quindici i colpi ricevuti. Domani l'udienza di convalida del fermo dell'aggressore</h2>
      <address>
        <time datetime="2019-11-08T16:59:00+00:00">08 Nov 2019, 16:59</time>
      </address>
      <p><b>BOLOGNA - </b>La donna di 41 anni accoltellata ieri mattina <b><a href="https://bologna.repubblica.it/cronaca/2019/11/07/news/bologna_donna_accoltellata_sul_frecciarossa_aggressore_bloccato-240481977/">a bordo del Frecciarossa 9309</a></b> Torino-Roma, e ricoverata al Maggiore di Bologna, ha lasciato il reparto di Rianimazione e non è più in prognosi riservata. Le condizioni della 41enne risultano in miglioramento e nel primo pomeriggio i medici l'hanno così trasferita in un reparto di medicina. Secondo la ricostruzione della Polfer, sono quindici le coltellate che ha ricevuto fra il collo, il torace e le gambe.</p>
      <h3>Bologna, donna accoltellata sul Frecciarossa: l'aggressore trascinato via dagli agenti dopo l'arresto</h3>
      <figure>
        <video src="https://media.gedidigital.it/repubblicatv/file/2019/11/07/671502/671502-video-rrtv-650-671493_archive_s191107_arrestobo.mp4"/>
      </figure>
      <p>Trenitalia ha espresso "sollievo" nell'apprendere che la 41enne milanese "non è più in pericolo di vita". Per quanto riguarda invece la dinamica dei fatti accertata e il quadro delle responsabilità che ne deriva, la società non ha rilasciato ulteriori dichiarazioni. Alcune indiscrezioni darebbero però l'azienda pronta ad adottare le iniziative più opportune a propria tutela nei confronti di chiunque faccia dichiarazioni false e pretestuose sulla vicenda. Dopo l'episodio dell'aggressione di ieri, l'avvocato Denis Panisi, legale del passeggero 44enne di Parma intervenuto in difesa della donna accoltellata sul treno e rimasto a sua volta ferito, aveva affermato che stava "valutando diversi aspetti legati alla mancata sicurezza sul treno, comprese le negligenze di Trenitalia che al momento non escludo". Ma l'azienda specifica che le dotazioni di soccorso erano presenti sul treno.<br/><br/>L'aggressore, Domenico Foti, 47 anni, che lavorava per una ditta di pulizie a bordo treno, esterna a Trenitalia, è stato fermato con l'ipotesi di reato di tentato omicidio e ora si trova nel carcere della Dozza. Domattina si presenterà davanti al gip per l'udienza di convalida. Il suo legale, l'avvocato Lorenzo Stefano Saponaro, ha spiegato di averlo trovato "molto provato" per quanto è successo.</p>
    </article>
  </body>
</html>