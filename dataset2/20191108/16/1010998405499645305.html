<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/lavrov-za-mozachnata-smart-na-nato-makron-kato-prezident-na-francija-mozhe-da-oceni-sastojanieto-na-aliansa.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T16:18:00+00:00"/>
    <meta property="og:title" content="Лавров за „мозъчната смърт” на НАТО: Макрон може да оцени състоянието на Алианса"/>
    <meta property="og:description" content="Руският външен министър коментира думите на френския президент пред списание „Eкономист”"/>
  </head>
  <body>
    <article>
      <h1>Лавров за „мозъчната смърт” на НАТО: Макрон може да оцени състоянието на Алианса</h1>
      <h2>Руският външен министър коментира думите на френския президент пред списание „Eкономист”</h2>
      <address><time datetime="2019-11-08T16:18:00+00:00">08 Nov 2019, 16:18</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Президентът Еманюел Макрон като лидер на държава членка на НАТО е способен да оцени състоянието на Алианса. Така външният министър на Русия Сергей Лавров коментира изказването на Макрон пред списание „Икономист”, че НАТО преживява мозъчна смърт.</p>
      <p>„Що се отнася до медицинската част на въпроса и диагнозата не бих искал да влизам в полемика. Ако президентът Макрон е почувствал, че тази диагноза е налице, той има право да го каже. Той познава НАТО много по-добре от мен, тъй като представлява държава, която е един от лидерите на Северноатлантическия договор”, заяви Лавров, цитиран от ТАСС.</p>
      <p>„В наш интерес е, както е предвидено и във външнополитическата ни доктрина, да развиваме равноправие и сътрудничество с взаимна изгода с НАТО. Затова – веднага щом НАТО „оздравее”, няма да чакаме”, подчерта той.</p>
      <p>Вчера Еманюел Макрон коментира пред списание „Икономист”, че НАТО напълно е изгубила вътрешната си координация и преживява „мозъчна смърт”. Държавният глава посочи също, че Европа трябва да започне да мисли за себе си като самостоятелна геополитическа сила, иначе „няма да може да контролира съдбата си”.</p>
    </article>
  </body>
</html>