<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/pretreseni-so-po-pozaru-ostali-zgolj-zidovi-ki-jih-podira-veter-247216"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T16:40:00+00:00"/>
    <meta property="og:title" content="Pretreseni so: po požaru ostali zgolj zidovi, ki jih podira veter"/>
    <meta property="og:description" content="LJUBLJANA – Vzrok požara, ki je uničil Frischaufov dom na Okrešlju (1396 m), priljubljeno planinsko kočo nad Logarsko dolino, še ni znan, saj so zaradi izjemno slabih vremenskih razmer na Okr..."/>
  </head>
  <body>
    <article>
      <h1>Pretreseni so: po požaru ostali zgolj zidovi, ki jih podira veter</h1>
      <h2>Pred pomladjo novega doma verjetno ne bo.</h2>
      <address><time datetime="2019-11-08T16:40:00+00:00">08 Nov 2019, 16:40</time> by <a rel="author">STA, T. V.</a></address>
      <p>LJUBLJANA – Vzrok požara, ki je uničil Frischaufov dom na Okrešlju (1396 m), priljubljeno planinsko kočo nad Logarsko dolino, še ni znan, saj so zaradi izjemno slabih vremenskih razmer na Okrešlju prekinili ogled kraja pogorišča.<br/><br/>Uničena planinska koča je velik udarec za Planinsko društvo (PD) Celje Matica in nasploh slovensko planinstvo, ki je v dobrih dveh letih ostalo brez dveh planinskih domov v Kamniško-Savinjskih Alpah na trasi Slovenske planinske poti, so zapisali v Planinski zvezi Slovenija (PZS).<br/> </p>
      <hr/>
      <p>Preberite še:</p>
      <h3>
        <a href="https://www.slovenskenovice.si/kronika/doma/clanek/tragedija-v-slovenskih-gorah-ni-ga-vec-246909">
          <b>Tragedija v slovenskih gorah: ni ga več</b>
        </a>
      </h3>
      <hr/>
      <p>Da je Frischaufov dom na Okrešlju (1396 m) pogorel, so v Planinskem društvu Celje Matica izvedeli 7. novembra popoldne, saj zaradi slabega vremena in odmaknjenosti doma nihče ni opazil požara. V tem času v koči ni bilo nikogar, oskrbnik ga je ob koncu letošnje sezone zapustil 3. novembra in napovedal njegovo obratovanje ob koncih tedna z lepim vremenom.</p>
      <h3>Škoda za najmanj pol milijona</h3>
      <p>»Od Frischaufovega doma na Okrešlju, ki ga je v poletni sezoni obiskalo okrog 25 tisoč ljudi, so ostali le še zidovi, ki se ob močnem vetru že sami podirajo. V zadnjih treh letih smo v kočo vložili sto tisoč evrov in smo še globoko v kreditih. Zamenjali smo streho, popolnoma prenovili sobe, prenovili kuhinjo, jedilnico in sanitarije ter uredili novo učilnico za predavanja, tako da bi lahko dom v takšnem stanju deloval vsaj naslednjih dvajset let, požar pa ga je popolnoma uničil,« je razložil predsednik PD Celje <b>Matica Brane Povše</b> in dodal: »Planinska koča s pomožnim objektom je povsem uničena, prav tako njena notranjost, medtem ko so tovorna žičnica, čistilna naprava in zimska soba ostale nepoškodovane. Po prvi oceni je škode vsaj pol milijona evrov, moramo pa si vzeti čas za premislek, kako se lotiti reševanja te katastrofe, saj je naše društvo v dveh letih v požaru izgubilo dve planinski koči in smo praktično čez noč ostali brez vseh prihodkov, ki bi lahko pripomogli tudi pri obnovi koče na Korošici. Najprej moramo dojeti, da je vse to sploh res.«</p>
      <h3>Velik udarec</h3>
      <p>Nadaljnjim ukrepom se bodo posvetili na izredni seji upravnega odbora PD Celje Matica, ki bo prihodnji teden in se je bo udeležil tudi predstavnik Planinske zveze Slovenije. »Novica o pogorelem Frischaufovem domu na Okrešlju nas je pretresla, saj je bila to najpomembnejša planinska koča v tem delu Kamniško-Savinjskih Alp, tudi zaradi lege na Slovenski planinski poti. To je velik udarec za PD Celje Matica in nasploh slovensko planinstvo, ki je v dobrih dveh letih ostalo brez dveh planinskih koč na tem območju. Ko bodo znani rezultati preiskave, bomo sedli skupaj in se odločili o naslednjih korakih. Ker je pred vrati zima, kaže, da pred pomladjo ne bomo mogli narediti ničesar na pogorišču, zato bomo v dolini urejali, kar bo mogoče. Brez resne pomoči države pa žal ne bomo mogli odpraviti posledic, kar je za obisk gora v tem delu Slovenije izredno pomembno,« je dejal podpredsednik Planinske zveze Slovenije <b>Miro Eržen</b>.</p>
    </article>
  </body>
</html>