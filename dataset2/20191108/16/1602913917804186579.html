<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/opinii/toata-lumea-vorbeste-numai-despre-calitatile-pe-care-trebuie-sa-le-aiba-un-ceo-un-lider-dar-despre-ce-defecte-trebuie-sa-aiba-un-ceo-un-lider-se-vorbeste-prea-putin-18557285"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T16:17:00+00:00"/>
    <meta property="og:title" content="Toată lumea vorbeşte numai despre calităţile pe care trebuie sa le aibă un CEO, un lider. Dar despre ce defecte trebuie să aibă un CEO, un lider se vorbeşte prea puţin"/>
    <meta property="og:description" content="Opinie Cristian Hostiuc, director editorial ZF"/>
  </head>
  <body>
    <article>
      <h1>Toată lumea vorbeşte numai despre calităţile pe care trebuie sa le aibă un CEO, un lider. Dar despre ce defecte trebuie să aibă un CEO, un lider se vorbeşte prea puţin</h1>
      <address><time datetime="2019-11-08T16:17:00+00:00">08 Nov 2019, 16:17</time> by <a rel="author" href="https://www.zf.ro/autor/cristian-hostiuc" target="_blank">Cristian Hostiuc</a></address>
      <p>Opinie Cristian Hostiuc, director editorial ZF</p>
      <p>Toată lumea vorbeşte despre calităţile pe care trebuie să le aibă un lider, un CEO.</p>
      <p>Să aibă viziune, să fie carismatic, să fie inteligent, să fie empatic, să-i placă să lucreze cu oamenii, să-i placă să conducă, să fie un profesor, să acorde atenţie celor cu care interacţionează etc.</p>
      <p>Sunt milioane de cărţi pe această temă.</p>
      <p>Toată lumea caută să fie liderul şi CEO-ul ideal.</p>
      <p>Lumea vorbeşte prea puţin, însă, despre defectele pe care ar trebui să le aibă un lider, un CEO.</p>
      <p>Aceste defecte s-ar putea transforma de multe ori în cele mai importante calităţi, mai ales în vremuri de criză, când afacerile sau businessurile nu mai merg şi trebuie luate decizii radicale.</p>
      <p>A nu te îndrăgosti de un business este o calitate sau un defect? Bineînţeles că totul depinde de conjunctura în care te afli.</p>
      <p>Am cunoscut lideri din business care s-au îndrăgostit de afacerea lor, nu au ştiut să o vândă sau să o închidă la timp şi apoi au pierdut tot.</p>
      <p>A nu te îndrăgosti de oamenii cu care lucrezi este o calitate sau un defect? De multe ori în business un lider trebuie să-i lase pe oamenii din jurul lui, cu care lucrează, să plece, dacă ei vor acest lucru. De multe ori trebuie să renunţe chiar el la ei, indiferent de istoria din spate, pentru a merge înainte.</p>
      <p>A fi dictator într-o poziţie de CEO este o calitate sau un defect?</p>
      <p>Dacă nu ai acest defect, pentru că oamenii nu iubesc dictatorii, s-ar putea să nu faci lucruri mari. De multe ori în business trebuie să calci totul în picioare, să calci lumea din jurul tău în picioare pentru a sparge bariere şi pentru a face imposibilul.</p>
      <p>De cele mai multe ori, un lider nu trebuie să fie generos, pentru că nu ştie unde se va opri. Toată lumea vrea bani, toată lumea vrea atenţie, dar totul are o limită.</p>
      <p>Câteodată este mai important să spui nu, decât să spui da. De multe ori deciziile bune au venit din faptul că au avut în spate decizii de a nu face un lucru.</p>
      <p>A conduce un business nu înseamnă numai lapte şi miere, nu înseamnă numai decizii bune, ci înseamnă şi multe decizii proaste. Nu multă lume vrea să vorbească despre deciziile proaste pe care le-a luat. Toată lumea vrea să vorbească numai despre decizii extraordinare, numai despre succes şi mai puţin despre eşec, dacă nu chiar deloc.</p>
      <p>Toate aceste defecte nu ajută un lider sau un CEO să construiască un business, un produs sau un serviciu. La început, pentru a realiza ceva, trebuie să ai mai multe calităţi.</p>
      <p>Dar pentru a ţine businessul în picioare, pentru a-l provoca atunci când stagnează, pentru a rezista în momente de criză, s-ar putea ca un lider, un CEO, să aibă nevoie de mai multe defecte decât calităţi.</p>
      <p>Toţi marii lideri s-au confruntat cu crize, pe care le-au rezolvat sau nu, luând decizii de tăiere, de reducere, de a renunţa la anumite lucruri, de a-i schimba şi de a renunţa la oameni, de a renunţa la copilul lor, ceea ce, de multe ori, este de neconceput.</p>
      <p>Dar rezultatele au fost pozitive, iar companiile au mers înainte.</p>
      <p>Poate nu am enumerat prea multe defecte, dar lista este deschisă.</p>
    </article>
  </body>
</html>