<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459525/%E0%A6%9B%E0%A6%BE%E0%A6%A4%E0%A7%8D%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%86%E0%A6%AC%E0%A6%BE%E0%A6%B0%E0%A6%93-%E0%A6%89%E0%A6%A4%E0%A7%8D%E0%A6%A4%E0%A6%BE%E0%A6%B2-%E0%A6%B9%E0%A6%82%E0%A6%95%E0%A6%82"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T16:04:00+00:00"/>
    <meta property="og:title" content="ছাত্র মৃত্যুর ঘটনায় আবারও উত্তাল হংকং"/>
    <meta property="og:description" content="অনলাইন ডেস্ক ॥ হংকংয়ে বিক্ষোভ চলাকালে পুলিশের ধাওয়ায় একটি পার্কিং লটের তৃতীয়তলা থেকে পড়ে যাওয়া এক ছাত্রের মৃত্যুর পর সেখানে সরকার বিরোধী বিক্ষোভ আরো জোরদার হওয়ার আশঙ্কা করা হচ্ছে। শুক্রবার সকালে ২২ বছরের চাউ টিএসজেড-লক নামের ওই ছাত্রের মৃত্যু হয়। তিনি হংকং ইউনিভার্সিটি অব সাইন্স অ্যান্ড ..."/>
  </head>
  <body>
    <article>
      <h1>ছাত্র মৃত্যুর ঘটনায় আবারও উত্তাল হংকং</h1>
      <address>
        <time datetime="2019-11-08T16:04:00+00:00">08 Nov 2019, 16:04</time>
      </address>
      <figure>
        <img src="http://www.dailyjanakantha.com/files/201911/1573232677_40.jpg"/>
      </figure>
      <p>অনলাইন ডেস্ক ॥ হংকংয়ে বিক্ষোভ চলাকালে পুলিশের ধাওয়ায় একটি পার্কিং লটের তৃতীয়তলা থেকে পড়ে যাওয়া এক ছাত্রের মৃত্যুর পর সেখানে সরকার বিরোধী বিক্ষোভ আরো জোরদার হওয়ার আশঙ্কা করা হচ্ছে।</p>
      <p>শুক্রবার সকালে ২২ বছরের চাউ টিএসজেড-লক নামের ওই ছাত্রের মৃত্যু হয়। তিনি হংকং ইউনিভার্সিটি অব সাইন্স অ্যান্ড টেকনোজলির (ইউএসটি) শিক্ষার্থী ছিলেন।</p>
      <p>গত সোমবার তিনি পার্কিং লটের ছাদ থেকে পড়ে গিয়ে গুরুতর আহত হয়েছিলেন।</p>
      <p>চাউয়ের মৃত্যু হংকংজুড়ে সরকার বিরোধী বিক্ষোভের ঢেউ আরো জোরদার করবে বলে ধারণা করা হচ্ছে। বিশেষ করে বিক্ষোভ দমনে পুলিশের শক্তি প্রয়োগ নিয়ে যে ক্ষোভের আগুন জ্বলছে তাতে আরো তেল পড়বে।</p>
      <p>‘পুলিশকে নিষ্ঠুরভাবে ঘৃণা করুন’, একটি রেস্তোরাঁর বাইরের কাঁচে এ কথা লিখে দিয়েছে বিক্ষোভকারীরা।</p>
      <p>আহত চাউকে যে হাসপাতালে ভর্তি করা হয়েছিল সেখানে সপ্তাহজুড়েই বিক্ষোভকারীদের ভিড় দেখা গেছে। তারা চাউয়ের সুস্থাতার জন্য প্রার্থনা করেছে। কেউ কেউ হাসপাতাল গেটে ফুল রেখে গেছেন।</p>
      <p>এক তোড়া ফুলের সঙ্গে লেখা ছিল, “শিগগির জেগে ওঠো। মনে রেখো আমাদের লেগকো’র নিচে আবারও দেখা করতে হবে।”</p>
      <p>লেগকো বলতে তিনি হংকংয়ের আইন পরিষদকে বুঝিয়েছেন।</p>
      <p>অন্য একটিতে লেখা ছিল, “জীবন থেকে তোমাকে আরো অনেক অভিজ্ঞতা নিতে হবে।”</p>
      <p>চীনের মূলভূখণ্ডে বন্দি প্রত্যর্পণ নিয়ে একটি প্রস্তাবিত বিল বাতিলের দাবিতে গত জুন মাসে হংকংয়ে আন্দোলন শুরু হয়েছিল।</p>
      <p>টানা আন্দোলনের মুখে ওই বিল প্রথমে ‘মৃত’ এবং পরে বাতিল ঘোষণা করা হলেও আন্দোলন থামেনি। বরং গণতন্ত্রপন্থি আন্দোলনকারীরা এখন হংকংয়ের চীনপন্থি সরকারের পদত্যাগ দাবি করছে।</p>
    </article>
  </body>
</html>