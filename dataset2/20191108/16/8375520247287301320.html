<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kabmin-zatverdiv-polozhennya-pro-nackomisiyu-zi-standartiv-derzhavnoji-movi-638759.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T16:57:00+00:00"/>
    <meta property="og:title" content="Кабмін затвердив положення про Нацкомісію зі стандартів державної мови"/>
    <meta property="og:description" content="Діяльність комісії координується Кабміном через міністра освіти і науки"/>
  </head>
  <body>
    <article>
      <h1>Кабмін затвердив положення про Нацкомісію зі стандартів державної мови</h1>
      <address>
        <time datetime="2019-11-08T16:57:00+00:00">08 Nov 2019, 16:57</time>
      </address>
      <h4>Діяльність комісії координується Кабміном через міністра освіти і науки</h4>
      <p>Кабінет міністрів затвердив положення про <a href="https://glavcom.ua/country/science/uryad-stvoriv-nackomisiyu-zi-standartiv-derzhavnoji-movi-638109.html">Національну комісію зі стандартів державної мови</a>. Про це йдеться в постанові уряду №911.</p>
      <p>При цьому затверджено граничну чисельність працівників апарату Нацкомісії в кількості 29 осіб.</p>
      <p>Діяльність комісії координується Кабміном через міністра освіти і науки.</p>
      <p>При цьому міністр вносить подання про призначення членами нацкомісії осіб з числа кандидатів, запропонованих Міністерством юстиції, Національною академією наук, Міністерством культури, молоді та спорту і Міністерством освіти.</p>
      <p>Кабмін призначає членів нацкомісії в місячний строк із дня внесення кандидатур.</p>
      <p>На посаду члена комісії може бути призначений громадянин України, який на момент призначення досягнув 30 років, володіє державною мовою, має ступінь доктора філософії в галузі філології з однієї з таких спеціальностей: українська мова, загальне мовознавство, перекладознавство і може за своїми освітнім і професійним рівнями виконувати відповідні посадові обов'язки.</p>
      <p>Голова комісії обирається з числа її членів.</p>
      <p>Зазначимо, прийняттям закону про забезпечення функціонування української мови як державної Рада заснувала Нацкомісію зі стандартів державної мови і посаду уповноваженого з їх захисту.</p>
      <p>Кабмін передбачив у проєкті державного бюджету на 2020 рік фінансування Нацкомісії зі стандартів державної мови у 33,6 млн грн.</p>
      <blockquote>
        <b> Читайте також: <a href="https://glavcom.ua/economics/finances/byudzhet-2020-v-kartinkah-prezentaciya-premjer-ministra-637822.html">Бюджет-2020 в картинках. Презентація прем’єр-міністра</a></b>
      </blockquote>
      <related>
        <a href="https://glavcom.ua/news/rozpochinajetsya-vseukrajinskiy-diktant-nacionalnoji-jednosti-638608.html"/>
        <a href="https://glavcom.ua/news/zelenskiy-ziznavsya-shcho-dekoli-pomilyajetsya-govoryachi-ukrajinskoyu-638483.html"/>
        <a href="https://glavcom.ua/news/hto-planuje-skasuvati-noviy-ukrajinskiy-pravopis-podrobici-637933.html"/>
      </related>
    </article>
  </body>
</html>