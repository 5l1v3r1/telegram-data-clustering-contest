<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/rozvedennya-bilya-zolotogo-vidbulosya-vchasno-ta-bezpechno-zelenskiy-pid-chas-vizitu-do-ofisu-smm-obsje-638753.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T16:37:29+00:00"/>
    <meta property="og:title" content="Розведення біля Золотого відбулося вчасно та безпечно, – Зеленський під час візиту до офісу СММ ОБСЄ"/>
    <meta property="og:description" content="Сторони обговорили можливість допуску місії ОБСЄ до складних районів на непідконтрольній українській владі території Донбасу та прикордонних зон України та Росії"/>
  </head>
  <body>
    <article>
      <h1>Розведення біля Золотого відбулося вчасно та безпечно, – Зеленський під час візиту до офісу СММ ОБСЄ</h1>
      <address>
        <time datetime="2019-11-08T16:37:29+00:00">08 Nov 2019, 16:37</time>
      </address>
      <h4>Сторони обговорили можливість допуску місії ОБСЄ до складних районів на непідконтрольній українській владі території Донбасу та прикордонних зон України та Росії</h4>
      <p>Президент України Володимир Зеленський відвідав офіс Спеціальної моніторингової місії (СММ) ОБСЄ в Україні, де зустрівся з головою місії Яшаром Халітом Чевіком. Про це йдеться у <a href="https://www.president.gov.ua/news/rozvedennya-bilya-zolotogo-vidbulosya-vchasno-ta-bezpechno-p-58273">повідомленні</a> на сайті Офісу президента.</p>
      <p>Голова місії ОБСЄ розповів про роботу СММ та нинішню безпекову ситуацію в зоні проведення Операції об'єднаних сил і відзначив позитивні зрушення щодо процесу розведення сил і засобів на лінії розмежування, починаючи з червня цього року. Так, наразі біля населеного пункту Золоте-4 триває демонтаж фортифікаційних споруд.</p>
      <p>Також Яшар Халіт Чевік засвідчив відновлення процесу розведення у районі Богданівки (Петрівське), яке має розпочатися 9 листопада о 12:00.</p>
      <p>«Попри складну ситуацію, ми здійснили розведення поблизу Золотого. Зробили все в терміни й безпечно. За це ми вдячні всім: і військовим, і ОБСЄ, і всім, хто допомагав», – наголосив Президент України.</p>
      <p>Володимир Зеленський зауважив, що особисто відвідує місця, де планується розведення сил і засобів, щоб оглянути умови життя місцевих мешканців та почути їхнє ставлення до розведення.</p>
      <figure>
        <img src="https://glavcom.ua/img/forall/users/106/10697/1_04.jpeg"/>
        <figcaption>
          <i>Фото: president.gov.ua</i>
        </figcaption>
      </figure>
      <p>«Ми були у Станиці Луганській. Вже до кінця листопада там закінчать міст. Потім були в Золотому. Ми бачимо, що майже всі чекають розведення і радіють, що воно заплановане», – зазначив він.</p>
      <p>Також президент України наголосив, що наразі у Золотому державна влада вже вирішує проблеми інфраструктури, доступу швидкої медичної допомоги та лікарів до місцевих мешканців.</p>
      <p>Сторони обговорили можливість допуску Спеціальної моніторингової місії ОБСЄ до складних районів на непідконтрольній українській владі території Донбасу та прикордонних зон України та Росії.</p>
      <figure>
        <img src="https://glavcom.ua/img/forall/users/106/10697/3_05.jpeg"/>
        <figcaption>Фото: president.gov.ua</figcaption>
      </figure>
      <p>Голова СММ ОБСЄ також повідомив про зменшення кількості жертв після оголошення чергового перемир’я у липні цього року. За словами Яшара Халіта Чевіка, це є свідченням того, що за відсутності активних бойових дій цивільне населення не зазнає втрат.</p>
      <p>У рамках візиту до офісу СММ ОБСЄ Президент України ознайомився з роботою Технічного моніторингового центру, у якому дистанційно проводиться цілодобове спостереження за безпековою ситуацією на лінії розмежування в зоні проведення ООС.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <blockquote>
        <b>Читайте також: <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">Як Льовочкін і «слуги народу» Золоте інспектували (фото)</a></b>
      </blockquote>
      <related>
        <a href="https://glavcom.ua/news/boyoviki-na-donbasi-pogrozhuyut-pripinennyam-rozvedennya-sil-638719.html"/>
        <a href="https://glavcom.ua/news/slugi-narodu-proinspektuvali-zolote-i-zapevnili-boyoviki-vidstupayut-dzerkalno-638664.html"/>
        <a href="https://glavcom.ua/news/rozvedennya-bilya-petrovskogo-perenesli-na-9-listopada--638642.html"/>
      </related>
    </article>
  </body>
</html>