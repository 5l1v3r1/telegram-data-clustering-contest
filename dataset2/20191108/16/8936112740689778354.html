<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/atp-finals-londyn-rafael-nadal-zapowiada-walke-o-zwyciestwo-tenis,983984.html"/>
    <meta property="og:site_name" content="TVN24"/>
    <meta property="article:published_time" content="2019-11-08T16:49:00+00:00"/>
    <meta property="og:title" content="Nadal zapowiada walkę o premierowe zwycięstwo w ATP Finals"/>
    <meta property="og:description" content="Rozgrywany na zakończenie sezonu turniej ATP Finals, który rozpocznie się w niedzielę w Londynie, zapowiada się bardzo emocjonująco. Aktualny lider światowej listy, Rafael Nadal, przyznał, że mimo ..."/>
  </head>
  <body>
    <article>
      <h1>Nadal zapowiada walkę o premierowe zwycięstwo w ATP Finals</h1>
      <address>
        <time datetime="2019-11-08T16:49:00+00:00">08 Nov 2019, 16:49</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/b59635fe-4a54-4633-b8db-09389863ff0b.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/e1d96d1e-591b-4672-b2dc-add04d6b91b7-480p.mp4"/>
          <figcaption>Rafael Nadal bez problemu ograł Jo-Wilfrieda Tsongę</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/b3dce714-899f-4914-9af7-92572fa8edb1-480p.mp4"/>
          <figcaption>Rafael Nadal gładko pokonał Stana Wawrinkę w Paryżu</figcaption>
        </figure>
        <figcaption>Rafael Nadal po turnieju w Paryżu został liderem rankingu ATP Foto: SID | Video: Eurosport</figcaption>
      </slideshow>
      <h3>Rozgrywany na zakończenie sezonu turniej ATP Finals, który rozpocznie się w niedzielę w Londynie, zapowiada się bardzo emocjonująco. Aktualny lider światowej listy, Rafael Nadal, przyznał, że mimo kontuzji mięśni brzucha, jakiej doznał przed tygodniem, będzie walczył o utrzymanie prowadzenia w rankingu.</h3>
      <p>- Cieszę się, że tutaj jestem. Po ostatniej sobocie w Paryżu nie mogłem być tego pewny (Nadal nie przystąpił do półfinału turnieju z Kanadyjczykiem Denisem Shapovalovem - red.) - powiedział Hiszpan, nawiązując do kontuzji mięśni brzucha, jakiej doznał przed tygodniem w stolicy Francji.</p>
      <p>- Mam nadzieję, że będę w stu procentach gotowy w poniedziałek - dodał.</p>
      <h3>Niewielka różnica</h3>
      <related>
        <a href="https://eurosport.tvn24.pl/tenis,115/rozlosowano-grupy-finalow-atp-lukasz-kubot-zagra-juz-w-niedziele,983131.html"/>
      </related>
      <p>Nadal po turnieju w Paryżu objął prowadzenie w rankingu ATP, ale nad Serbem Novakiem Djokovicem ma tylko 640 punktów przewagi. Aby utrzymać pozycję lidera, będzie musiał wygrać londyński turniej. Co ciekawe, jeszcze nigdy to mu się nie udało, a występował w imprezie ośmiokrotnie.</p>
      <p>Do finału ATP Finals dotarł dwa razy, ale oba pojedynki przegrał. W 2010 roku pokonał go Roger Federer, a trzy lata później musiał uznać wyższość Djokovica.</p>
      <h3>Dwie grupy</h3>
      <p>Turniej w Londynie rozpocznie się w niedzielę 10 listopada. Ośmiu najlepszych tenisistów w tym sezonie zostało podzielonych na dwie grupy. W grupie A, nazwanej imieniem Andre Agassiego, Nadal zmierzy się z Niemcem Aleksandrem Zverevem, Stefanosem Tsitsipasem z Grecji i Rosjaninem Daniiłem Miedwiediewem.</p>
      <p>W grupie B, noszącej imię Bjorna Borga, mecze fazy grupowej rozegrają między sobą Djoković, Roger Federer ze Szwajcarii, Austriak Dominic Thiem i Matteo Berrettini z Włoch. Dwóch najlepszych tenisistów z każdej grupy spotka się w półfinałach, a zwycięzcy tych pojedynków zagrają w finale.</p>
      <p>- Grałem bardzo dobrze w hali Bercy, więc jestem pewien, że mogę się tutaj liczyć w stawce, ale oczywiście to jest turniej, w którym od samego początku mierzysz się z najlepszymi. Musisz być w stu procentach gotowy. Ale mam nadzieję, że będę czuł się każdego dnia coraz lepiej i że będę mógł podjąć walkę - zakończył Hiszpan.</p>
      <p>Autor: mc / Źródło: eurosport.pl</p>
    </article>
  </body>
</html>