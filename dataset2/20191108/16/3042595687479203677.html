<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet-ber-folk-la-bilen-sta---sapeglatt/71799305"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T16:30:28+00:00"/>
    <meta property="og:title" content="Politiet ber folk la bilen stå: - Såpeglatt"/>
    <meta property="og:description" content="17 trafikkhendelser i Oslo-området på fire timer."/>
  </head>
  <body>
    <article>
      <h1>Politiet ber folk la bilen stå: - Såpeglatt</h1>
      <h2>17 trafikkhendelser i Oslo-området på fire timer.</h2>
      <address><time datetime="2019-11-08T16:30:28+00:00">08 Nov 2019, 16:30</time> by <a rel="author">Halldor Hustadnes</a></address>
      <p>Utover ettermiddagen fredag hagler twittermeldingene inn fra politiet i Oslo:</p>
      <p>«Speilblankt.» «Veien stengt.» «Trafikkulykke mellom to biler og en buss.» «To busser med skolebarn har hatt et lite sammenstøt.»</p>
      <p>Gjengangeren er det glatte føret.</p>
      <h3>- Rett og slett såpeglatt</h3>
      <figure>
        <img src="https://dbstatic.no/71799517.jpg?imageId=71799517&amp;width=512&amp;height=308"/>
        <figcaption><b>SÅPEGLATT PÅ ØSTLANDET:</b> En minibuss kolliderte fredag ettermiddag med en personbil og kjørte av veien i Erikstadveien i Vestby i Øst politidistrikt. Personbilen havnet på taket utenfor veien. Også i Oslo har det vært såpeglatt i ettermiddag. Foto: nyhetstips.no Vis mer</figcaption>
      </figure>
      <p>
        <b>- På en del veier nå er det speilblankt føre, og da blir oppfordringen fra politiet at om man kan la være å kjøre, er det absolutt en fordel, inntil de får strødd eller saltet, sier Oslo-operasjonsleder Tor Grøttum til Dagbladet litt etter klokka 16.</b>
      </p>
      <p>En av de mange som får føle dette på kroppen, er Karen Furuholmen, som ved 16-tida hadde stått blegg fast i trafikken i et kvarter.</p>
      <p>- Jeg har brukt to og en halv time fra Majorstua til brua ut til Nesøya, forteller hun, og sier at distansen vanligvis tar en halvtime på en fredag.</p>
      <h3>- Rett og slett såpeglatt</h3>
      <p>Det som førte til at trafikken ved Nesøya stoppet helt, er at to busser med skolebarn hadde «et lite sammenstøt» på Halsbukta ved 15-tida.</p>
      <p>«Alle er ute av bussene, ingen er skadd, og ingen trenger oppfølging. Begge bussene er kjørbare», skrev politiet kort etter i en twittermelding.</p>
      <p>Ifølge Tor Grøttum i politiet skyldes «flesteparten» eller i hvert fall «en god del» av de 17 trafikkhendelsene etter klokka 12 i dag det glatte føret.</p>
      <p>- Nå er det rett og slett såpeglatt, særlig på småveier. Ut fra at det er så glatt overalt, er det best om man kan unngå å kjøre, sier Grøttum.</p>
      <figure>
        <iframe data-src="https://twitter.com/oslopolitiops/status/1192803912581033985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>19 trafikkuhell</h3>
      <p>Også i Øst politidistrikt er det svært glatt i ettermiddag.</p>
      <p>- Vi har hatt 19 trafikkuhell fra klokka ti i dag, sier operasjonsleder Ronny Årstein til Dagbladet, men legger til at det er et stort område, fra Svinesund til Bollestad.</p>
      <p>I et av uhellene støtte en minibuss med elleve personer om bord sammen med en personbil med fire.</p>
      <p>
        <b>Selv om personbilen havnet på taket, kom ingen alvorlig til skade i sammenstøtet - noe Årstein tror kan skyldes at de elleve i minibussen brukte sikkerhetsbelte.</b>
      </p>
      <p>- Seks personer er kjørt til legen for sjekk, sier Årstein til Dagbladet.</p>
      <h3>Kø og materielle skader</h3>
      <p>«Skal være en del materielle skader, men vi kjenner ikke omfanget av skade på person», skrev politiet i Oslo på Twitter etter et trafikkuhell mellom to biler og en buss i Folkvangveien i Oslo ved 15-tida.</p>
      <figure>
        <iframe data-src="https://twitter.com/oslopolitiops/status/1192811568918081536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Da var nødetatene på vei.</p>
      <p>En knapp time seinere sier Grøttum til Dagbladet at det heldigvis ser ut til at det så langt ikke har vært nevneverdige personskader i Oslo politidistrikt.</p>
      <p>Den mest følbare ulempen for den jevne trafikant er køene - som er mange og lange selv til å være en fredag ettermiddag.</p>
      <p>Flere biler har det derimot gått hardt utover, viser meldingene på Twitter.</p>
      <h3>- Jobber på harde livet</h3>
      <p>Karen Furuholmen er oppgitt av all køen som oppstår, ikke minst på vegne av to barn i en barnehage.</p>
      <p>- Jeg skal egentlig hente dem, men jeg vil ikke komme dit på et par timer, sier Furuholmen - som til alt hell har fått noen andre til å hente dem.</p>
      <p>- Vi får ta det fortløpende, sier Tor Grøttum i politiet.</p>
      <p>- De jobber på harde livet de som skal salte og strø, så når de får kontroll på det, vil det nok bli litt lettere, sier han til Dagbladet.</p>
    </article>
  </body>
</html>