<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/uzavirky-nabrezi-a-male-strany-se-prodlouzi-do-17-listopadu/1818860?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T16:27:00+00:00"/>
    <meta property="og:title" content="Uzavírky nábřeží a Malé Strany se prodlouží do 17. listopadu"/>
    <meta property="og:description" content="Praha - Souběžné uzavírky průjezdů přes Smetanovo nábřeží a Malou Stranu se prodlouží do neděle 17. listopadu. Původně měly skončit již tento týden. ČTK o tom informoval pražský magistrát. Důvodem je podle vedení města sběr dat, které mají posloužit jako podklad pro zvážení případných dlouhodobých omezeních dopravy na obou březích Vltavy. O těch už se v minulosti uvažovalo, nikdy však nebyla uskutečněna."/>
  </head>
  <body>
    <article>
      <h1>Uzavírky nábřeží a Malé Strany se prodlouží do 17. listopadu</h1>
      <address><time datetime="2019-11-08T16:27:00+00:00">08 Nov 2019, 16:27</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Souběžné uzavírky průjezdů přes Smetanovo nábřeží a Malou Stranu se prodlouží do neděle 17. listopadu. Původně měly skončit již tento týden. ČTK o tom informoval pražský magistrát. Důvodem je podle vedení města sběr dat, které mají posloužit jako podklad pro zvážení případných dlouhodobých omezeních dopravy na obou březích Vltavy. O těch už se v minulosti uvažovalo, nikdy však nebyla uskutečněna.</p>
      <p>Uzavírka na Smetanově nábřeží měla původně trvat od 29. října do 7. listopadu. Od pondělí kvůli přehlcení Malé Strany magistrát uzavřel i průjezd na opačném břehu Vltavy mezi Valdštejnskou ulicí a Újezdem. Řidiči musí jezdit tunelem Blanka nebo po Severojižní magistrále, do oblasti můžou jen rezidenti a dopravní obsluha.</p>
      <p>Tento režim se rozhodnutím vedení města prodlouží až do příští neděle. "Jsme v unikátní situaci zjistit a vyhodnotit, zda bychom mohli přistoupit k lepší ochraně historického centra, o kterém se mluví už od přelomu tisíciletí. Praha je asi jediným městem na světě, jehož památkově chráněnou zónou projíždí tak intenzivní automobilová doprava," řekl náměstek primátora pro dopravu Adam Scheinherr (Praha Sobě). Dále uvedl, že podle dosavadních měření nepřinesla omezení žádné nové komplikace v ostatních částech Prahy a na Malé Straně se výrazně zrychlil průjezd tramvají.</p>
      <p>Náměstek primátora Petr Hlubuček (STAN) k tomu uvedl, že prodloužená dopravní omezení město využije také ke sběru dat o kvalitě vzduchu. "Tato data by nám měla jednoznačně prokázat, že regulace dopravy zavedením mýta pro vysokoemisní vozidla je účinný nástroj pro zlepšení kvality vzduchu v Praze," vysvětlil. Dodal, že omezování automobilové dopravy v centru je trendem v moderních metropolích a že o omezení průjezdu Malou Stranou pro nerezidenty se již uvažovalo v souvislosti s otevřením tunelového komplexu Blanka. V minulosti padly návrhy i na zneprůjezdnění Smetanova nábřeží, žádný z plánů však nebyl uskutečněn.</p>
      <p>Magistrát uvedl, že podle dosavadních měření omezení v centru dopravu zpomalují, ale kolony nezpůsobují. U tunelového komplexu Blanka směrem z Troje na Malovanku se podle informací města cestovní doba opatřením na Malé Straně prodloužila z 5:12 minut na 6:15 a průměrná rychlost se snížila o 10 km/h na 56,2 km/h. V opačném směru byly naměřeny stejné hodnoty. Průjezd ulicí Ječnou a doba čekání se zde podle magistrátu prodloužila pouze o 20 sekund oproti původnímu stavu.</p>
    </article>
  </body>
</html>