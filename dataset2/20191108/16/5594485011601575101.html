<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/ot-parlamenta-obyavikha-dlgoochakvana-novina-za-vsichki-pensioneri_news708175.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T16:40:00+00:00"/>
    <meta property="og:title" content="От парламента обявиха дългоочаквана новина за всички пенсионери!"/>
    <meta property="og:description" content="В текущата ситуация на пазара на труда, в условия на недостиг на работна сила, възрастните хора са резерв, който се използва от работодателите, а държавата насъ"/>
  </head>
  <body>
    <article>
      <h1>От парламента обявиха дългоочаквана новина за всички пенсионери!</h1>
      <h2>В текущата ситуация на пазара на труда, в условия на недостиг на работна сила, възрастните хора са резерв, който се използва от работодателите, а държавата насърчава включването им на пазара на труда, твърди Бисер Петков</h2>
      <address>
        <time datetime="2019-11-08T16:40:00+00:00">08 Nov 2019, 16:40</time>
      </address>
      <p>https://blitz.bg/obshtestvo/ot-parlamenta-obyavikha-dlgoochakvana-novina-za-vsichki-pensioneri_news708175.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573221017-1.jpg"/>
      </figure>
      <p><b>Възрастните хора стават във все по-голяма степен ценен актив за пазара на труда. Това заяви по време на парламентарния контрол днес министърът на труда и социалната политика Бисер Петков.</b><br/><br/>По думите на министъра, в текущата ситуация на пазара на труда, в условия на недостиг на работна сила, възрастните хора са резерв, който се използва от работодателите, а държавата насърчава включването им на пазара на труда.</p>
      <p>По данни на НОИ в края на 2018 г. над 197 хиляди пенсионери, получаващи лична пенсия за осигурителен стаж и възраст, продължават да работят и да се осигуряват, посочи Петков.</p>
      <p>Повишаването на заетостта сред възрастните хора е устойчива тенденция от 2012 година. По данни на НСИ заетостта при хората на възраст от 55 до 64 години нараства с 15 процентни пункта - от 45,7 процента през 2012 г. до 60,7 процента - през 2018 година. През второто тримесечие на 2019 г. коефициентът на заетост за тази група е 65 процента.<br/><br/>Продължава да намалява безработицата сред по-възрастните - за 2018 г. коефициентът на безработица за хората на 55 и повече години е 4,4 процента.</p>
      <p>За второто тримесечие на тази година стойността на показателя за тази група е 3,5 процента, допълни министър Петков.</p>
      <p>Насърчаването на активния живот на възрастните хора и по-дългото им оставане на пазара на труда се преследва с насърчителни мерки, подчерта Петков.</p>
      <p>Той допълни, че в бюджета на МТСП за 2020 г. политиката на пазара на труда, включително и мерките за насърчаване на по-дългото оставане на възрастните хора на пазара на труда, се реализира чрез Националния план за действие по заетостта.<br/><br/>За него в проектобюджета са предвидени 73 милиона лева, като тази сума е същата като използваната и през предходните години за тази политика. Целта е парите за 2020 г. да бъдат по-добре фокусирани и използвани по-ефективно, каза Бисер Петков.</p>
      <p>МТСП вече разработва националния план за 2020 година. Ще продължи активната работа с безработните над 50 години, като ще има специален акцент към тези без квалификация и ниска степен на образование, които са достигнали предпенсионна възраст, както и към тези, които притежават квалификация, която не се търси от работодателите.</p>
      <p>Подкрепата ще бъде фокусирана в няколко области - ще се предоставят услуги, съобразени с личностния профил, посредничество за намиране на работа, включване в програми и мерки. Усвояване на цифрови умения също е предвидено като мярка, за да могат възрастните да останат по-дълго време на работа.</p>
      <p>Ще се осигурят стимули за работодателите, които осигуряват заетост на по-възрастните хора. Дългосрочните приоритети в политиката по заетостта ще се определят в новата стратегия по заетостта с хоризонт до 2030 г., която се подготвя от междуведомствена работна група към МТСП.</p>
      <p>Министър Бисер Петков отново потвърди намерението на правителството стриктно да се придържа към определените през 2015 г. в Кодекса за социално осигуряване условия и изисквания за пенсиониране до 2037 година.</p>
      <p>Свидети сме на негативни тенденции в демографските процеси. Възрастните хора са приоритет за социална политика, каза вицепремиерката Марияна Николова на парламентарен контрол.<br/><br/>Тя обясни, че е предвидено от 1 юли 2020 г. всички пенсии, отпуснати отпуснати до 31 декември 2019 г. да се увеличат със 6,7%. Със същия процент и от същата дата се увеличават минималната пенсия за осигурителен стаж и възраст, както и социалната пенсия за старост.<br/> <br/>Така се очаква средния размер на пенсията през 2020 г. да достигне 412,28 лв. Догодина за изплащане на пенсии са предвидени над 10,5 млрд. лв.<br/> <br/>По данни на НСИ заетостта при хората от 55-64 г. нараства с 15% и така достига до 60,7% през 2018 г. Продължава да намалява безработицата сред по-възрастните. Безработните над 50-годишна възраст са една от приоритетните групи при насърчаването на заетостта, каза още министър Николова и добави, че за тях са осигурени квалификационни курсове.</p>
    </article>
  </body>
</html>