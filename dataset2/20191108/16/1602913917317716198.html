<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-psd-va-contesta-trimiterea-buletinelor-pentru-ambele-tururi-celor-care-voteza-prin-corespondenta-18557462"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T16:39:41+00:00"/>
    <meta property="og:title" content="Viorica Dăncilă: PSD va contesta trimiterea buletinelor pentru ambele tururi celor care voteză prin corespondenţă"/>
    <meta property="og:description" content="Preşedintele PSD, Viorica Dăncilă, a anunţat, vineri, la Târgu Jiu, că va contesta măsura Autorităţii Electorale Permanente, care a trimis celor care votează prin corespondenţă plicuri cu buletinele de vot pentru ambele tururi de scrutin."/>
  </head>
  <body>
    <article>
      <h1>Viorica Dăncilă: PSD va contesta trimiterea buletinelor pentru ambele tururi celor care voteză prin corespondenţă</h1>
      <address><time datetime="2019-11-08T16:39:41+00:00">08 Nov 2019, 16:39</time> by <a rel="author">Loredana Ficiu, Mediafax</a></address>
      <p>Preşedintele PSD, Viorica Dăncilă, a anunţat, vineri, la Târgu Jiu, că va contesta măsura Autorităţii Electorale Permanente, care a trimis celor care votează prin corespondenţă plicuri cu buletinele de vot pentru ambele tururi de scrutin.</p>
      <p>Candidatul PSD la prezidenţiale, Viorica Dăncilă, a declarat, vineri, la Târgu-Jiu, că nu este un lucru bun ca ambele bletine de vot să fie trimise deodată.</p>
      <p>„Vom contesta acest lucru. Nu este un lucru normal, nu ştim cine va intra în turul doi, deci eu cred că trebuie dat dovadă de mai multă transparenţă şi cred că să trimiţi două buletine odată cu toţi candidaţii, şi pentru turul I şi pentru turul II, nu este un lucru bun", a spus Viorica Dăncilă.</p>
      <p>Autoritatea Electorală Permanentă a anunţat că 2.000 de oameni din străinătate, care votează prin corespondenţă, au votat deja şi pentru turul doi al alegerilor prezidenţiale, după ce instituţia a trimis deodată buletinele de vot pentru ambele tururi. Preşedintele AEP, Florin Mituleţu, a declarat la Antena 3 că persoanele care au ales să voteze prin corespondenţă au primit două buletine de vot identice, unul pentru turul I, altul pentru turul 2, urmând ca după anunţarea rezultatelor după primul tur de scrutin aceştia să aleagă de pe al doilea buletin unul dintre candidaţii rămaşi în cursă.</p>
      <p>În cazul în care cei care şi-au exprimat deja dreptul de vot pentru turul doi, dar nu au votat cu unul dintre candidaţii care vor trece de turul întâi, buletinele de vot vor fi declarate nule, au mai anunţat reprezentanţii AEP.</p>
    </article>
  </body>
</html>