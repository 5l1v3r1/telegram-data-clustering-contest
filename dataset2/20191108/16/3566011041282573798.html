<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545675.html/---%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%DA%A9%D8%A7%D9%84%D8%A7%DB%8C-%D9%82%D8%A7%DA%86%D8%A7%D9%82-%D9%85%D9%86%D9%87%D8%AF%D9%85-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T16:44:00+00:00"/>
    <meta property="og:title" content="۵۰ میلیارد تومان کالای قاچاق منهدم شد"/>
    <meta property="og:description" content="مدیرعامل سازمان جمع آوری و فروش اموال تملیکی، از انهدام ۵۰ میلیارد تومان کالای قاچاق سلامت محور، از ابتدای سال جاری تاکنون در کشور خبرداد."/>
  </head>
  <body>
    <article>
      <h1>۵۰ میلیارد تومان کالای قاچاق منهدم شد</h1>
      <address>
        <time datetime="2019-11-08T16:44:00+00:00">08 Nov 2019, 16:44</time>
      </address>
      <p>مدیرعامل سازمان جمع آوری و فروش اموال تملیکی، از انهدام ۵۰ میلیارد تومان کالای قاچاق سلامت محور، از ابتدای سال جاری تاکنون در کشور خبرداد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از رادیو اقتصاد، جمشید قسوریان جهرمی، مدیرعامل سازمان جمع آوری و فروش اموال تملیکی، از انهدام ۵۰ میلیارد تومان کالای قاچاق سلامت محور از ابتدای سال جاری تاکنون در کشور خبر داد.</p>
      <p>وی با اشاره به اینکه دیگر کالاهای انهدامی به صورت یکجا منهدم نمی شود، افزود: هم اینک برنامه امحا در سازمان اموال تملیکی به صورت تقویمی در آمده و ماهانه در هر استان به هر میزان کالایی که باید امحا شود، در همان استان اقدام خواهد شد.   وی همچنین اظهار داشت: حکم قضایی کالاهای قاچاق سلامت محور در کوتاه ترین زمان ممکن صادر می شود چون فساد پذیر و ایجاد مشکل می کنند.   مدیرعامل سازمان جمع آوری و فروش اموال تملیکی گفت: بقیه کالاها در پروسه دادرسی قرار می گیرد تا احکام قضایی صادر شود.   وی افزود: اگر قطعیت حکم قاچاق بودن کالاها صادر شد طبق مواد ۵۵ و ۵۶ قانون مبارزه با قاچاق کالا و ارز و آئین نامه های مربوطه بخشی از این اقلام بصورت فروش به شرط صادرات از کشور خارج می شود.   قسوریان جهرمی ادامه داد: فروش به شرط صادرات کالای قاچاق با هدف حمایت از تولید داخلی صورت می گیرد.   وی گفت: این کالا ها بصورت مزایده فروخته و بوسیله خریدار از طریق گمرک به خارج از کشور صادر می شود.   مدیرعامل سازمان جمع آوری و فروش اموال تملیکی افزود: ارزش ریالی کالای قاچاق موجود در انبارهای این سازمان هم اکنون بین دو هزار و ۳۰۰ تا دو هزار و ۵۰۰ میلیارد تومان است.   وی با اشاره به اینکه قاچاق لطمات شدیدی به اقتصاد مملکت می زند، افزود: خوشبختانه مبارزه با کالای قاچاق طی چند ساله اخیر در کشور خوب بوده است.   قسوریان جهرمی اظهار امیدواری کرد: قاچاق در کشور به هیچ وجه اتفاق نیفتد تا مجبور به مبارزه شد چون ارز مملکت مصروف این موضوعات می شود.   وی در ادامه بر ضرورت فرهنگ سازی برای پیشگیری از قاچاق کالا در جامعه تاکید کرد و گفت: قاچاق معضلی که خسارت های گسترده ای از حیث اقتصادی، فرهنگی، اجتماعی و غیره به کشور وارد می کند.   مدیرعامل سازمان جمع آوری و فروش اموال تملیکی افزود: ارز تک نرخی در بحث کاهش قاچاق تاثیر گذار است اما موضوع قاچاق فقط تک نرخی شدن ارز نیست بلکه مباحث دیگری در این زمینه دخیل هستند.</p>
    </article>
  </body>
</html>