<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Hakerut-ot-Plovdiv-koito-udari-NAP-izbyaga-ot-skandalnata-Tad-grup-912289"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T16:17:00+00:00"/>
    <meta property="og:title" content="Хакерът от Пловдив, който удари НАП, избяга от скандалната &quot;Тад груп&quot;"/>
    <meta property="og:description" content="&quot;Белият хакер&quot; Кристиян Бойков очаквано избяга от обвинената в хакерство фирма &quot;ТАД Груп&quot; и вече има..."/>
  </head>
  <body>
    <article>
      <h1>Хакерът от Пловдив, който удари НАП, избяга от скандалната "Тад груп"</h1>
      <address>
        <time datetime="2019-11-08T16:17:00+00:00">08 Nov 2019, 16:17</time>
      </address>
      <p>"Белият хакер" Кристиян Бойков очаквано избяга от обвинената в хакерство фирма "ТАД Груп" и вече има нова работа. Новината дойде от профила на пловдивчанина в мрежата за установяване на делови контакти LinkedIn. Кристиян прекратил трудовите си отношения през октомври. В мрежата Кристиян пише, че се трудил като специалист по киберсигурност във фирмата от февруари 2018.</p>
      <p>20-годишният компютърен спец бе един от тримата обвиняеми по делото за източването на личните данни на милиони българи от масивите на НАП заедно с шефа на фирмата "ТАД Груп" Иван Тодоров, който още е в килията, и търговския директор на дружеството Георги Янков. Бойков е обвиняем в тероризъм чрез компютърно престъпление, а другите двама – като негови подбудители.</p>
      <p>След драмата н НАП служителите на "ТАД Груп" имаха сериозни проблеми, тъй като техниката им бе иззета като останаха и без необходимия софтуер за разработки в сферата на киберсигурността. Все пак с подкрепата на колеги успели да завършват проектите.</p>
      <p>Междувременно Кристиян Бойков и приятелите му не спират да се шегуват с прозвището, което младежът получи това лято. Бойков често посещава един от най-известните клубове за електронна музика в родния Пловдив, където се прибра, след като бе пуснат от ареста. Заедно с компанията си се отбелязва от купони със "Само бели хакери", пише лупа.бг.</p>
      <p>Негов приятел пък качи в профила му във фейсбук снимка на работещите пръскачки около Народното събрание с въпроса "Защо???". Кристиян отговаря с усмивка на закачката, която идва от твърдение на прокуратурата, че хакерите от "ТАД Груп" са проникнали в сървърите, командващи пръскачките и са щели да ги включат при преминаване на официални гости. После се оказа, че системата е аналогова...</p>
      <p>Интересът към свалената огромна база данни от НАП в хакерските форуми, където откраднатите от приходната агенция данни бяха качени след атаката през юли, не отшумява. Първите дни свалянето на гигабайтите с различни данни бе стотици пъти, след което затихна за месеци. От началото на ноември обаче интересът се възобновил.</p>
    </article>
  </body>
</html>