<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/erp-sever-e-gotovo-za-esenno-zimniya-sezon-406214.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T16:27:54+00:00"/>
    <meta property="og:title" content="ЕРП-Север е готово за есенно-зимния сезон"/>
    <meta property="og:description" content="Дружеството представи готовността си за работа през есенно-зимния сезон пред Парламентарната комисия по енергетика"/>
  </head>
  <body>
    <article>
      <h1>ЕРП-Север е готово за есенно-зимния сезон</h1>
      <address><time datetime="2019-11-08T16:27:54+00:00">08 Nov 2019, 16:27</time> by <a rel="author">Стандарт</a></address>
      <p>Електроразпределение Север подготви съоръженията от електроразпределителната мрежа в Североизточна България за работа през есенно-зимния период на 2019-2020 година. Подробна информация за подготовката беше представена пред Парламентарната комисия по енергетика от Николай Николов, председател на УС на ЕРП Север.</p>
      <p>Готовността на дружеството за работа в есенно-зимни условия е свързана с провеждането на редица технически и организационни дейности, насочени към осигуряване на безаварийна работа на съоръженията. До момента са извършени инспекции на трафопостове, като е долято 23 тона трансформаторно масло. Почистени от клони са 1 123 км трасе на въздушни електропроводни линии средно напрежение и 1 281 км въздушни линии ниско напрежение. Реконструирани са 1 029  километра мрежи ниско напрежение с усукан проводник, подменени и новопоставени са 208 стоманорешетъчни и 2 385 стоманобетонни стълба средно и ниско напрежение, подменени са 18 013 броя изолатори средно напрежение.</p>
      <p>Компанията е осигурила необходимия авариен резерв от основните видове материали и съоръжения. Закупени са модулни композиции на дървени и полимерни стълбове за въздушни електропроводи ниско и средно напрежение. Те се използват за изграждане на временни участъци по въздушни линии по време на реконструкции или при аварийно-възстановителни работи в трудно достъпни терени през зимата. Дружеството разполага с 14 термовизионни камери, които бяха използвани по време на зимната подготовка за обследване на съоръженията и за предприемане на навременни мерки за отстраняване на нередности.</p>
      <p>ЕРП Север разполага с 382 ремонтни екипа, снабдени с необходимите лични предпазни средства, специализирано оборудване и техника. Подготвен е автомобилният парк с наличните общо 991 високопроходими, екипни и специализирани автомобили. През 2019 година дружеството инвестира над 9 милиона лева в закупуване на нови автомобили за работа по мрежата. Компанията има изготвени планове за справяне с извънредни ситуации.</p>
      <p>В рамките на годината са реализирани ключови инвестиционни проекти – реконструкция на подстанция Варна Изток, рехабилитация на подстанция Левента в Русе, изграждане на възлова станция Изток Русе, преминаване на 20 kV  в централната градска част на Варна, реконструкция на въздушни и подземни мрежи средно и ниско напрежение и др.</p>
      <p>Електроразпределение Север управлява и поддържа електроразпределителна мрежа с обща дължина 42 626 км на територия от 30 000 кв. км и обхваща 9 административни области в Североизточна България - Варна, Велико Търново, Габрово, Добрич, Разград, Русе, Силистра, Търговище и Шумен.</p>
      <p> </p>
    </article>
  </body>
</html>