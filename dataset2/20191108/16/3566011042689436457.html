<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545670.html/%DA%AF%D8%A7%D9%85-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85-%D8%A8%D8%B2%D8%B1%DA%AF%D8%AA%D8%B1-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF--%D9%82%D9%88%D8%A7%DB%8C-%D8%B3%D9%87-%DA%AF%D8%A7%D9%86%D9%87-%D8%A8%D8%B1%D8%A7%DB%8C-%D8%AD%D8%B0%D9%81-%D9%88%D8%AD%D8%AF%D8%AA-%D8%A7%D8%B2-%DB%8C%DA%A9%D8%AF%DB%8C%DA%AF%D8%B1-%D8%AD%D9%85%D8%A7%DB%8C%D8%AA-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T16:23:00+00:00"/>
    <meta property="og:title" content="گام ایران در کاهش تعهدات برجام بزرگتر برداشته شود/ قوای سه گانه برای حذف وحدت از یکدیگر حمایت کنند"/>
    <meta property="og:description" content="ائمه جمعه خراسان شمالی مهمترین محور سخنان خویش در خطبه های این هفته نماز جمعه را آغاز هفته وحدت قرار دادند و بر حفظ وحدت بین مسلمانان تاکید کردند."/>
  </head>
  <body>
    <article>
      <h1>گام ایران در کاهش تعهدات برجام بزرگتر برداشته شود/ قوای سه گانه برای حذف وحدت از یکدیگر حمایت کنند</h1>
      <h2>در نماز جمعه خراسان شمالی مطرح شد؛</h2>
      <address>
        <time datetime="2019-11-08T16:23:00+00:00">08 Nov 2019, 16:23</time>
      </address>
      <p>ائمه جمعه خراسان شمالی مهمترین محور سخنان خویش در خطبه های این هفته نماز جمعه را آغاز هفته وحدت قرار دادند و بر حفظ وحدت بین مسلمانان تاکید کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصر اترک</a>، حجت الاسلام و المسلمین ابوالقاسم یعقوبی، امام جمعه بجنورد در خطبه های آیین عبادی و سیاسی نماز جمعه بجنورد مطرح کردن مذاکره دوباره از سوی دشمنان را عوام فریبی دانست و گفت: دشمن با اصل نظام و انقلاب مشکل دارد بنابراین فشار و تحریم‌های زیادی را بر کشور تحمیل کرده است.</p>
      <p>حجت الاسلام یعقوبی اظهارکرد: مدارا با دشمنان انقلاب کافی است زیرا آنان به عهد و پیمان خود پایبند نیستند.</p>
      <p>وی با اشاره به آغاز گام چهارم در کاهش تعهدات برجام از سوی ایران افزود: در جریان برجام، ایران به عهد خود وفا کرد اما آنان بدعهدی کردند بنابراین باید گام‌های بزرگتری در ادامه کاهش تعهدات برداشت.</p>
      <p>نماینده ولی فقیه در خراسان شمالی در بخش دیگر سخنان خود به فرا رسیدن هفته وحدت اشاره کرد و گفت: نامگذاری هفته وحدت از سوی امام راحل در راستای وحدت و هم‌افزایی و هم‌گرایی دنیای اسلام بوده و وحدت یک تاکتیک نیست بلکه یک راهبرد است.</p>
      <p>حجت الاسلام والمسلمین یعقوبی گفت: امروز استکبار به قدرت وحدت بین مسلمانان پی برده بنابراین در کشورهای مسلمان به دنبال تفرقه افکنی در میان شیعیان و یا شیعه و سنی است .</p>
      <p>نماینده ولی فقیه در خراسان شمالی با اشاره به وقایع مصادف با ولادت پیامبر اسلام (ص) گفت: خاموش شدن آتش آتشکده ها و یا در هم ریختن کاخ، نشان از این است که دین اسلام با استکبار سازگاری ندارد.</p>
      <p>رئیس شورای فرهنگ عمومی خراسان شمالی درباره سبک زندگی اسلامی در خانواده‌ها خاطرنشان کرد: قرآن باید در متن زندگی افراد و فرزندان قرار گیرد و باید آموزش خواندن، ترجمه و تفسیر آن در بخش‌های مختلف زندگی همچون رعایت حلال و حرام در نظر گرفته شود.</p>
      <p>
        <b>الگوی کشت برای کاهش خسارت کشاورزان رعایت شود</b>
      </p>
      <p>امام جمعه خبوشان با اشاره به مشکلات پیش آمده برای کشاورزان زعفران کار فاروجی گفت: برای جلوگیری از چنین خساراتی کشاورزان الگوی کشت را رعایت نموده، هیجانی تصمیم نگیرید و از کارشناسان جهاد کشاورزی برای کشت مطلوب کمک بگیرند.</p>
      <p>به گزارش عصر اترک از فاروج، حجت الاسلام و المسلمین حسن زاده،امام جمعه بخش خبوشان در خطبه‌های نماز جمعه این هفته ضمن تبریک میلاد پیامبر اسلام(ص) اظهارکرد: ابتکار رهبر کبیر انقلاب در نام گذاری این هفته به نام هفته وحدت برای اسن است که برادران مسلمان ما اعم از شیعه و سنی اصول و محورهای مشترک وحدت بخش را دستمایه خود قرار داده و برادری، برابری و مودت را بیشتر کنند.</p>
      <p>وی افزود: تحمل عقیده مخالف در زیست جمعی و مواجهه کریمانه و برادرانه با یکدیگر، بصیرت و زمان شناسی، شناخت عمیق از ترفندهای دشمن، ارتباط و تعامل بین عالمان و دانشمندان جهان اسلام اعم از شیعه و سنی موجبات ناکامی دشمنان را فراهم خواهد آورد.</p>
      <p>حجت الاسلام حسن زاده ادامه داد: مطرح کردن محور عبری، عربی و غربی آمریکا به جهت عصبانیت و سرخوردگی از پیروزی های جبهه مقاومت در کشورهای لبنان و عراق که مطالبات مشروع و معقول دارند، است.</p>
      <p>وی با بیان اینکه دشمن ایجاد زمینه های تفرقه افکنی و ناامن ساختن این کشورها را در راس برنامه‌های خود قرار داده است، تاکید کرد: جوانان ضمن حفظ آرامش و توجه به منویات مرجعیت تشییع زمینه را برای ناکامی دشمنان اسلام فراهم آورند.</p>
      <p>امام جمعه خبوشان خاطرنشان کرد: امروز آمریکا در اوج ذلت و خاری است و ملت بزرگ ما هر روز مقاوم تر از گذشته پای آرمان های امام و شهدا ایستاده است و در یک کلام باید گفت که ناقوس افول شیطان بزرگ در جهان به صدا در آمده است.</p>
      <p> </p>
      <p>حجت‌الاسلام حسن زاده در بحث چالش های کشاورزی که در شهرستان فاروج و بخش خبوشان در باب کشت زعفران به وجود آمده است نیز گفت: امروز خراسان شمالی مقام سوم کشت زعفران را در کشور دارد و شهرستان فاروج به عنوان قطب زعفران استان خراسان شمالی است.</p>
      <p>وی افزود: کشت زعفران باعث ایجاد اشتغال و درآمدزایی در این شهرستان شده و هم اکنون همه باید دست به دست هم دهیم تا از این معضل عبور کنیم.</p>
      <p>امام جمعه خبوشان خرید حمایتی نگین زعفران توسط جهاد کشاورزی استان با مباشرت تعاون روستایی و همکاری آموزش و پرورش و همچنین مباشرت ندامتگاه برای یاری کشاورزان را به فال نیک گرفت.</p>
      <p>وی از کشاورزان خواست تا الگوی کشت را رعایت کرده و هیجانی تصمیم نگیرند و همچنین از کارشناسان جهاد کشاورزی برای کشت مطلوب کمک و یاری بجویید.</p>
      <p> </p>
      <p>
        <b>قوای سه گانه برای حذف وحدت از یکدیگر حمایت کنند</b>
      </p>
      <p>به گزارش عصر اترک از جاجرم، حجت الاسلام موسوی در خطبه های این هفته نماز جمعه جاجرم گفت: وظیفه خود می دانیم که از قوای سه گانه حمایت کنیم و آنها هم باید جهت حفظ وحدت همدیگر را مورد حمایت قرار دهد.</p>
      <p>وی با بیان اینکه همه امت اسلامی باید نسبت به هم مهربان باشند، اظهارکرد:همه باید ملتزم به قانون باشیم و برای حفظ وحدت باید به قرآن و ولایت متوسل شویم.</p>
      <p>امام جمعه جاجرم گفت: شکست مسلمانان در جنگ های صفین، جمل،نهروان و در زمان امام حسن(ع) به خاطر این بود که مسلمانان فریب دشمنان را خوردند بنابراین امروز مسلمانان باید عبرت بگیرند و فریب دشمنان را نخورند.</p>
      <p>وی افزود: کلید حل مشکلات رونق تولید در کشور است باید مسئولین توجه ویژه ای به این مسئله داشته باشند.</p>
      <p>انتهای پیام/</p>
    </article>
  </body>
</html>