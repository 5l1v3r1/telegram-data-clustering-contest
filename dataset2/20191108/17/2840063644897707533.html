<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/magazine/cybernews/2019/11/08/nel-mld-oggetti-connessi-esperti-cybersecurity-allarme_puOKrNa9mixHoEIFh7zbdK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-08T17:32:00+00:00"/>
    <meta property="og:title" content="Un miliardo di oggetti connessi nel 2035, allarme cybersecurity"/>
    <meta property="og:description" content="Varisco, manager di Arduino: &quot;Non c’è sicurezza filiera, non ci rendiamo conto di quanti attacchi subiamo&quot;"/>
  </head>
  <body>
    <article>
      <h1>Un miliardo di oggetti connessi nel 2035, allarme cybersecurity</h1>
      <address>
        <time datetime="2019-11-08T17:32:00+00:00">08 Nov 2019, 17:32</time>
      </address>
      <p>di Andreana d'AquinoNel 2035 saranno in azione 1.000 miliardi di oggetti connessi nel mondo e già il prossimo anno, tra pentole, bollitori o peluche smart, saliranno a 40 miliardi di oggetti che rappresentano "un facile bersaglio degli hacker". Dunque, "va alzato il livello di attenzione" sulla sicurezza informatica e "sull’uso sfrenato" dell’IoT. A riferire all'Adnkronos i dati e lanciare l’alert è stato Gianluca Varisco, guru della cybersecurity e manager di Arduino.</p>
      <p>Per anni tra gli uomini di punta del Team per la Trasformazione Digitale di Palazzo Chigi, Varisco è rientrato oggi a Roma da Parigi, dove ormai vive, per raccontare - in occasione della prima giornata di Code4Future oggi al Talent Garden Ostiense di Roma - il peso di quella che lui definisce "la linea dell’insanità mentale dell’IoT".</p>
      <p>"Non c’è sicurezza nella filiera dell’Internet of Things" avverte Varisco. "Stiamo affogando nella tecnologia e non ci rendiamo conto di quanti attacchi subiamo, semplicemente perché pensiamo di non rientrare nel target degli hacker. Ma non è così". Insomma, dobbiamo affilare le nostre armi.</p>
      <p>Invitato al Code4Future proprio per accendere l’attenzione sulla vulnerabilità dei dispositivi IoT, Varisco ha quindi raccontato come sia stata hackerata la banca dati di un casinò di Las Vegas, e violati gli impenetrabili caveu , "semplicemente passando attraverso un innocuo termostato in azione nell’acquario dei pesci tropicali".</p>
      <p>E lo scenario non è quello di una fiction. "Tutti abbiamo oggetti connessi ma nessuno pensa che un bollitore Smart possa essere un veicolo di intrusioni informatiche" argomenta l’esperto.</p>
      <p>"Ormai mettiamo sensori anche nei pannolini per essere avvertiti quando dobbiamo cambiare il bebè e nelle pentole per cucinare", e tutto questo "è già sul mercato" chiarisce l’esperto. Varisco avverte infine che "è difficilissimo capire di essere stati attaccati su un oggetto connesso" e che questi scenari non potranno più essere ignorati.</p>
    </article>
  </body>
</html>