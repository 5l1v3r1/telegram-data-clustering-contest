<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/novijat-koncesioner-na-letishte-sofija-izgrazhda-treti-terminal-do-2030-g.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T17:35:00+00:00"/>
    <meta property="og:title" content="Новият концесионер на Летище София изгражда трети терминал до 2030 г."/>
    <meta property="og:description" content="Двата по-стари терминала ще бъдат модернизирани още в близките две години"/>
  </head>
  <body>
    <article>
      <h1>Новият концесионер на Летище София изгражда трети терминал до 2030 г.</h1>
      <h2>Двата по-стари терминала ще бъдат модернизирани още в близките две години</h2>
      <address>
        <time datetime="2019-11-08T17:35:00+00:00">08 Nov 2019, 17:35</time>
      </address>
      <p>Терминал 1 и Терминал 2 на Летище София ще бъдат преустроени, а до 2030 г. ще бъде изграден новият Терминал 3,  обявиха от консорциума „СофКънект”, който беше избран за концесионер. На терминалите 1 и 2 ще бъде създадено повече използваемо пространство, а обслужването на пътниците ще бъде подобрено.</p>
      <figure>
        <img src="https://img.bg.sof.cmestatic.com/media/images/640x/Aug2019/2111955943.jpg"/>
        <figcaption>Снимка: БГНЕС</figcaption>
      </figure>
      <p>През първите две години от концесионния период Терминал 1 ще бъде изцяло реновиран, а Терминал 2 ще бъде модернизиран с увеличен капацитет разширена търговска зона и обособени места за хранене.</p>
      <p>Така до 2022 г. ключовите инвестиции, които ще бъдат забелязани от потребителите, са новото конфигуриране на Терминал 1 и Терминал 2 (в т.ч. ръкавите за качване в самолета) и новият паркинг за автомобили.</p>
      <p>До 2030 г. ще бъде изграден новият Терминал 3. Това ще е основният фокус за този период и ще се осъществи наред с извеждането от експлоатация на Терминал 1.</p>
      <p>На уебсайта на летището ще се създадат и лансират инструменти и услуги за улеснение преди пътуване, които ще се предлагат от авиокомпании и от партньори доставчици. Тези услуги ще включват полезна информация преди излитането, ориентиране и стимулиране на предварителното поръчване на храна, стоки, услуги и удобства.</p>
      <figure>
        <img src="https://img.bg.sof.cmestatic.com/media/images/640x/Jul2019/2111940820.jpg"/>
        <figcaption>Снимка: btvnovinite.bg</figcaption>
      </figure>
      <p>Консорциумът „СофКънект”, който е оператор на Летище Мюнхен, спечели 35-годишната концесия на летище София на 17 юли 2019 г. Консорциумът включва френския инвестиционен фонд „Меридиам” (99% дял) и базираната във Виена, Австрия, строителна компания „Щрабаг” (1% дял).</p>
      <p>Летище София ще се възползва от целия опит, който мрежата „Меридиам” е натрупала с други обекти като летище „Ла Гуардия” в Ню Йорк, летището в Аман и летища в Мадагаскар, както и множество знакови инфраструктурни проекти като тунела на пристанището на Маями, САЩ, високоскоростната железница Тур-Бордо във Франция, магистрала в американските щати Тексас и Вирджиния и двете магистрали A4 в Германия. </p>
    </article>
  </body>
</html>