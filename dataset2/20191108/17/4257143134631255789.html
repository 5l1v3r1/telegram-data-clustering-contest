<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/08/gyorsabban-emelkedhet-az-oceanok-vizszintje-mint-azt-eddig-veltek"/>
    <meta property="og:site_name" content="infostart"/>
    <meta property="article:published_time" content="2019-11-08T17:56:50+00:00"/>
    <meta property="og:title" content="Gyorsabban emelkedhet az óceánok vízszintje, mint azt eddig vélték"/>
    <meta property="og:description" content="A globális felmelegedés jóval drámaibb módon növelheti az óceánok vízszintjét, mint ahogy az a korábbi előrejelzésekben szerepelt - vélik ausztrál kutatók."/>
  </head>
  <body>
    <article>
      <h1>Gyorsabban emelkedhet az óceánok vízszintje, mint azt eddig vélték</h1>
      <address><time datetime="2019-11-08T17:56:50+00:00">08 Nov 2019, 17:56</time> by <a rel="author">Infostart / MTI</a></address>
      <h3>A globális felmelegedés jóval drámaibb módon növelheti az óceánok vízszintjét, mint ahogy az a korábbi előrejelzésekben szerepelt - vélik ausztrál kutatók.</h3>
      <p>A szakértők felidézték: a Föld legutóbbi felmelegedési időszakában, több mint 100 ezer évvel ezelőtt mintegy 10 métert emelkedett a tengerszint.</p>
      <p>Egy ilyen változás messze felülmúlja a jelenlegi előrejelzéseket és katasztrofális következményekkel járhat az emberiség számára - mutatott rá tanulmányában az Ausztrál Nemzeti Egyetem kutatócsoportja.</p>
      <p>A legutóbbi interglaciális, vagyis két jégkorszak közötti időszakban "a tengerszint akár három métert is emelkedett évszázadonként, így messze túlszárnyalta az elmúlt 150 évben tapasztalt, nagyjából 0,3 méteres szintemelkedést" - írták a kutatók, akik eredményeiket a Nature Communications című szaklapban mutatták be.</p>
      <p>Az elmúlt egymillió évben a Földön váltakoztak a nagyjából százezer évnyi hosszú hideg periódusok - jégkorszakok - és a rövidebb, mérsékeltebb időszakok, mint amilyen a holocén (jelenkor) földtörténeti korként ismert utóbbi 11 500 év volt.</p>
      <blockquote>A tudósok szerint a Föld utolsó interglaciális periódusa alatt, 125-118 ezer évvel ezelőtt, amikor a hőmérséklet csak 1 Celsius-fokkal volt magasabb, mint ma, az óceánok vízszintje 10 méterrel emelkedett.</blockquote>
      <p>"Az üvegházhatású gázkibocsátás az elmúlt 200 évben olyan változásokat okozott a klímában, amelyek gyorsabbak és sokkal szélsőségesebbek, mit amilyenek a legutóbbi interglaciális időszakban tapasztalhatók voltak. Ez azt jelenti, hogy a vízszint legutóbbi emelkedésének aránya alapján tett előrejelzések alulértékelik azt, ami a jövőben történhet" - jegyezték meg a tudósok.</p>
      <p>Az Antarktisznak nagy szerepe van a tengerszint változásában, jégtakarója "gyors változásra képes" a kutatók szerint.</p>
      <p>Az utolsó interglaciális periódusban az antarktiszi jégveszteség - mely a mai nap is zajlik - megváltoztatta a Föld óceánjainak körforgását - tették hozzá a szakértők. "Ez az északi-sarkvidéki régió melegedését okozta és felgyorsította a grönlandi jégolvadást" - emelték ki.</p>
      <p>A jelenlegi becslések szerint a tengerszint 70-100 centimétert fog növekedni 2100-ra, a következő évtizedek üvegházhatású gázkibocsátásától függően.</p>
      <p>"Ami feltűnő az elmúlt interglaciális periódusban, az az, hogy milyen gyorsan milyen magasra emelkedett a jelenlegi szint fölé a tengerszint" - írták a szakértők. Az ismeretek alapján feltételezhető, hogy a sarkvidéki jégtakarók olvadása sokkal drámaibban fogja befolyásolni a vízszintet, mint ahogyan azt a jelenlegi becslések tartják - tették hozzá.</p>
      <p>
        <mark>Fontos tényező, hogy a melegedés és a jégolvadás egyszerre történik mindkét sarkvidéken.</mark>
      </p>
      <p>"Ez azt jelenti, hogy ha a klímaváltozás továbbra is változatlanul folytatódik, a Földön tapasztalt múltbéli drámai vízszintemelkedés csak kis ízelítő lehet abból, hogy mi várható a jövőben" - vonták le a következtetést.</p>
      <p>
        <i>Nyitókép: Pixabay</i>
      </p>
    </article>
  </body>
</html>