<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545682.html/%D8%A7%D8%A6%D8%AA%D9%84%D8%A7%D9%81-%D8%AF%D8%B1%DB%8C%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%A8%D8%A7%D8%AC-%D8%AE%D9%88%D8%A7%D9%87%DB%8C-%D8%AA%D8%B1%D8%A7%D9%85%D9%BE-%D8%A7%D8%B2-%D8%B9%D8%B1%D8%A8-%D9%87%D8%A7-%D8%AA%D8%B4%DA%A9%DB%8C%D9%84-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T17:11:00+00:00"/>
    <meta property="og:title" content="ائتلاف دریایی آمریکا برای باج خواهی ترامپ از عرب‌ها تشکیل شد"/>
    <meta property="og:description" content="روزنامه فرامنطقه‌ای رای الیوم غیبت سه کشور اصلی عربی حوزه خلیج فارس در ائتلاف امنیت دریایی آمریکا در خلیج فارس و آغاز به کار این ائتلاف با مشارکت تنها شش کشور دنیا را نشانه افول نفوذ آمریکا نه تنها در منطقه خلیج فارس بلکه در همه دنیا خواند."/>
  </head>
  <body>
    <article>
      <h1>ائتلاف دریایی آمریکا برای باج خواهی ترامپ از عرب‌ها تشکیل شد</h1>
      <h2>رای الیوم:</h2>
      <address>
        <time datetime="2019-11-08T17:11:00+00:00">08 Nov 2019, 17:11</time>
      </address>
      <p>روزنامه فرامنطقه‌ای رای الیوم غیبت سه کشور اصلی عربی حوزه خلیج فارس در ائتلاف امنیت دریایی آمریکا در خلیج فارس و آغاز به کار این ائتلاف با مشارکت تنها شش کشور دنیا را نشانه افول نفوذ آمریکا نه تنها در منطقه خلیج فارس بلکه در همه دنیا خواند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روزنامه فرامنطقه‌ای رای الیوم در سرمقاله امروز خود مشارکت فقط شش کشور در ائتلاف امنیتی دریایی به رهبری آمریکا در خلیج فارس را نشان دهنده افول نفوذ آمریکا نه تنها در منطقه خلیج فارس بلکه در کل جهان دانست.</p>
      <p>به اعتقاد نویسنده زمانی که دولت‌های ایالات متحده ائتلاف‌هایی با حضور سی یا شصت کشور دنیا  تشکیل می‌دانند و به جنگ‌هایی نظیر جنگ عراق، لیبی، سوریه و افغانستان وارد می‌شدند، گذشته است و باز نمی‌گردد.   نویسنده غیبت سه کشور اصلی عربی حوزه خلیج فارس در ائتلاف جدید یعنی کویت، عمان و قطر را قابل توجه خواند و گفت: غیبت آنها به دلیل مواضع بی‌طرف آنها نسبت به تشدید تنش آمریکا نسبت به ایران نیست، بلکه به این دلیل است که آنها به آمریکا و دولت کنونی آن به دلیل سیاست‌های متهورانه آن اعتمادی ندارند علاوه بر اینکه این ائتلاف را فقط عنصر تنش و نه ضامن حفظ و ثبات منطقه می‌دانند.   این گزارش با تاکید بر ناتوانی شش کشور حاضر در ائتلاف امنیت دریایی آمریکا شامل انگلیس، عربستان، امارات، بحرین، استرالیا و آلبانی در کنار آمریکا در حفظ امنیت دریایی گفت: بیشتر این کشورها به استثنای آمریکا و انگلیس از یک نیروی دریایی فعال و قوی برخوردار نیستند یعنی اصلا آلبانی، بحرین، امارات و عربستان ناوگان دریایی ندارند.   نویسنده در عین حال تاکید کرد: این در حالی است که ابزارهای بازدارندگی دریایی ایران بسیار کارآمد است، به خصوص موشک‌ها و زیردریایی‌های بومی و همچنین صدها قایق دریایی کوچک و بزرگ که قادر به ویران کردن کشتی‌های متجاوز بدون رهگیری توسط رادار هستند.   رای الیوم ضمن طرح این پرسش که چرا کشورهایی نظیر فرانسه، آلمان، بلژیک، چین و هند که کشتی‌ها و نفتکش‌های آنها به وفور در آب‌های خلیج فارس تردد دارند به این ائتلاف ملحق نشده‌اند در حالی که تا قبل از این در همه جنگ‌های آمریکا یا بیشتر آن شریک بوده‌اند، افزود: جواب آن ساده است. این آمریکا بوده که با عقب نشینی از توافق هسته‌ای ایران عامل همه این تنش‌ها و تهدید امنیت و ثبات در منطقه و دنیاست.   نویسنده ماجرای توقیف دو کشتی انگلیسی در پاسخ به توقیف نفتکش ایرانی در جبل طارق را تجربیاتی موید سخنان خود درباره قدرت دریایی ایران و انفعال آمریکا دانست و گفت: قایق‌های ایرانی دو کشتی انگلیسی را از وسط کشتی‌های آمریکایی توقیف کردند و آمریکا برای ممانعت از این اتفاق کاری نکرد و خطرناک‌تر اینکه ترامپ اعلام کرد که  آمریکا فقط از کشتی‌های آمریکایی حفاظت می‌کند. به گفته نویسنده وقتی ناوهای هواپیمابر و بخش اعظم کشتی‌های آمریکایی به دریای عرب گریخته‌اند و مسافت هشتصد کیلومتری را از آب‌های خلیج (فارس) فاصله گرفتند تا در تیررس موشک‌های ایرانی نباشد آن وقت این ناوها چگونه می‌خواهند محافظ نفتکش‌ها و کشتی‌های تجاری در آب‌های خلیج (فارس) و تنگه هرمز باشند؟   رای الیوم همه آنچه مربوط به تشکیل ائتلاف دریایی آمریکا در خلیج فارس است را در راستای باج‌خواهی‌های آمریکا از سه کشور عربی اصلی حاضر در این ائتلاف یعنی عربستان، امارات و بحرین خواند و گفت: حضور این کشورها در ائتلاف با هدف تامین مالی آن و یا سوخت‌رسانی به کشتی‌های ائتلاف یا کمک‌های پولی و غیرپولی به آن است.   این نشریه همچنین نوشت: ترامپ در گروکشی از عرب‌ها خیلی حرفه‌ای است و تجربه بالایی دارد؛ بدون اینکه بهای هنگفتی از آنها نگرفته باشد کاری برای به اصطلاح حفاظت از آنها انجام نمی‌دهد.   انتهای پیام/</p>
    </article>
  </body>
</html>