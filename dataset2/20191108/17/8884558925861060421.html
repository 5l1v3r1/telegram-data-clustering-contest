<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/mornar-zaradi-navijaskega-napada-na-igralca-olimpi"/>
    <meta property="og:site_name" content="Primorske novice"/>
    <meta property="article:published_time" content="2019-11-08T17:37:37+00:00"/>
    <meta property="og:title" content="Mornar zaradi navijaškega napada na igralca Olimpije pred praznimi tribunami"/>
    <meta property="og:description" content="Disciplinski sodnik košarkarske lige Aba je z zaprtjem tribun in denarno kaznijo sankcioniral črnogorsko moštvo Mornar zaradi dogodkov na tekmi s Cedevito Olimpijo preteklo soboto v Baru, ko je navijač napadel Olimpijinega igralca Ryana Boatrighta."/>
  </head>
  <body>
    <article>
      <h1>Mornar zaradi navijaškega napada na igralca Olimpije pred praznimi tribunami</h1>
      <address><time datetime="2019-11-08T17:37:37+00:00">08 Nov 2019, 17:37</time> by <a rel="author">STA</a></address>
      <p>
        <b>Disciplinski sodnik košarkarske lige Aba je z zaprtjem tribun in denarno kaznijo sankcioniral črnogorsko moštvo Mornar zaradi dogodkov na tekmi s Cedevito Olimpijo preteklo soboto v Baru, ko je navijač napadel Olimpijinega igralca Ryana Boatrighta.</b>
      </p>
      <figure>
        <img src="https://static.primorske.si/foto/highres/gnweb/718964_110825-00294270s1c.jpg"/>
        <figcaption>Foto: STA</figcaption>
      </figure>
      <p><b>BAR</b> &gt; Disciplinski sodnik lige <b>Saša Pavličić-Bekić</b> je zaradi navijaškega izpada Mornarju naložil kazen ene tekme igranja pred praznimi tribunami in dodatne tekme pred prazno navijaško tribuno v dvorani Topolica. Črnogorski klub bo moral plačati še 20.000 evrov kazni, je sporočila liga Aba.</p>
      <p>Incident se je zgodil v zadnjih sekundah tekme, ko je po doseženem košu <b>Ryana Boatrighta</b> eden izmed domačih navijačev pritekel na igrišče in poskušal obračunati z igralcem ljubljanskega kluba.</p>
      <p>Zaradi incidenta je sledila večminutna prekinitev tekme, sodniki pa so pred zaključkom odredili izpraznitev navijaške tribune.</p>
      <p>Mornar bo zaradi kazni moral naslednjo domačo tekmo proti Zadru v nedeljo, 17. novembra, odigrati pred praznimi tribunami. Izjema bo VIP tribuna, kjer bo dovoljenih največ sto gledalcev.</p>
      <p>Konec meseca bo Mornar na Črnogorskem derbiju z Budućnostjo zaradi kazni igral še pred prazno navijaško tribuno.</p>
    </article>
  </body>
</html>