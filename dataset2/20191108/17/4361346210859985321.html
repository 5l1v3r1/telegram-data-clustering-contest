<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/irritalt-szemet-dorzsolni-kezdte-majd-fergeket-szedett-ki-belole/186189"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T17:30:00+00:00"/>
    <meta property="og:title" content="Irritált szemét dörzsölni kezdte, majd férgeket szedett ki belőle"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Irritált szemét dörzsölni kezdte, majd férgeket szedett ki belőle</mark>
      </h1>
      <address><time datetime="2019-11-08T17:30:00+00:00">08 Nov 2019, 17:30</time> by <a rel="author">Bors</a></address>
      <p>Új fertőzés gyanújára ad okot egy nemrég történt eset, amely egyszerű szemirritáltsággal kezdődött.</p>
      <p>Egy 68 éves kaliforniai nő megpróbálta szemcseppel orvosolni irritált szemeit, mire feltűnt, hogy egy körülbelül másfél centis féreg tekereg szemgolyójában. A nő kivette a parazitát, ám ekkor feltűnt neki egy második is. Miután azt is eltávolította, orvoshoz fordult, ahol előkerült egy harmadik féreg is, sőt, kiderült, a férgek tele is petézték a nő szemét.</p>
      <figure>
        <img src="http://media.borsonline.hu/cikk/20/191756/big-lead/650x360/2018069_pexels-photo-1766002.jpg"/>
        <figcaption>Képünk illusztráció © Pexels</figcaption>
      </figure>
      <p>Vizsgálat után kiderült, hogy a nő szemébe a Thelazia gulosa nevű parazita fészkelte be magát – erről a fonalféregről eddig úgy tudták, csak szarvasmarhákat fertőz. A nő esete volt a második, hogy emberi szervezetben fordult elő: 2016-ban egy 26 éves oregoni nő ugyanígy járt.</p>
      <p>A két eset bizonyíték lehet arra, hogy az emberek is gazdatestté válhatnak az eddig állatiként ismert fertőző betegség számára. A Thelezia gulosa nevű fonalféreg már az 1940-es évek óta jelen van az Egyesült Államokban, ám egyelőre nem tisztázott, hogyan lehetséges az emberre való terjedése.</p>
      <p>Az orvosi jelentés szerint a nő feltehetőleg Nebraska és Kalifornia környékén fertőződhetett meg, amikor egy légyraj közepébe futott. Ekkor ugyanis véletlenül a szájába és a szemébe is beleszálltak a legyek.</p>
      <p>A nő egyébként nem igényelt különleges kezelést: rendszeres szemcseppentés mellett kigyógyult a fertőzésből.</p>
      <p>(<a href="https://www.dailystar.co.uk/news/world-news/woman-finds-parasitic-worms-crawling-20835227">via</a>)</p>
    </article>
  </body>
</html>