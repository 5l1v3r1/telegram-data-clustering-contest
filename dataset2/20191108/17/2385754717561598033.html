<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596439/yp-ergasias-melima-mas-i-eksasfalisi-prosvasis-ton-amea"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T17:18:00+00:00"/>
    <meta property="og:title" content="Υπ. Εργασίας: Μέλημα μας η εξασφάλιση πρόσβασης των ΑμεΑ"/>
    <meta property="og:description" content="Πρώτιστο μέλημα του Υπουργείου Εργασίας, Πρόνοιας και Κοινωνικών Ασφαλίσεων είναι η εξασφάλιση πρόσβασης των ατόμων με αναπηρία σε κατάλληλες υπηρεσίες και..."/>
  </head>
  <body>
    <article>
      <h1>Υπ. Εργασίας: Μέλημα μας η εξασφάλιση πρόσβασης των ΑμεΑ</h1>
      <address><time datetime="2019-11-08T17:18:00+00:00">08 Nov 2019, 17:18</time> by <a rel="author">SigmaLive</a></address>
      <p>Πρώτιστο μέλημα του Υπουργείου Εργασίας, Πρόνοιας και Κοινωνικών Ασφαλίσεων είναι η εξασφάλιση πρόσβασης των ατόμων με αναπηρία σε κατάλληλες υπηρεσίες και εξειδικευμένες δομές, προάγοντας τα δικαιώματα τους, ανέφερε σήμερα η αρμόδια Υπουργός, Ζέτα Αιμιλιανίδου, η οποία τέλεσε τα εγκαίνια του Πρότυπου Κέντρου Ημέρας "Αικατερίνειο", στην Λεμεσό.</p>
      <p>Στο χαιρετισμό της, η κ.Αιμιλιανίδου συνεχάρη τα μέλη του Διοικητικού Συμβουλίου του Συνδέσμου Γονέων και Φίλων Παιδιών με Ειδικές Ανάγκες Λεμεσού, για την εθελοντική και ανιδιοτελή προσφορά τους και σημείωσε ότι το νέο αυτό Κέντρο Ημέρας "αποδεικνύει ότι η συνεργασία κράτους με εθελοντές και τις Μη Κυβερνητικές Οργανώσεις φέρνει τα καλύτερα αποτελέσματα".</p>
      <p>"Ο ρόλος των Μη Κυβερνητικών Οργανώσεων διευρύνεται σε όλο το φάσμα της κοινωνικής ζωής και έχει μετατραπεί σε ένα οργανωμένο σύστημα κοινωνικής προσφοράς, που η συμβολή τους μαζί με το κράτος στην αντιμετώπιση των κοινωνικών προβλημάτων, σε τοπικό επίπεδο, είναι αδιαμφισβήτητα πολύ σημαντική", συμπλήρωσε.</p>
      <p>Την ίδια ώρα, τόνισε ότι πρώτιστο μέλημα του Υπουργείου Εργασίας, Πρόνοιας και Κοινωνικών Ασφαλίσεων είναι η εξασφάλιση πρόσβασης των ατόμων με αναπηρία σε κατάλληλες υπηρεσίες και εξειδικευμένες δομές, προάγοντας τα δικαιώματα τους και υπέδειξε ότι τα προγράμματα αυτά λαμβάνουν την ανάλογη οικονομική στήριξη από το Κράτος, μέσω του Σχεδίου Κρατικών Ενισχύσεων Ήσσονος Σημασίας, που εφαρμόζει το Υπουργείο.</p>
      <p>Στο πλαίσιο αυτό, συνέχισε, στηρίζεται και το πολύτιμο έργο του Συνδέσμου Γονέων και Φίλων Παιδιών με Ειδικές Ανάγκες Λεμεσού, ο οποίος το 2018 έλαβε κρατική ενίσχυση ύψους €68.000 για την λειτουργία των δύο προγραμμάτων διημερεύουσας φροντίδας ενηλίκων ατόμων με αναπηρίες, καθώς επίσης και ποσό ύψους €46.000 για κάλυψη μέρους των οικοδομικών εργασιών του Κέντρου Ημέρας "Αικατερίνειο".</p>
      <p>Η Υπουργός ανέφερε δε ότι και τα δύο προγράμματα, "Το Σπίτι του Μάριου" και το "Αικατερίνειο", δίνουν λύσεις στα άτομα με αναπηρίες που χρειάζεται να περάσουν δημιουργικά την ημέρα τους σε ένα ευχάριστο περιβάλλον που τους παρέχει ταυτόχρονα προστασία και φροντίδα, αλλά και λύσεις στους γονείς που χρειάζεται να εξεύρουν κατάλληλο περιβάλλον για την φροντίδα των παιδιών τους. </p>
      <p>Επιπρόσθετα, είπε, "αφουγκραστήκαμε τις ανησυχίες των γονιών για τη συνολική διαβίωση των παιδιών τους όταν αυτοί δεν θα είναι σε θέση πια να τα φροντίζουν" και σημείωσε ότι αποτελεί υποχρέωση του κράτους να φροντίσει για την αξιοπρεπή και ασφαλή διαβίωση των ατόμων με αναπηρία, όταν δεν υπάρχει επαρκές προστατευτικό οικογενειακό περιβάλλον για να τα υποστηρίξει πάνω σε 24ωρη βάση.</p>
      <p>Υπενθύμισε δε την απόφαση του Υπουργικού Συμβουλίου για δημιουργία δέκα νέων κατοικιών στην κοινότητα οικογενειακού τύπου, από τις οποίες οι επτά αφορούν την ένταξη μέχρι 35 ατόμων με νοητική αναπηρία. Συγκεκριμένα, ανέφερε ότι ολοκληρώθηκαν ήδη όλες οι διαδικασίες με δημόσιο διαγωνισμό και ανατίθεται εντός των ημερών στους επιτυχόντες προσφοροδότες, για να ξεκινήσουν την οργάνωση των νέων κατοικιών.</p>
      <p>Τέλος, διαβεβαίωσε για την στήριξη και συμπαράσταση της ίδιας και των αρμοδίων τμημάτων του Υπουργείου της, στο έργο που επιτελείται από τον Σύνδεσμο Γονέων και Φίλων Παιδιών με Ειδικές Ανάγκες Λεμεσού</p>
      <p>KYΠΕ</p>
    </article>
  </body>
</html>