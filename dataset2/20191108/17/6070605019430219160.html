<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Valverde-No-pateixo-carrec-recolzat_0_2340366128.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T17:04:37+00:00"/>
    <meta property="og:title" content="Valverde: &quot;No pateixo pel meu càrrec, sempre he sentit que tenia suport&quot;"/>
    <meta property="og:description" content="El tècnic del Barça ha analitzat el partit de Lliga contra el Celta"/>
  </head>
  <body>
    <article>
      <h1>Valverde: "No pateixo pel meu càrrec, sempre he sentit que tenia suport"</h1>
      <h2>El tècnic del Barça ha analitzat el partit de Lliga contra el Celta</h2>
      <address>
        <time datetime="2019-11-08T17:04:37+00:00">08 Nov 2019, 17:04</time>
      </address>
      <p>Ernesto Valverde viu la visita del Celta com un partit important, però no com una final. L'entrenador ha acceptat que els tres punts en joc tenen una dimensió especial, per aspiracions pròpies i la condició d'equip en crisi dels gallecs. "El Celta travessa una situació difícil. Formen part de la part baixa de la classificació i era una mica inesperat. És un equip que té grans jugadors, no és normal que portin pocs gols amb Rafinha, Denis, Aspas o Mina. Aniran sortint d'aquesta part baixa a mesura que guanyin confiança i puguin mostrar el seu talent", ha comentat.</p>
      <p>El focus estarà en la versió que oferiran els blaugranes al Camp Nou. "El que necessitem és una victòria. Venim de perdre el partit del Llevant en sis minuts. És veritat, necessitem una victòria per tornar al camí de la victòria i de sumar 3 punts. Nosaltres som conscients de què suposa perdre en aquest club i que necessitem els tres punts per mantenir el liderat. Entengui o no la situació, les coses són com són. Si el partit de l'altre dia l'haguéssim gestionat millor, tothom estaria més tranquil. En el descans vam corregir coses i durant la segona part vam estar millor. Hem d'acceptar les coses. Si m'haguessis fet aquesta pregunta fa una setmana, la roda de premsa hauria sigut una autopista. La situació pot canviar, positivament o no", ha comentat.</p>
      <p>"És important guanyar demà per tot. Portem dos partits encadenant empats i derrotes. Això genera inestabilitat a l'entorn. A vegades ens fem ressò de la gent que vol que ens desequilibrem. Hem de mantenir el pols i fer-nos forts. No és la primera vegada. Sempre ho hem sabut fer bé i espero que tornem a fer-ho. Hem sumat tres derrotes en poques setmanes. Són les mateixes que les de la temporada passada. El més normal és que les Lligues siguin ajustades, no com els últims anys. Hem travessat diferents ratxes amb poc marge de temps. Hi ha hagut moments en què rebíem molts gols, després no. No ho sé. Crec que hem de tenir paciència", ha insistit.</p>
      <p>Valverde no pateix pel seu càrrec com a director d'orquestra del Barça. "No em preocupa la meva situació. L'altre dia vaig estar dinant amb el president. Sempre m'he sentit respectat i que tenia suport, mai he tingut problemes en aquest sentit", ha assegurat. El tècnic ha defensat la planificació esportiva de la temporada, amb sessions de dos dies per preparar els partits. "El dia de l'Slavia de Praga vam preparar el partit amb dos dies, perquè no en teníem més. És una tònica habitual de la temporada, com en el cas d'aquest jornada. Les setmanes tenen set dies i hi ha dos dies de partits. El calendari és com és. No sé si el calendari xinès tindrà més dies per setmana".</p>
      <p>L'ex de l'Athletic Club, entre d'altres, ha verbalitzat la situació del binomi Messi-Griezmann: "Se li dona massa importància. Està acostumat a un tipus de joc molt diferent del nostre. He jugat moltes vegades contra l'Atlètic i els jugadors, quan recuperem, comencen a córrer cap a la porteria rival, per fer la passada o fer trajectòria. Nosaltres madurem una mica més la jugada. És qüestió de perfilar els 'timings' de les jugades. Griezmann és un futbolista molt generós. Tots ens hem d'acostumar a tots. No és una situació senzilla. Neymar tampoc ho va tenir fàcil en la seva primera temporada", ha dit.</p>
      <p>També ha analitzat el moment de Júnior Firpo, que podria tornar a la convocatòria després de ser l'home descartat en els dos partits de l'última setmana: "Júnior em convenç, i possiblement sigui un partit perquè tingui la seva oportunitat. Estem contents amb ell, però per circumstàncies he apostat per altres futbolistes en els últims partits. He de ser sincer amb mi mateix i creia que una altra opció ens podia aportar més coses". Valverde, que intenta no fer declaracions lapidàries, s'ha mostrat en contra de l'opció de disputar el clàssic contra el Madrid al migdia: "No entendria que es disputés un clàssic entre setmana a les 13 hores. És bo que ens puguin seguir en països de l'estranger, però seria encara millor que no ens oblidéssim de la gent d'aquí", ha explicat.</p>
    </article>
  </body>
</html>