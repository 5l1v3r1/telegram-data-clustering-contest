<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/us-george-kent-diplomat-testified-that-giuliani-putin-orban-poisoned-trump-views-ukraine"/>
    <meta property="og:site_name" content="euronews"/>
    <meta property="article:published_time" content="2019-11-08T17:06:35+00:00"/>
    <meta property="og:title" content="دیپلمات ارشد آمریکایی: پوتین و اوربان ترامپ را به اوکراین بدبین کردند"/>
    <meta property="og:description" content="رؤسای جمهوری روسیه و مجارستان و نیز رودی جولیانی، وکیل شخصی ترامپ، «در شکل دادن به ذهنیت او در مورد ولودیمیر زلنسکی نقش داشته‌اند»."/>
  </head>
  <body>
    <article>
      <h1>دیپلمات ارشد آمریکایی: پوتین و اوربان ترامپ را به اوکراین بدبین کردند</h1>
      <address><time datetime="2019-11-08T17:06:35+00:00">08 Nov 2019, 17:06</time> by <a rel="author">یورونیوز فارسی </a></address>
      <p>یک دیپلمات ارشد آمریکایی به اعضای کنگره گفت که در جریان مکالمه دونالد ترامپ، رئيس جمهوری آمریکا با ولادیمیر پوتین، رئیس جمهوری روسیه و ویکتور اوربان، نخست وزیر مجارستان درباره موضوع رئیس جمهوری اوکراین بوده است.</p>
      <p>به گزارش شبکه خبری ان‌بی‌سی، جرج کنت دستیار ارشد در بخش اروپای وزارت امور خارجه آمریکا به نمایندگان پیگیر استیضاح ترامپ گفت که رؤسای جمهوری روسیه و مجارستان و نیز رودی جولیانی، وکیل شخصی ترامپ، «در شکل دادن به ذهنیت او در مورد ولودیمیر زلنسکی نقش داشته‌اند». به گفته او هدف دو رهبر خارجی از طرح موضوع اوکراین در مکالمه با ترامپ، در واقع تغییر دادن «نظر بسیار مثبت» او به «نظر منفی» پس از نخستین دیدارش با رئیس جمهوری اوکراین در یکم اردیبهشت گذشته در کاخ سفید بوده است.</p>
      <p>دونالد ترامپ در تاریخ ۱۳ اردیبهشت گذشته تلفنی با پوتین گفتگو کرد و ویکتور اوربان در تاریخ ۲۳ همان ماه میهمان او در کاخ سفید بود.</p>
      <p>کنت در نشستی در پشت درهای بسته با نمایندگان دموکرات، شهادت داده است که فیونا هیل، بالاترین مقام کاخ سفید در بخش روابط با اروپا محتوای مکالمه‌های ترامپ با رهبران روسیه و مجارستان را با او در میان گذاشته است. او در این زمینه به گروه نمایندگان کنگره گفت: «فیونا به من گفت که پوتین و اوربان با لحن و رویکرد مشابهی با ترامپ صحبت کرده‌ و هر دو اوکراین را منفی و فاسد نشان داده و گفته‌اند که زلنسکی اسیر دست الیگارش‌هاست. آنها به ویژه از یکی از اولیگارش‌ها یعنی کولومویسکی سخن گفته‌اند تا به این وسیله تصویر دلخواه خود را از اوکراین و شخص زلنسکی القا کنند.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/03/us-president-trump-says-he-wants-ukraine-president-zelenskiy-to-visit-the-white-house">ترامپ: دوست دارم زلنسکی را به کاخ سفید دعوت کنم</a>
        </li>
        <li>
          <a href="https://farsi.euronews.com/2019/10/09/reaction-trump-refusal-cooperate-impeachment-you-are-not-above-the-law-pelosi-carter">واکنش‌‌ها به عدم همکاری ترامپ با کمیته تحقیقات: شما فراتر از قانون نیستید</a>
        </li>
        <li>
          <a href="https://farsi.euronews.com/2019/10/31/donald-trump-impeachment-resolution-voted-in-the-house-of-representatives">واکنش تند ترامپ به قطعنامه رسمی شدن تحقیقات استیضاح خود</a>
        </li>
        <li>
          <a href="https://farsi.euronews.com/2019/11/06/trump-impeachment-from-opening-public-hearings-to-changing-positons-of-key-witness">استیضاح ترامپ؛ از آغاز جلسات علنی استماع تا تغییر موضع یک شاهد کلیدی</a>
        </li>
      </ul>
      <p>ایهور کولومویسکی یک تاجر بزرگ اوکراینی است که از پیش از روی کار آمدن زلینسکی تا کنون با او روابط شخصی نزدیکی داشته است. مخالفان زلنسکی همواره از پیوند او با این تاجر ثروتمند انتقاد می‌کنند.</p>
      <p>جرج کنت گفته است که هدف روسیه و مجارستان از ایجاد بدبینی به دولت اوکراین در نزد ترامپ «بسیار روشن» است. به گفته او، پوتین استقلال و اقتدار اوکراین در منطقه را برنمی‌تابد و اوربان ملی‌گرا در هوای ساختن «مجارستان بزرگ» با شرکت مجاری‌تبارهای ساکن اوکراین است که به گفته او شمار آنها به ۱۳۰ هزار نفر می‌رسد.</p>
      <h3>کارزار «سراسر دروغ» علیه سفیر آمریکا در اوکراین</h3>
      <p>کنت درباره نقش وکیل ترامپ در این ماجرا نیز گفته است که او کارزاری از اخبار «سراسر دروغ» را علیه ماری یووانوویچ، سفیر پیشین آمریکا در کی‌یف رهبری می‌کرده است.</p>
      <p>خبرگزاری رویترز از قول این دیپلمات ارشد آمریکایی می‌نویسد که رودی جولیانی به او گفته سرش را پایین بیندازد و چیزی نگوید. رویترز می‌افزاید که رودی جولیانی در میانه تمرکز هیئت نمایندگان مأمور تحقیق در زمینه استیضاح ترامپ قرار دارد و تنها جرج کنت در سخنان خود ۷۳ بار از او نام برده است.</p>
      <p>ماری یووانوویچ، سفیر پیشین آمریکا در کی‌یف در پی انتشار اخباری در مورد مخالفتش با سیاست‌های ترامپ و طرح انتقادهای در مورد مکالمه جنجالی ترامپ با زلنسکی، از این سمت برکنار و به واشنگتن فراخوانده شد. او حدود یک ماه پیش با حضور در برابر نمایندگان پیگیر استیضاح ترامپ به عنوان شاهد پرونده مکالمه رؤسای جمهوری آمریکا و اوکراین گفت دلیلی برای برکناری‌اش وجود نداشته چون سخنان و اقدام‌های او با سیاست‌های کاخ سفید غیرهمسو نبوده است.</p>
      <p>دونالد ترامپ از سوی منتقدان دموکرات متهم شده است که در یک مکالمه تلفنی با همتای اوکراینی خود از او خواسته است تا در مورد فعالیت‌های بازرگانی پسر جو بایدن، رقیب سیاسی‌اش از حزب دموکرات تحقیق کند.</p>
      <p>این موضوع که بعدا به «اوکراین گیت» معروف شد، جنجال فراوانی در آمریکا به پا کرد و گروه زیادی از نماینگان کنگره به ویژه از حزب دموکرات خواستار استیضاح دونالد ترامپ شدند. یک هیئت ویژه از نمایندگان دموکرات مأمور شنیدن شهادت افراد مختلف در پیوند با این پرونده شده است.</p>
    </article>
  </body>
</html>