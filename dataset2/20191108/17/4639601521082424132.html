<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/metopiki-sygkrousi-maksimou-syriza-gia-tous-forous-sti-mesaia-taksi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T17:19:13+00:00"/>
    <meta property="og:title" content="Μετωπική σύγκρουση Μαξίμου – ΣΥΡΙΖΑ για τους φόρους στη μεσαία τάξη"/>
    <meta property="og:description" content="Κόπτεται -όψιμα- ο ΣΥΡΙΖΑ για τα φορολογικά βάρη στη μεσαία τάξη. Σε ανακοίνωσή του βάλει κατά της κυβέρνησης με αφορμή το φορολογικό νομοσχέδιο. Σκληρή απάντηση από το Μέγαρο Μαξίμου."/>
  </head>
  <body>
    <article>
      <h1>Μετωπική σύγκρουση Μαξίμου – ΣΥΡΙΖΑ για τους φόρους στη μεσαία τάξη</h1>
      <h2>Κόπτεται -όψιμα- ο ΣΥΡΙΖΑ για τα φορολογικά βάρη στη μεσαία τάξη. Σε ανακοίνωσή του βάλει κατά της κυβέρνησης με αφορμή το φορολογικό νομοσχέδιο. Σκληρή απάντηση από το Μέγαρο Μαξίμου.</h2>
      <address><time datetime="2019-11-08T17:19:13+00:00">08 Nov 2019, 17:19</time> by <a rel="author">ΤοΒΗΜΑ Team</a></address>
      <p>Κόπτεται -όψιμα- ο ΣΥΡΙΖΑ για τα φορολογικά βάρη στη μεσαία τάξη. Σε ανακοίνωσή του βάλει κατά της κυβέρνησης με αφορμή το φορολογικό νομοσχέδιο.</p>
      <p>Σκληρή απάντηση έδωσε το Μέγαρο Μαξίμου.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <h3>ΣΥΡΙΖΑ: Κερδισμένες οι επιχειρήσεις</h3>
      <p>Μεταξύ άλλων, ο ΣΥΡΙΖΑ ανέφερε ότι με το φορολογικό ν/σ  που έθεσε σε διαβούλευση η κυβέρνηση της ΝΔ οι μεγάλοι κερδισμένοι είναι οι μεγάλες κερδοφόρες επιχειρήσεις και τα ατομικά εισοδήματα πάνω από 100.000 ευρώ ετησίως, που τα δηλώνουν λιγότερο από το 1% των φορολογούμενων.</p>
      <p>«Οι ελπίδες των μεσαίων στρωμάτων για ελαφρύνσεις διαψεύδονται οικτρά. Οι μειώσεις από 2 έως 20 ευρώ το μήνα για τους συνταξιούχους και τους μισθωτούς, όπως και οι λίγο μεγαλύτερες μειώσεις για τους ελεύθερους επαγγελματίες, έχουν ήδη εξανεμιστεί από τις αυξήσεις στη ΔΕΗ, από τον τριπλασιασμό των αναγκαίων ηλεκτρονικών συναλλαγών και από την αύξηση του ΕΝΦΙΑ το 2020 κατά 140 εκατομμύρια ευρώ» τονίζεται.</p>
      <p>Όπως αναφέρει η Κουμουνδούρου, η νεοφιλελεύθερη εμμονή της κυβέρνησης να δίνει πολλά στους λίγους και λίγα στους πολλούς, αλλά και η απόφασή της να παραπέμψει στις καλένδες τη διαπραγμάτευση για μείωση του ελλείμματος και να μην χρησιμοποιήσει τον εγγυητικό λογαριασμό της κυβέρνησης ΣΥΡΙΖΑ που πετυχαίνει τη μείωση αυτή, δεν επιτρέπουν τις αναγκαίες ελαφρύνσεις των μεσαίων στρωμάτων.</p>
      <p>Στο πλαίσιο αυτό, τονίζει ότι «έτσι ακυρώνονται τα θετικά μέτρα που είχε δρομολογήσει η κυβέρνηση ΣΥΡΙΖΑ για το 2020. Ακυρώνεται η μείωση της προκαταβολής φόρου, ακυρώνεται η κατάργηση της εισφοράς αλληλεγγύης έως 20.000 ευρώ και η δραστική μείωση για υψηλότερα εισοδήματα. Ακυρώνεται η μείωση του ΕΝΦΙΑ έως 50% για μικρομεσαίες ιδιοκτησίες. Ακυρώνεται η μείωση του ΦΠΑ από 13% σε 11%».</p>
      <h4>Μαξίμου: Ο Τσίπρας κινδυνολογούσε αλλά τα πράγματα πηγαίνουν καλύτερα</h4>
      <p>«Τα πράγματα αντί να πηγαίνουν προς το χειρότερο, όπως κινδυνολογούσε ο ΣΥΡΙΖΑ, πηγαίνουν συνεχώς προς το καλύτερο» σημειώνουν κυβερνητικοί κύκλοι, απαντώντας σε ανακοίνωση του κόμματος της αξιωματικής αντιπολίτευσης, το οποίο κατηγορούν για «παραμύθια» για «να καλύψει τα προεκλογικά του ψέματα και την μετεκλογική του αμηχανία».</p>
      <p>«Ο κ. Τσίπρας καλλιεργούσε προεκλογικά τον φόβο ότι αν κερδίσει η ΝΔ θα έρθει η καταστροφή: θα κόψει συντάξεις, επιδόματα και αφορολόγητο. Οι πολίτες είδαν να συμβαίνει το ακριβώς αντίθετο. Τα πράγματα αντί να πηγαίνουν προς το χειρότερο όπως κινδυνολογούσε ο ΣΥΡΙΖΑ, πηγαίνουν συνεχώς προς το καλύτερο» αναφέρουν κυβερνητικές πηγές και συνεχίζουν: «Σήμερα ο ΣΥΡΙΖΑ επιστρέφει στον «τόπο του εγκλήματος». Μιλάει στο όνομα της μεσαίας τάξης, την οποία ο ίδιος εξαθλίωσε με την πολιτική της υπερφορολόγησης και των υπερπλεονασμάτων. Κυβερνώντας με «ταξική μεροληψία», όπως παραδέχθηκε ο υπουργός του κ. Τσακαλώτος, ο οποίος θεωρούσε ως μεσαία τάξη μια τετραμελή οικογένεια με εισόδημα από 12.000 έως 18.000 ευρώ».</p>
      <p>Όπως επισημαίνουν οι ίδιοι κύκλοι, «με το νέο φορολογικό νομοσχέδιο της κυβέρνησης, για πρώτη φορά τα τελευταία χρόνια, αντί να αυξάνονται οι φόροι μειώνονται. Πολίτες, νοικοκυριά και επιχειρήσεις, θα πληρώσουν λιγότερα. Οι μισθωτοί και συνταξιούχοι της μεσαίας κατηγορίας εισοδήματος θα έχουν μείωση φόρου από 80 έως 200 ευρώ, ενώ οι ελεύθεροι επαγγελματίες θα έχουν μείωση φόρου 1.300 ευρώ. Έχει ήδη προηγηθεί η μείωση του ΕΝΦΙΑ, μεσοσταθμικά κατά 22% για το 2019. Και έπεται συνέχεια».</p>
      <p>Καταλήγοντας τονίζουν: «Η κυβέρνηση του Κυριάκου Μητσοτάκη, με σταθερότητα και συνέπεια υλοποιεί το πρόγραμμά της. Κι αφήνει στον ΣΥΡΙΖΑ τα παραμύθια για δήθεν εγγυοδοτικούς λογαριασμούς που ανακάλυψε μετεκλογικά για να καλύψει τα προεκλογικά του ψέματα και την μετεκλογική του αμηχανία».</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>