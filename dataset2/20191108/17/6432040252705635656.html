<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616581,Swiadczenia-500-dla-osob-niezdolnych-do-samodzielnej-egzystencji-to-nie-zawsze-500-zl.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-08T17:58:20+00:00"/>
    <meta property="og:title" content="Świadczenia 500+ dla osób niezdolnych do samodzielnej egzystencji to nie zawsze 500 zł"/>
    <meta property="og:description" content="Do 25 października w województwie warmińsko-mazurskim wnioski o 500+ dla niesamodzielnych złożyło prawie 15 tys. osób. To prawie połowa szacunkowej liczby uprawnionych do tego świadczenia. Blisko 5 tys. wnioskodawców już dostało pozytywne decyzje. I część z nich już w październiku mogła cieszyć się wpłatami. Ale nie wszyscy dostaną 500 zł. Dlaczego?"/>
  </head>
  <body>
    <article>
      <h1>Świadczenia 500+ dla osób niezdolnych do samodzielnej egzystencji to nie zawsze 500 zł</h1>
      <address>
        <time datetime="2019-11-08T17:58:20+00:00">08 Nov 2019, 17:58</time>
      </address>
      <p>
        <b>Do 25 października w województwie warmińsko-mazurskim wnioski o 500+ dla niesamodzielnych złożyło prawie 15 tys. osób. To prawie połowa szacunkowej liczby uprawnionych do tego świadczenia. Blisko 5 tys. wnioskodawców już dostało pozytywne decyzje. I część z nich już w październiku mogła cieszyć się wpłatami. Ale nie wszyscy dostaną 500 zł. Dlaczego?</b>
      </p>
      <p>Z dotychczas złożonych wniosków o to świadczenie wynika, że częściej występują o nie kobiety (62proc. wnioskujących). Jeśli chodzi o strukturę wiekową to najwięcej formularzy ESUN wpływa od osób w wieku 60 lat - 74 lata drugą liczbą grupę wnioskodawców stanowią osoby 75 lat i więcej W naszym województwie wśród wnioskodawców jest też 7 obcokrajowców.<br/><br/>Przypomnijmy, świadczenie 500+ dla niesamodzielnych jest adresowane do osób, które ukończyły 18 lat, mieszkają na terytorium Polski, są niezdolne do samodzielnej egzystencji, a łączna wysokość dotychczasowych świadczeń pieniężnych finansowanych ze środków publicznych nie może przekraczać kwoty 1 600 zł brutto. Przekroczenie tego kryterium dochodowego to w 80 proc. przyczyna wydania decyzji odmawiającej świadczenie. <br/><br/><b>Nie zawsze będzie to 500 zł</b><br/><br/>- Należy pamiętać o tym, że nie zawsze świadczenie uzupełniające będzie przysługiwało w wysokości 500 zł. <b>W takiej maksymalnej wysokości świadczenie otrzyma osoba, która poza spełnieniem innych warunków przewidzianymi w przepisach, spełni także kryterium dochodowe, tzn. łączna kwota tego świadczenia i innych świadczeń finansowanych ze środków publicznych, które otrzymuje, nie może przekracza 1600 zł.</b> Na przykład: osoba, która ma emeryturę w wysokości 1400 zł brutto, uzyska świadczenie uzupełniające w kwocie 200 zł. Z dotychczas złożonych wniosków w śląskich oddziałach ZUS wynika, że najwięcej osób otrzyma świadczenie w pełnej wysokości, czyli 500 zł. Ale mamy też w dwudziestu jeden przypadkach wypłaty, które nie przekroczą 10 zł. Są też takie w wysokości nieco ponad 3 zł, czy 1 zł, a nawet 40 groszy - mówi Anna Ilukiewicz, regionalny rzecznik prasowy ZUS województwa warmińsko-mazurskiego. <br/><br/><b>Konieczny wniosek</b><br/><br/>Aby otrzymać świadczenie uzupełniające dla osób niezdolnych do samodzielnej egzystencji należy przede wszystkim złożyć wniosek – formularz ESUN, który jest dostępny na stronie internetowej, a także w każdej placówce ZUS. Wniosek może złożyć sam zainteresowany lub jego przedstawiciel ustawowy, pełnomocnik bądź opiekun faktyczny. Wniosek można też złożyć elektronicznie poprzez Platformę Usług Elektronicznych ZUS. Wystarczy mieć założone konto na PUE i dysponować certyfikatem kwalifikowanym lub darmowym profilem zaufanym ePUAP.<br/><br/>Jeśli wnioskodawca nie posiada orzeczenia potwierdzającego niezdolność do samodzielnej egzystencji albo upłynął okres, na który zostało ono wydane, to do wniosku o to świadczenie powinna dołączyć zaświadczenie o stanie zdrowia wydane przez lekarza, pod którego opieką się znajduje oraz – jeśli posiada – dokumentację medyczną i inne dokumenty, które mają znaczenie przy orzekaniu o niezdolności do samodzielnej egzystencji. <b>Samo orzeczenie o stopniu niepełnosprawności, nawet znacznym, nie jest dokumentem równoważnym z orzeczeniem o niezdolności do samodzielnej egzystencji. </b>Właściwe orzeczenie musi mieć każdy, również osoby po 75. roku życia, którym z racji wieku ZUS z urzędu przyznał dodatek pielęgnacyjny do emerytury lub renty.<br/><br/>- Jeśli mamy trudności w pozyskaniu od lekarzy zaświadczeń o stanie zdrowia to ZUS nie będzie wymagał tego dokumentu. Poprosimy osobę składającą wniosek o świadczenie uzupełniające o wypełnienie dodatkowego formularza OL-9A (informacji o miejscach leczenia). Na podstawie tych informacji ZUS we własnym zakresie pozyska dokumentacje medyczną niezbędną do wydania orzeczenia – dodaje rzeczniczka.</p>
    </article>
  </body>
</html>