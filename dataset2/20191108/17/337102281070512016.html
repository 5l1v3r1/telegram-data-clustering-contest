<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D9%87-%D9%82%D8%A7%D8%B6%DB%8C-%D9%88-%DB%8C%DA%A9-%DA%A9%D8%A7%D8%B1%D9%85%D9%86%D8%AF-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191108/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-08T17:27:55+00:00"/>
    <meta property="og:title" content="سه قاضی و یک کارمند دستگاه قضایی افغانستان کشته شدند"/>
    <meta property="og:description" content="روز پنجشنبه ۱۷ عقرب/۷ نوامبر طالبان ۳ قاضی و یک مامور اجرایی دادگاه استیناف را در مسیر راه کابل-لوگر تیرباران کردند."/>
  </head>
  <body>
    <article>
      <h1>سه قاضی و یک کارمند دستگاه قضایی افغانستان کشته شدند</h1>
      <address><time datetime="2019-11-08T17:27:55+00:00">08 Nov 2019, 17:27</time> by <a rel="author">زکریا حسنی - کابل</a></address>
      <p>
        <b>روز پنجشنبه ۱۷ عقرب/۷ نوامبر طالبان ۳ قاضی و یک مامور اجرایی دادگاه استیناف را در مسیر راه کابل-لوگر تیرباران کردند.</b>
      </p>
      <p>عبدالله حسرت، سخنگوی والی پکتیا با تایید رویداد قتل ۳ قاضی می‌گوید که این افراد در مسیر بازگشت به کابل در شاهراه لوگر-کابل تیرباران شدند.</p>
      <p>نصرت رحیمی، سخنگوی وزارت داخله افغانستان نیز به رادیو بین‌المللی فرانسه می‌گوید که نخست این ۳ قاضی و یک کارمند اجرایی دادگاه استیناف از سوی طالبان از خودرو پایین می‌شوند و سپس تیرباران می‌شوند.</p>
      <p>وزارت داخله می‌گوید این رویداد حوالی ساعت ۱۲ ظهر روز پنجشنبه ۱۷ عقرب رخ داده است.</p>
      <p>در کنار این، مقام‌های محلی ولایت بغلان می‌گویند که به روز سه‌شنبه ۱۵ عقرب، عزیز احمد پنجشیری، یکی از استادان دانشگاه کابل نیز در بغلان مرکزی از سوی طالبان تیرباران شده است.</p>
      <p>به گفته‌ مقام‌های محلی، آقای پنجشیری از بغلان مرکزی به سوی ولایت کندز در شمال افغانستان در حرکت بود که در مسیر راه توسط افراد طالبان پایین شده و به قتل می‌رسد.</p>
      <p>این رویداد با واکنش‌های گسترده در افغانستان رو به رو شد. رییس جمهور غنی با محکوم کردن این رویداد گفته که آقای پنجشیری به تاریخ افغانستان، خدمت شایانی انجام داده و ده‌ها اثر علمی و تحقیقی به یادگار گذاشته است.</p>
      <p>ریاست اجرایی حکومت نیز در واکنش به این رویداد به عاملان آن تاخته و گفته که "تروریستان با شهید ساختن این چهره‌ی علمی و فرهنگی کشور، باری دیگر دشمنی‌شان را با علم، آگاهی و دانش به نمایش گذاشتند.</p>
      <p>برخلاف ادعای مقام‌های محلی بغلان، طالبان اما در اعلامیه‌ای مسوولیت این رویداد را نپذیرفته و گفته‌اند که قتل این استاد دانشگاه به هیج وجه نزد این گروه توجیه‌پذیر نیست.</p>
      <p>ذبیح‌الله مجاهد، سخنگوی گروه طالبان در پیوند به این رویداد در برگه توئیترش نوشته که استاد عزیز احمد پنجشیری هدف این گروه نبوده است.</p>
    </article>
  </body>
</html>