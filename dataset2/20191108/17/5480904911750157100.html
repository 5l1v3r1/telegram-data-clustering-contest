<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/labutak-se-v-brne-svezl-na-strese-tramvaje/1818868?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T17:29:00+00:00"/>
    <meta property="og:title" content="Labuťák se v Brně svezl na střeše tramvaje"/>
    <meta property="og:description" content="Brno - Labutí samec se dnes v Brně svezl na střeše jedné z tramvají dopravního podniku. Střechu vozu si zřejmě spletl s vodní plochou. Odchytili ho strážníci, uvedl v tiskové zprávě jejich mluvčí Pavel Šoba."/>
  </head>
  <body>
    <article>
      <h1>Labuťák se v Brně svezl na střeše tramvaje</h1>
      <address><time datetime="2019-11-08T17:29:00+00:00">08 Nov 2019, 17:29</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Labutí samec se dnes v Brně svezl na střeše jedné z tramvají dopravního podniku. Střechu vozu si zřejmě spletl s vodní plochou. Odchytili ho strážníci, uvedl v tiskové zprávě jejich mluvčí Pavel Šoba.</p>
      <p>Opeřenec ozvláštnil lidem cestu do zaměstnání či do školy ráno před 7:30 v blízkosti Mendlova náměstí. "Akrobatickým prvkem si jejich pozornost získal labutí samec, který před zastávkou Poříčí přistál na střeše tramvaje a několik desítek metrů se popovezl," uvedl mluvčí. Na světelné křižovatce pak využil chvíle, kdy tramvaj zastavila, slétl na silnici a přes dva jízdní pruhy si to nejkratší cestou namířil do blízkého parčíku.</p>
      <p>Mezitím už operační středisko městské policie přijalo několik telefonátů od kolemjdoucích, kteří na labuťáka upozornili. Na místo zamířil pracovník, který odchytává zvířata. Labutího samce opatrně lapil do odchytové sítě, a když se přesvědčil, že není zraněný, služebním vozidlem ho převezl k řece Svratce, kde ho vypustil.</p>
      <p>Video: Labuťák na tramvaji v Brně</p>
      <figure>
        <video src="https://i3.cn.cz/video/1573230526_2019-11-08-mhd-labut.mp4"/>
      </figure>
      <p>08.11.2019, 17:00, autor: Městská policie Brno, zdroj: PR</p>
      <p>"Labuť si při přistávání za snížené viditelnosti zřejmě spletla vodní plochu s podobně barevnou střechou dopravního prostředku," vysvětlil možný důvod neobvyklé ptačí jízdy Pavel Antonín z odchytové služby Městské policie Brno.</p>
    </article>
  </body>
</html>