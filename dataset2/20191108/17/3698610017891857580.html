<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/mizhnarodniy-sud-oon-viznav-priynyatnoyu-skargu-ukrayini-do-rf-schodo-terorizmu-v-donbasi-328982_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T17:01:00+00:00"/>
    <meta property="og:title" content="Міжнародний суд ООН визнав прийнятною скаргу України до РФ щодо тероризму в Донбасі"/>
    <meta property="og:description" content="Далі Суд може перейти до розгляду справи України проти Росії по суті."/>
  </head>
  <body>
    <article>
      <h1>Міжнародний суд ООН визнав прийнятною скаргу України до РФ щодо тероризму в Донбасі</h1>
      <h2>Далі Суд може перейти до розгляду справи України проти Росії по суті.</h2>
      <address>
        <time datetime="2019-11-08T17:01:00+00:00">08 Nov 2019, 17:01</time>
      </address>
      <p><a href="https://dt.ua/UKRAINE/sud-oon-8-listopada-ogolosit-rishennya-schodo-yurisdikciyi-pozovu-proti-rf-327039_.html"><b>Міжнародний суд ООН</b></a> визнав прийнятною скаргу у справі України проти Росії щодо порушення Москвою Міжнародної конвенції про боротьбу з фінансуванням тероризму. Рішення оголосили в штаб-квартирі Суду в Гаазі.</p>
      <p>Видання "<a href="https://www.eurointegration.com.ua/rus/news/2019/11/8/7102822/">Європейська правда</a>" пише, що Суд ООН виніс рішення щодо юрисдикції. Тепер можна застосувати тлумачення Міжнародної конвенції про боротьбу з фінансуванням тероризму щодо війни в Донецькій та Луганських областях.</p>
      <p>Далі Суд може перейти до розгляду справи України проти Росії по суті.</p>
      <p>Судді відхилили заперечення РФ, яка хотіла закрити справу, заявляючи, що цю Конвенцію не можна застосовувати щодо її допомоги бойовикам збройних угруповань "ЛДНР".</p>
      <p>Українську делегацію на слуханнях очолює заступниця міністра закордонних справ з питань європейської інтеграції Олена Зеркаль.</p>
      <p>Нагадаємо, 3-7 червня в Міжнародному суді ООН <b><a href="https://dt.ua/UKRAINE/mizhnarodniy-sud-oon-oprilyudniv-ukrayinskiy-memorandum-u-spravi-proti-rosiyi-313430_.html">в Гаазі відбулися слухання</a></b> щодо попередніх заперечень РФ про відсутність у установи судової юрисдикції щодо розгляду справи "Україна проти Росії", яка стосується підтримки РФ тероризму в Донбасі і дискримінаційних дій в анексованому Криму.</p>
      <p>Україна звинувачує Росію в порушенні двох конвенцій ООН, учасниками яких є обидві країни - міжнародної конвенції про боротьбу з фінансуванням тероризму в зв'язку з підтримкою терористів в Донбасі, і міжнародної конвенції про ліквідацію всіх форм расової дискримінації у зв'язку з порушенням прав та переслідування кримських татар і українців на півострові. </p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>