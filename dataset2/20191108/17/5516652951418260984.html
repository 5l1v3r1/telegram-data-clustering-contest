<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425409/to-parko-me-agelades-twn-adelfwn-thyriakh-poy-einai-stolidi-gia-th-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T17:15:01+00:00"/>
    <meta property="og:title" content="Το πάρκο με αγελάδες των αδελφών Θυριάκη, που είναι στολίδι για τη Ρόδο!"/>
    <meta property="og:description" content="Είναι να καμαρώνεις για την κτηνοτροφική μονάδα του Παναγιώτη και του Κώστα Θυριάκη, τη μεγαλύτερη και πλέον σύγχρονη στο Νότιο Αιγαίο και μία από τις είκοσι πρώτες στη χώρα!"/>
  </head>
  <body>
    <article>
      <h1>Το πάρκο με αγελάδες των αδελφών Θυριάκη, που είναι στολίδι για τη Ρόδο!</h1>
      <h2>Ο Παναγιώτης και ο Κώστας Θυριάκης, μιλούν για την πιο σύγχρονη μονάδα στο Νότιο Αιγαίο και μία από τις πρώτες είκοσι στη χώρα</h2>
      <address><time datetime="2019-11-08T17:15:01+00:00">08 Nov 2019, 17:15</time> by <a rel="author">Pοδούλα Λουλουδάκη</a></address>
      <p>
        <b>Είναι να καμαρώνεις για την κτηνοτροφική μονάδα του Παναγιώτη και του Κώστα Θυριάκη, τη μεγαλύτερη και πλέον σύγχρονη στο Νότιο Αιγαίο και μία από τις είκοσι πρώτες στη χώρα!</b>
      </p>
      <p>Όταν συμβαίνουν τέτοια… διαφορετικά… σ΄ ένα νησί σαν τη Ρόδο όχι επειδή δεν μπορεί να «ευδοκιμήσει» τίποτα αλλά διότι, εντάξει κάνεις κι εσύ ό,τι κάνουν όλοι, μπαίνεις στον τουρισμό… τότε χαίρεσαι που κάποιοι διαφοροποιήθηκαν, σχεδίασαν, κοπίασαν και έλυσαν και το πρόβλημα τροφοδοσίας των εργοστασίων γάλακτος για την παραγωγή προϊόντων γιατί δεν θα υπήρχαν ούτε αυτά. Κι έριξαν και ντόπιο κρέας στην αγορά, δεν είναι λίγο αυτό!</p>
      <p>Τα αδέλφια Θυριάκη, πέρασαν μέρες για να τα καταφέρουν να βρουν ταυτόχρονα χρόνο και οι δύο προκειμένου να γίνει αυτή η κουβέντα. Παρά το προσωπικό που απασχολεί η μονάδα, η φυσική τους παρουσία είναι απαραίτητη, κι ας είναι τα πάντα αυτοποιημένα, κι ας πατάς κουμπιά, κι ας υπάρχει απόλυτη τάξη.</p>
      <p>Είναι κι οι καλλιέργειες ώστε να φάνε τα ζώα και τα μηχανήματα για τις καλλιέργειες, και η παραλαβή για τα εργοστάσια γάλακτος και ο δρόμος προς τα σφαγεία… Μια επιστήμη ολόκληρη που συντελείται με απόλυτη τάξη.</p>
      <p>Έπαιζε ο Ολυμπιακός προχθές, και το μάτι ήταν και προς την οθόνη, αλλά οι απαντήσεις ήταν ακριβείς, όπως και σε όλα τους.</p>
      <p><b>Είσαστε αγελαδοτρόφοι ή κτηνοτρόφοι; Ποιος είναι ο σωστός όρος;</b><br/>Το ίδιο είναι. Απλώς το «κτηνοτρόφος» περιλαμβάνει κι άλλα ζώα. Τα δικά μας είναι μόνο αγελάδες.</p>
      <p><b>Πού βρίσκεται η μονάδα σας;</b><br/>Βρίσκεται ανάμεσα σε Διμυλιά και Σορωνή. Είναι κτηνοτροφικό πάρκο, σε έκταση 300 στρεμμάτων. Το πάρκο αυτό, το διαμόρφωσε ο τότε δήμαρχος Στέφανος Δημητράς που δυστυχώς χάθηκε πολύ πρόωρα από τη ζωή, προχθές! Ένας δήμαρχος που έβλεπε μπροστά και μεταξύ πολλών άλλων δημιούργησε το πάρκο φτιάχνοντας την υποδομή. Έφερε ρεύμα, νερό, έκανε περιβαλλοντικές μελέτες και εγκατέστησε δίκτυο αποχέτευσης για τα υγρά απόβλητα. Η διαδικασία ήταν χρονοβόρα και διήρκεσε έως ότου ολοκληρωθεί 10 χρόνια, λόγω των αδειοδοτήσεων που απαιτήθηκαν.</p>
      <figure>
        <img src="https://www.rodiaki.gr/medias/2019/11/07/f60921a89a9294fe76efcd316e4aca3b.jpg"/>
      </figure>
      <p><b>Εσείς πότε ξεκινήσατε την επένδυση;</b><br/>Το 2008, την εποχή που ξεκίνησε και η κρίση. Τον Μάρτιο του 2008 αρχίσαμε τις επιχωματώσεις για να διαμορφωθεί ο χώρος και λίγους μήνες μετά ήμασταν έτοιμοι να λειτουργήσουμε.</p>
      <p><b>Σε πόσα στρέμματα εκτείνεται η μονάδα;</b><br/>Σε 25 στρέμματα. Από το 2015 λειτουργήσαμε σε διπλανό χώρο και εκτροφείο πάχυνσης μοσχαριών η οποία ανήκει στον ανιψιό μας, Μανόλη Πλατέλα. Έχουμε λοιπόν την παραγωγή γάλακτος, αλλά και τη μονάδα που ασχολείται με την πάχυνση των μοσχαριών που βρίσκονται σε νεαρή ηλικία ώστε στην συνέχεια να προωθηθούν στην τοπική αγορά κρέατος.</p>
      <p><b>Έχετε δημιουργήσει λοιπόν μία ζηλευτή, ολοκληρωμένη μονάδα!</b><br/>Ολοκληρωμένη, αδειοδοτημένη και σύγχρονη, επισκέψιμη ακόμα κι από σχολεία και φορείς ενώ πολλοί είναι οι φοιτητές της Κτηνιατρικής, οι οποίοι κατάγονται από τον τόπο μας και κάνουν την οφειλόμενη πρακτική τους στις μονάδες μας.</p>
      <p><b>Ανανεώνετε και εκσυγχρονίζετε τη μονάδα, συνεχώς. Ας δούμε τι περιλαμβάνει!</b><br/>Η λειτουργία της μονάδας είναι αυτοματοποιημένη. Αυτόματος καθαρισμός δαπέδων, σύγχρονος αερισμός των κτηρίων, τελευταίας τεχνολογίας αρμεκτήριο, σύγχρονα ψυγεία για τη φύλαξη του γάλακτος, σιλό, αυτόματο σύστημα διατροφής των ζώων-ελεγχόμενο, σύστημα διαχωρισμού των αποβλήτων υγρά-στερεά απόβλητα κοπροσωρό ενώ τα υγρά απόβλητα οδεύονται στους βόθρους οι οποίοι είναι από τις βασικές υποδομές που είχε δημιουργήσει ο δήμος. Κάθε ζώο κοιμάται στο δικό του σημείο, πάνω σε στρώμα που έχει το δάπεδο. Ανανεώνουμε τη μονάδα με ό,τι πιο σύγχρονο. Πρόπερσι εγκαταστήσαμε σύστημα αερισμού το οποίο βγάζει ψυχρό αέρα ώστε το καλοκαίρι τα ζώα να δροσίζονται για να μπορούν να τρώνε και να παράγουν γάλα. Σταθερή διατροφή, σταθερή παραγωγή. Επιπλέον προχωρούμε μόνοι μας στην αναπαραγωγή, με επιλεγμένα σπέρματα και τεχνητή γονιμοποίηση, κάνοντας ελεγχόμενη αναπαραγωγή ανά μήνα.</p>
      <figure>
        <img src="https://www.rodiaki.gr/medias/2019/11/07/5f87b9a64890b2157508d9a610f0d19c.jpg"/>
      </figure>
      <p><b>Η ζέστη ή το κρύο είναι πρόβλημα για τις αγελάδες;</b><br/>Τα ζώα τα ενοχλεί η ζέστη όχι το κρύο το οποίο ούτως ή άλλως δεν υπάρχει στη Ρόδο. Γι’ αυτό οι εγκαταστάσεις μας έχουν μόνο στέγαστρο.</p>
      <p><b>Τι ράτσας είναι οι αγελάδες σας;</b><br/>Είναι Ολλανδικές Χολστάιν, προερχόμενες από τη Δανία. Τις επιλέξαμε μετά από επίσκεψη που κάναμε.</p>
      <p><b>Τις πρώτες ύλες για την τροφή τους πώς τις προμηθεύεστε;</b><br/>Καλλιεργούμε γύρω στα 2.000 στρέμματα, ενοικιάζοντας εκτάσεις στη γύρω περιοχή, κι έχουμε τα δικά μας μηχανήματα για την καλλιέργεια και την αποκομιδή. Όπου έχουμε αρδεύσιμη έκταση καλλιεργούμε καλαμπόκι. Στα μη αρδευόμενα κτήματα φυτεύουμε χόρτο, βρώμη, βίκο και κτηνοτροφικό μπιζέλι, τα οποία θερίζουμε πράσινα και τα συσκευάζουμε σε μπάλες στρογγυλές, 700 έως 800 κιλών, με ειδικά νάιλον για να παραμένουν πράσινα και φρέσκα. Αυτό λέγεται ενσύρωμα. Η μονάδα χρειάζεται γύρω στις 2.500 τέτοιες μπάλες ετησίως εκτός από το φύραμα το οποίο το προμηθευόμαστε από εργοστάσια (καλαμπόκι, βαμβακόπιτα, πίτουρα, και άλλα) που έρχονται με νταλίκες στη μονάδα.</p>
      <p><b>Από ποια ηλικία γεννάνε οι αγελάδες και πόσες γέννες μπορούν να κάνουν στη διάρκεια της ζωής τους;</b><br/>Έχουν 7-8 χρόνια ζωής και γεννάνε από δύο ετών. Μπορούν να κάνουν έξι γέννες, αφού η διάρκεια εγκυμοσύνης τους είναι εννέα μήνες.</p>
      <figure>
        <img src="https://www.rodiaki.gr/medias/2019/11/07/d280aefca4cf5f39a30cd03888e3a441.jpg"/>
      </figure>
      <p><b>Στη διαδικασία πάχυνσης ποια ζώα προχωρούν;</b><br/>Τα αρσενικά, αλλά και τα θηλυκά που δεν προορίζονται για παραγωγή γάλακτος-αναπαραγωγή πάνε για πάχυνση και κρέας το οποίο διαθέτουμε στην τοπική αγορά.</p>
      <p><b>Θα πρέπει να είναι δύσκολες οι συνθήκες της δουλειάς σας! Έχετε προσωπικό, όμως πόσο απαραίτητη είναι και η φυσική σας παρουσία;</b><br/>Πρόκειται για ζωντανά. Στις 5:30 το πρωί πρέπει να είσαι εκεί. Αρχίζει το άρμεγμα και στις 8:30 πρέπει να φύγει το γάλα για τα εργοστάσια. Τροφοδοτούμε καθημερινά τα εργοστάσια του νησιού καλύπτοντας τις ανάγκες τους για το μεγαλύτερο διάστημα του χρόνου.</p>
      <p><b>Είσαστε η μεγαλύτερη και η πλέον σύγχρονη μονάδα στο Νότιο Αιγαίο και μία από τις 20 πρώτες της χώρας! Ξεκινήσατε από τα πιο ταπεινά όμως με τον πατέρα σας, τον κυρ-Γιάννη που είχε κι εκείνος αγελάδες!</b><br/>Ο πατέρας μας είχε 20 αγελάδες έξω από τη Διμυλιά, στα όρια του χωριού. Τότε δεν υπήρχε τίποτα αυτόματο, όλα με τα χέρια: Το φτυάρι, η μπάλα του χόρτου, τα τσουβάλια με τις τροφές και το καρότσι. Άλλες εποχές, άλλες συνθήκες... Το αφεντικό μας πάντα ήταν βέβαια η μάνα μας, η Μαρία.</p>
      <p><b>Γιατί οι νέοι άνθρωποι δεν ασχολούνται με την κτηνοτροφία σήμερα; Ο γιος σου Παναγιώτη σπουδάζει κτηνίατρος. Γιατί από τα νέα παιδιά δεν ασχολείται σχεδόν κανείς; </b><br/>Γιατί είναι πολύ δύσκολη δουλειά! Δεν έχεις ούτε Χριστούγεννα, ούτε Πάσχα, έχεις να κάνεις με στόματα που δεν μιλάνε. Κι όσο προσωπικό κι αν έχεις, εσύ θα πρέπει να είσαι εκεί. Άρμεγμα στο 12ωρο, κι όχι όποτε θέλεις εσύ. Τα ωράρια σταθερά. Η Ευρώπη έχει ξεκινήσει τριπλό άρμεγμα στο 24ωρο, αλλά εκεί δουλεύουν με ρομπότ. Στη Ρόδο οι άνθρωποι ρίξανε όλο το βάρος στον τουρισμό, άφησαν τα χωριά, άφησαν την ύπαιθρο... Ανήμερα το Πάσχα ήμασταν κάπου καλεσμένοι για φαγητό και γεννούσαν τρεις αγελάδες την ίδια ώρα, δεν πήγαμε τελικά να κάνουμε Πάσχα.</p>
      <p><b>Τα τρίδυμά σας τι κάνουνε, γεννιούνται συχνά τρίδυμα;</b><br/>Σπάνια, συχνά γεννιούνται δίδυμα όμως. Καλά είναι!</p>
      <figure>
        <img src="https://www.rodiaki.gr/medias/2019/11/07/e36c5bce85f185a4d6d21db14a347700.jpg"/>
      </figure>
      <figure>
        <img src="https://www.rodiaki.gr/medias/2019/11/07/3f482165f54bfe4b442f2f48a6161132.jpg"/>
      </figure>
    </article>
  </body>
</html>