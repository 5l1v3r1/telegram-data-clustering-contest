<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/pochina-viktor-sharapov-bivsh-syvetski-poslanik-u-nas.429045"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T17:35:00+00:00"/>
    <meta property="og:title" content="Почина Виктор Шарапов, бивш съветски посланик у нас"/>
    <meta property="og:description" content="Смята се, че той е сред основните двигатели за смяната на Живков | Dnes.bg"/>
  </head>
  <body>
    <article>
      <h1>Почина Виктор Шарапов, бивш съветски посланик у нас</h1>
      <h2>Смята се, че той е сред основните двигатели за смяната на Живков</h2>
      <address><time datetime="2019-11-08T17:35:00+00:00">08 Nov 2019, 17:35</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Виктор Шарапов, бивш съветски посланик у нас, е починал на 5 ноември на 88 години.</p>
      <p>Дипломатът беше президент на Обществената организация "Съюз на приятелите на България в Русия", членове на която съобщават за кончината му и изразяват съболезнования.</p>
      <p>За Шарапов, който е и генерал-майор от КГБ, се смята, че е един от основните двигатели за смяната на Тодор Живков.</p>
      <p>Двамата с Живков обсъждат това, че България не може да остане изолирана от бурните събития в Източна Европа. Бившият посланик обаче настоява, че решението на Москва било българите да се справят сами, разказва преди години Шарапов пред БНТ.</p>
      <p>"Имаше такава идея, изказвана от Живков, че може би трябва да се излети за Москва, там да се поговори със съветското ръководство. Но Москва каза - не, нека тези проблеми да се решават в България", посочва дипломатът.</p>
      <p>Според Шарапов Живков сам споменавал кандидати за приемник, сред които и Александър Лилов, и Петър Младенов. Бившият съветски посланик отрича Младенов да е бил избран за наследник с предварителното одобрение от Москва.</p>
      <p>В Кремъл, според Шарапов, не са очаквали, че събитията в Източна Европа ще се развият толкова бързо.</p>
      <p>За главен урок от промените в Източна Европа генералът смята това, че политиката трябва да се води от стремежите и желанията на хората.</p>
    </article>
  </body>
</html>