<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/indepth/indian-super-league-2019-20/2019/11/08/kbfc-vs-odisha-fc-isl-2019-20-match-at-kochi-live-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T17:22:00+00:00"/>
    <meta property="og:title" content="സഹൽ, രാഹുൽ, രഹനേഷ്, പ്രശാന്ത് ആദ്യ ഇലവനിൽ; ഓഗ്ബെച്ചെ പകരക്കാരൻ"/>
    <meta property="og:description" content="കൊച്ചി ∙ ഇന്ത്യൻ സൂപ്പർ ലീഗിൽ വിജയവഴിയിൽ തിരിച്ചെത്താൻ കൊതിച്ച് കേരളാ ബ്ലാസ്റ്റേഴ്സ് വീണ്ടും കൊച്ചിയുടെ കളിമുറ്റത്ത് ബൂട്ടുകെട്ടുന്നു. ഒഡിഷ.Indian Super League. ISL 2019-20. Kerala Blasters FC. Odisha FC. Malayalam Football News. മലയാളം ഫുട്ബോൾ വാർത്തകൾ. കേരളാ ബ്ലാസ്റ്റേഴ്സ് എഫ്‌സി. ഒഡിഷ എഫ്‍സി .ISL News. ISL Interviews. Indian Super League Photos.Indian Super League 2019 Videos. Indian Super League 2019 Schedule. Indian Super League 2019 Fixtures. ISL Results. Indian Super League 2019 Matches. Indian Super League 2019 Live Scores. ISL Standings. ISL League Table. ISL.ISL 2019. Indian Super League. Atletico de Kolkata. ATK. Bengaluru FC. Chennaiyin FC. Delhi Dynamos FC. FC Goa. FC Pune City. Jamshedpur FC. Kerala Blasters FC. Mumbai City FC. NorthEast United FC. Indian Football. Indian Football League. sports leagues in India. Soccer. India Football. IMG Reliance. Live Football in India"/>
  </head>
  <body>
    <article>
      <h1>സഹൽ, രാഹുൽ, രഹനേഷ്, പ്രശാന്ത് ആദ്യ ഇലവനിൽ; ഓഗ്ബെച്ചെ പകരക്കാരൻ</h1>
      <address><time datetime="2019-11-08T17:22:00+00:00">08 Nov 2019, 17:22</time> by <a rel="author">https://www.facebook.com/manoramaonline</a></address>
      <p>കൊച്ചി ∙ ഇന്ത്യൻ സൂപ്പർ ലീഗിൽ വിജയവഴിയിൽ തിരിച്ചെത്താൻ കൊതിച്ച് കേരളാ ബ്ലാസ്റ്റേഴ്സ് വീണ്ടും കൊച്ചിയുടെ കളിമുറ്റത്ത് ബൂട്ടുകെട്ടുന്നു. ഒഡിഷ എഫ്‌സിയെന്നു പേരുമാറ്റിയ ഡൽഹി ഡൈനാമോസിനെ നേരിടുന്ന കേരളാ ടീമിന്റെ ആദ്യ ഇലവനിൽ ക്യാപ്റ്റൻ ബർത്തലോമിയോ ഓഗ്ബെച്ചെയ്ക്ക് ഇടമില്ല. പ്രതിരോധത്തിലെ ബ്രസീലിയൻ കരുത്ത് ജയ്റോ റോഡ്രിഗസാണ് ഇന്ന് ബ്ലാസ്റ്റേഴ്സിനെ നയിക്കുന്നത്. മലയാളി താരങ്ങളായ കെ.പ്രശാന്ത്, സഹൽ അബ്ദുൽ സമദ്, കെ.പി. രാഹുൽ, ടി.പി. രഹനേഷ് എന്നിവർ ആദ്യ ഇലവനിൽ സ്ഥാനം നിലനിർത്തി.</p>
      <p>പരുക്കേറ്റ ജിയാന്നി സ്യൂവർലൂണിനു പകരം രാജു ഗെയ്ക്ക്‌വാദ് പ്രതിരോധം കാക്കാനെത്തും. ക്യാപ്റ്റന്റെ ആം ബാൻഡണിയുന്ന ജയ്റോ റോഡ്രിഗസ്, മുഹമ്മദ് റാക്കിപ്, മുഹമ്മദ് ഞിങ് എന്നിവരാണ് പ്രതിരോധത്തിലെ മറ്റു താരങ്ങൾ. കെ.പ്രശാന്ത്, കെ.പി. രാഹുൽ എന്നിവർ വിങ്ങുകളിൽ തീപടർത്തുമ്പോൾ, ജെസ്സെൽ കാർണെയ്റോ, സഹൽ അബ്ദുൽ സമദ്, സെർജിയോ സിഡോഞ്ച എന്നിവർ മധ്യനിരയിൽ കളി നിയന്ത്രിക്കും. ഓഗ്ബെച്ചെയുടെ അഭാവത്തിൽ റാഫേൽ മെസ്സി ബൗളിയാണ് ഏക സ്ട്രൈക്കർ.</p>
      <p>അതേസമയം, ഓഗ്ബെച്ചെ പകരക്കാരുടെ ബെഞ്ചിലുണ്ട്. മലയാളി താരങ്ങളായ അബ്ദുൽ ഹക്കു, മുഹമ്മദ് റാഫി എന്നിവരും പകരക്കാരുടെ ബെഞ്ചിൽ ഇടംപിടിച്ചിട്ടുണ്ട്. ബിലാൽ ഖാൻ (ഗോള്‍കീപ്പർ), ലാൽറുവാത്താര, സാമുവൽ ലാൽമ്വാൻപൂയിയ, സെയ്ത്യാസെൻ സിങ് എന്നവരാണ് പകരക്കാരുടെ ബെഞ്ചിലുള്ള മറ്റു താരങ്ങൾ. സിസ്കോ ഫെർണാണ്ടസ്, അരിഡെയ്ൻ സന്റാന തുടങ്ങിയ പ്രമുഖർ മറുടീമിലുമുണ്ട്.</p>
      <p>
        <b>∙ ലക്ഷ്യം വിജയം മാത്രം</b>
      </p>
      <p>കലിംഗപ്പടയെ സ്വന്തം തട്ടകത്തിൽ എതിരിടുമ്പോൾ കേരളത്തിന്റെ കൊമ്പൻമാർക്ക് എതിരാളികൾ ഒന്നല്ല, മൂന്നാണ്! പ്രമുഖ താരങ്ങളുടെ പരുക്കും 2 തുടർ തോൽവികൾ അടിച്ചേൽപിച്ച മാനസിക സമ്മർദവും ചേരുമ്പോൾ എതിരാളികൾ മൂന്ന്. ജയിച്ചാൽ ടീമിന് ആത്മവിശ്വാസം തിരിച്ചുപിടിക്കാം. രണ്ടാഴ്ചയുടെ ഇടവേളയിൽ നന്നായി ഒരുങ്ങി 23 നു ബെംഗളൂരു എഫ്സിയെ അന്നാട്ടിൽ എതിരിടാം.</p>
      <p>ഐഎസ്എൽ നടപ്പു സീസണിൽ 3 കളികൾ പൂർത്തിയാക്കിയ ബ്ലാസ്റ്റേഴ്സും ഒഡീഷ എഫ്സിയും തമ്മിൽ സമാനതകളേറെ. ഇരു കൂട്ടരും ജയിച്ചത് ഓരോ കളി മാത്രം. രണ്ടെണ്ണം തോറ്റു. പോയിന്റ് നിലയിലും സമാസമം; 3 പോയിന്റ്. പക്ഷേ, വലിയൊരു വ്യത്യാസമുണ്ട്. ഹൈദരാബാദിനോടു ജയിക്കാമായിരുന്ന കളി കളഞ്ഞു കുളിച്ചാണു ബ്ലാസ്റ്റേഴ്സിന്റെ വരവെങ്കിൽ മുംബൈ സിറ്റി എഫ്സിയെ 2 – 4 നു തകർത്ത ആത്മവിശ്വാസത്തോടെയാണ് ഒഡീഷയുടെ വരവ്. കളിത്തലേന്നു മാധ്യമ സംഘത്തിനു മുന്നിലെത്തിയ ഒഡീഷ കോച്ച് ജുസെപ് ഗൊമ്പാവു വിജയക്കൊതി മറച്ചു വച്ചതുമില്ല.</p>
      <p>
        <b>∙ 3 കളി, 43 ക്രോസുകൾ, എന്നിട്ടും!</b>
      </p>
      <p>ഹൈദരാബാദിനെതിരെ ജയിക്കാമായിരുന്ന മൽസരം കൈവിട്ടതിലെ നിരാശ ഷാട്ടോരി തുറന്നു പറഞ്ഞു. ‘‘ മികച്ച ഗോൾ അവസരങ്ങൾ കിട്ടിയതാണ്. ഹൈദരാബാദിന് 3 വിദേശ കളിക്കാർ മാത്രമേ ഉണ്ടായിരുന്നുള്ളു. 3 കളിയിൽ നിന്ന് വിങ്ങർമാരുടേതായി 43 ക്രോസുകൾ വന്നു. ഓരോ കളിയിലും ശരാശരി 14 ക്രോസുകൾ. പക്ഷേ, എന്തു ഫലമുണ്ടായി ?</p>
      <p>ടീമിന്റെ കേളീശൈലിയോട് ഒത്തിണങ്ങുകയെന്ന ഉപദേശം വീണ്ടും സഹൽ അബ്ദുൽ സമദിനു നൽകിയ ഷാട്ടോരി പ്രതിരോധ താരം ജെസൽ കാർനെയ്റോയെ ഇണങ്ങിച്ചേരലിന്റെ മികച്ച ഉദാഹരണമായി അവതരിപ്പിക്കുകയും ചെയ്തു.</p>
      <p>
        <b>English summary: Kerala Blasters vs Odisha FC, Indian Super League 2019-20 Match at Kochi, Live Updates</b>
      </p>
    </article>
  </body>
</html>