<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638885/%D8%AA%D8%B1%D8%A7%D9%81%DB%8C%DA%A9-%D9%81%D9%88%D9%82-%D8%B3%D9%86%DA%AF%DB%8C%D9%86-%D8%AF%D8%B1-%D9%88%D8%B1%D9%88%D8%AF%DB%8C-%D9%87%D8%A7%DB%8C-%D8%B4%D8%B1%D9%82%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T22:26:00+00:00"/>
    <meta property="og:title" content="ترافیک فوق سنگین در ورودی های شرقی استان تهران"/>
    <meta property="og:description" content="فرمانده پلیس راه ویژه شرق استان تهران گفت: به دلیل عبور دو جاده اصلی هراز و فیروزکوه به سمت تهران، ترافیک فوق سنگین به همراه پس زدگی بار ترافیکی..."/>
  </head>
  <body>
    <article>
      <h1>
        <a href="https://www.bultannews.com/fa/news/638885/%D8%AA%D8%B1%D8%A7%D9%81%DB%8C%DA%A9-%D9%81%D9%88%D9%82-%D8%B3%D9%86%DA%AF%DB%8C%D9%86-%D8%AF%D8%B1-%D9%88%D8%B1%D9%88%D8%AF%DB%8C-%D9%87%D8%A7%DB%8C-%D8%B4%D8%B1%D9%82%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86">ترافیک فوق سنگین در ورودی های شرقی استان تهران</a>
      </h1>
      <h2>فرمانده پلیس راه ویژه شرق استان تهران گفت: به دلیل عبور دو جاده اصلی هراز و فیروزکوه به سمت تهران، ترافیک فوق سنگین به همراه پس زدگی بار ترافیکی...</h2>
      <address><time datetime="2019-11-08T22:26:00+00:00">08 Nov 2019, 22:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سیاوش محبی فرمانده پلیس راه ویژه شرق استان <b>تهران</b> دقایقی پیش در خصوص اوضاع ترافیکی محورهای هراز، فیروزکوه، امام رضا (ع) و<b> بزرگراه</b> حرم به حرم، اظهار کرد: هم اکنون تردد انواع وسایل نقلیه از شمال به جنوب محور هراز نیمه سنگین اما روان در جریان است و این به دلیل یک طرفه شدن این محور تا ساعت 2 بامداد رو بعد است.</p>
      <p>وی گفت: در شهرهای عبوری محور هراز شاهد ترافیک فوق سنگین هستیم که شامل بومهن، رودهن، آزادراه تهران_پردیس و محور قدیم جاجرود است.</p>
      <p>محبی افزود: عبور وسایل نقلیه از محور فیروزکوه به سمت تهران نیز نیمه سنگین و پرحجم در جریان است اما در شهرهای عبوری این محور مانند آبسرد، پل شلمبه، گیلاوند، کمربندی بومهن و... شاهد ترافیک فوق سنگین و پس زدگی چندین کیلومتری بار ترافیکی هستیم.</p>
      <p>فرمانده پلیس راه ویژه شرق استان تهران با بیان اینکه حادثه خاصی در محورهای شرق استان تهران رخ نداده، بیان کرد: عبور و مرور وسایل نقلیه از محور امام رضا (ع) و بزرگراه حرم به حرم پرحجم و روان گزارش شده و مشکل خاصی در خصوص تردد وسایل نقلیه از این محورها وجود ندارد.</p>
      <p>وی تاکید کرد: هموطنان قبل از آغاز مسافرت با اطلاع از وضعیت راه‌ها، بازگشت خود را مدیریت کرده و در زمان پیک ترافیک اقدام به آغاز سفر نکنند.</p>
      <p>محبی اذعان کرد: رانندگان با رعایت کامل مقررات راهنمایی و رانندگی، پرهیز از ارتکاب تخلفات حادثه‌ساز مانند سرعت، سبقت و انحراف به چپ، رعایت فاصله طولی مناسب نسبت به خودروهای جلویی و رعایت حقوق شهروندی، سفر ایمن و بدون خطر را برای خود و دیگر هموطنان ما رقم بزنند.</p>
    </article>
  </body>
</html>