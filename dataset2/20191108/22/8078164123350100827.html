<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_09/antibiotici-italia-prescrizioni-sono-50-percento-piu-rispetto-media-l-appello-dell-ocse-e8244c34-021b-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Antibiotici, in Italia le prescrizioni sono il 50 percento in più rispetto alla media. L’appello dell’Ocse"/>
    <meta property="og:description" content="Il rapporto «Health at a Glance 2019». Il professor Vella: «C’è un problema culturale che investe tanto i pazienti quanto i medici di base»"/>
  </head>
  <body>
    <article>
      <h1>Antibiotici, in Italia le prescrizioni sono il 50 percento in più rispetto alla media. L’appello dell’Ocse</h1>
      <h2>Il rapporto «Health at a Glance 2019». Il professor Vella: «C’è un problema culturale che investe tanto i pazienti quanto i medici di base»</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Agostino Gramigna</a></address>
      <p>In Italia si prescrivono troppo antibiotici. Lo dice l’Ocse che lancia l’allarme e invita, sulla base dei numeri, il Paese a ridurre il consumo. I numeri allora. La prescrizione, è scritto nel rapporto Health at a Glance 2019 dell’Organizzazione, è superiore al 50% della media Ocse. Le conseguenze sono serie. Non solo e non tanto per la spesa pubblica. Più in particolare, prosegue il rapporto, «una prescrizione eccessiva e inappropriata di antibiotici contribuisce alla diffusione di microrganismi resistenti agli antimicrobici. Nel 2017 il volume totale di antibiotici prescritti nelle cure primarie era di 28 dosi giornaliere definite per 1.000 abitanti, il secondo più alto nell’Ocse rispetto a una media di 18». La resistenza agli antibiotici influisce inoltre «sulla sicurezza dei pazienti negli ospedali. L’Italia ha tassi di infezione associati all’assistenza sanitaria (Iaas) superiori alla media, con quasi il 6% dei pazienti ricoverati che hanno almeno una Iaas.</p>
      <figure>
        <img src="https://images2.corriereobjects.it/methode_image/2019/11/08/Interni/Foto%20Interni%20-%20Trattate/grafico_antibiotici-kDpE-U3150668999832qsH-1475x541@Corriere-Web-Sezioni.jpg?v=201911091122"/>
      </figure>
      <h4>Ceppi di batteri resistenti</h4>
      <p>«Il problema c’è è evidente, inutile nascondersi — dice Stefano Vella, presidente dell’Agenzia nazionale del farmaco fino al 2018 —. L’Istituto Superiore della Sanità conferma che sono stati scoperti dei ceppi di batteri molto resistenti. C’è un problema culturale che investe tanto i pazienti quanto i medici di base. Troppo facilmente si prescrivono e ugualmente troppo facilmente gli antibiotici vengono come dire consumati dalle persone. Ci sono genitori che appena il figlio ha un po’ di tosse corrono dal dottore e richiedono il farmaco». Il rapporto Ocse dice anche che «le infezioni possono essere mortali, contribuire fino al 6% della spesa ospedaliera e i batteri resistenti agli antibiotici possono renderle difficili o addirittura impossibili da trattare». Di qui l’invito rivolto alle autorità italiane ad «attuare politiche per combattere la diffusione della resistenza antimicrobica».</p>
      <h4>Paese sano</h4>
      <p>Storia di un paradosso. Secondo l’Orgabizzazione l’Italia ha la quarta più alta aspettativa di vita fra i paesi OCSE (83 anni alla nascita), pochi italiani muoiono prematuramente, meno del 6% delle persone valuta la propria salute “non buona”, rispetto a una media OCSE dell’8,7%. Gli italiani hanno stili di vita sani. Il consumo di alcol è basso. Insomma il rapporto dipinge il quadro di un Paese tra i più sani del mondo. Eppure il ricorso al farmaco è formidabile. «Non si possono ottenere risultati in tempi brevissimi ma occorre cambiare radicalmente la tendenza» — afferma un altro esperto della materia come Maurizio Sanguinetti primario di Microbiologia della Fondazione del policlinico gemelli —. «Il consumo di antibiotici in italia è abnorme. Si usano anche come automedicazione. Nel senso che molte persone si comprano da soli il farmaco o li utilizzano in casa per motivi diversi da quelli per cui erano stati prescritti».</p>
      <h4>Cosa fare</h4>
      <p>Servirebbe uno scatto di cultura medica. E lo scatto, aggiunge Sanguinetti, deve partire dal ruolo centrale del dottore. «I medici non hanno la cultura della prescrizione mirata dell’antibiotico. Il farmaco viene elargito senza un’accurata ricerca della cause. Quando si trovano davanti il paziente per maggior sicurezza danno l’antibiotico. Senza capire la reale esigenza della persona». Un pausa. Conclude: «Spesso il dottore tende a dare l’antibiotico anche per un mal di gola».</p>
    </article>
  </body>
</html>