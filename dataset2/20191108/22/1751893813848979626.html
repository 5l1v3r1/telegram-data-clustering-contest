<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_09/milano-beppe-sala-l-ipotesi-che-mi-ricandidi-sindaco-molto-solida-413a7ba8-02d6-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Milano, Beppe Sala: «L’ipotesi che mi ricandidi sindaco è molto solida»"/>
    <meta property="og:description" content="«Io non penso a niente di diverso dal fare il sindaco di Milano», sono le parole del primo cittadino presente a Linkiesta Festival al Teatro Parenti"/>
  </head>
  <body>
    <article>
      <h1>Milano, Beppe Sala: «L’ipotesi che mi ricandidi sindaco è molto solida»</h1>
      <h2>«Io non penso a niente di diverso dal fare il sindaco di Milano», sono le parole del primo cittadino presente a Linkiesta Festival al Teatro Parenti. E sull’incontro tra Segre e Salvini, ha commentato: «Spero che Liliana gli faccia cambiare atteggiamento»</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Redazione Milano online</a></address>
      <p>«Francamente non so cosa farò, per fare politica ci sono tanti modi. Credo che ricandidarmi a Milano possa essere un’ipotesi molto solida però poi...». Lo ha detto il sindaco di Milano, Giuseppe Sala, sabato mattina a «Linkiesta Festival», prima di essere interrotto dall’applauso del pubblico in platea al Teatro Franco Parenti. «Io non penso a niente di diverso dal fare il sindaco di Milano. L’idea di ricandidarmi è un’ipotesi molto solida», ha dichiarato. Su un suo futuro in politica a livello nazionale, Sala ha detto «senza troppa falsa modestia» di avere «un profilo adatto a Milano. Mi chiedo se il mio profilo, fuori dai confini milanesi, possa andare bene oppure prevarrebbe un modo di fare politica lontano dalle mie capacità? E poi una persona si può immaginare leader solo se ha una piattaforma di idee e un gruppo che lavori con lui e che ha la volontà di fare quel salto. Io al momento non ho risposte, penso a Milano e non mi muoverei, perché il potere per il potere non è una cosa che mi attrae. Non vado in una realtà dove non posso dare un contributo».</p>
      <p>Nel 2015<br/>Il suo amore per Milano è risaputo<br/>. Nel 2015, quando era ad di Expo, gli chiesero se volesse candidarsi come sindaco per le comunali 2016 e lui rispose: <a href="https://milano.corriere.it/notizie/politica/15_novembre_08/sala-candidato-sindaco-sono-disponibile-fazio-che-tempo-che-fa-a3d011c4-8639-11e5-af91-bb1507114fbb.shtml">«Io candidato sindaco? Sono disponibile, ma c’è lavoro da fare</a>. Alla candidatura ci penso per l’amore che ho per Milano».</p>
      <h4>Salvini: proporremo alternativa più valida</h4>
      <p>«Bene, in democrazia funziona così. Proporremo un’alternativa ancor più valida», è il commento del leader della Lega Matteo Salvini. «Io? No - ha aggiunto Salvini a Eicma -, io sono testardo e voglio finire i lavori che ho cominciato e quindi appena questo governo cadrà, e non penso che manchi tanto, ci proporremo agli italiani per tornare a governare questo Paese».</p>
      <h4>Incontro tra Segre e Salvini</h4>
      <p>«Spero che Liliana lo abbia un po’ incalzato, che gli abbia chiesto di cambiare un po’ atteggiamento, sennò rimane solo un finto volerci bene». Così Giuseppe Sala, ha commentato la notizia dell<a href="https://milano.corriere.it/notizie/cronaca/19_novembre_08/liliana-segre-incontra-matteo-salvini-faccia-faccia-casa-senatrice-c0c3429c-025e-11ea-9239-aaac9df492cd.shtml">’incontro fra Liliana Segre e Matteo Salvini</a>. Incontro che <a href="https://milano.corriere.it/notizie/cronaca/19_novembre_09/salvini-smentisce-incontro-con-liliana-segre-piu-avanti-chiedo-io-ricevuto-proiettile-non-piango-cad27018-02eb-11ea-99f9-9c588e5b4be4.shtml">il leader della Lega non ha confermato</a>. «C’è da volersi bene, apprezzo e la invidio quando dice che non è capace di odiare. Ma o una certa destra cambia approccio o il nostro Paese va in una direzione che mi voglio rifiutare di pensare sia quella italiana - ha detto Sala a Linkiesta Festival -. Ma io ce l’ho più con Forza Italia che con la Lega. Ci sono sindaci della Lega di cui bisogna vergognarci: per un sindaco ci sono tante stelle polari ma la Costituzione è la prima. Forza Italia che si astiene dalla mozione Segre non so come faccia, poi si presentano con la faccia moderata».</p>
      <h4>La replica</h4>
      <p>Alle parole di Sala Salvini ha poi replicato: «Si preoccupi di alcune periferie di Milano che sono fuori controllo e della qualità della vita in città. Lui fa il sindaco e lo paghiamo per fare il sindaco».</p>
    </article>
  </body>
</html>