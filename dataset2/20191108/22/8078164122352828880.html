<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_09/renzi-se-si-votasse-oggi-pd-5-stelle-sarebbero-disintegrati-8769aa9c-02e3-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Renzi: «Se si votasse oggi il Pd e i 5 Stelle sarebbero disintegrati»"/>
    <meta property="og:description" content="Renzi: «Se si votasse oggi il Pd e i 5 Stelle sarebbero disintegrati». Il leader di Italia viva sul governo: «Spero che non crolli e lavoro perché vada avanti». E su Salvini: le elezioni anticipate? Significherebbe consegnare l'Italia al leader della Lega"/>
  </head>
  <body>
    <article>
      <h1>Renzi: «Se si votasse oggi il Pd e i 5 Stelle sarebbero disintegrati»</h1>
      <h2>Il leader di Italia viva sul governo: «Spero che non crolli e lavoro perché vada avanti». E su Salvini: le elezioni anticipate? Significherebbe consegnare l'Italia al leader della Lega</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Redazione Politica</a></address>
      <p>«Andare a votare ora significa consegnare totalmente il Paese a Salvini. Si chiama masochismo. Se il Partito democratico e il Movimento 5 Stelle scelgono di andare a votare oggi di fatto disintegrano la propria rappresentanza in Parlamento». Lo ha detto Matteo Renzi intervistato a Linkiesta Festival a Milano. «Spero che il governo non crolli, lavoro perché vada avanti — ha aggiunto —. Se ci sarà una crisi di governo seguiremo la Costituzione ma ora dobbiamo pensare a risolvere i problemi». L'ex premier è poi tornato a rivendicare di aver contribuito alla nascita del Conte II: «Siamo riusciti a mettere la museruola a un tentativo di distruggere la credibilità dell'Italia. Noi abbiamo fatto un'operazione di igiene che ha salvato un Paese da un rischio pericoloso».</p>
      <h4>L'appello all'esecutivo</h4>
      <p>Il leader di Italia viva, intervistato dal direttore del quotidiano online Linkiesta Christian Rocca e dal direttore di SkyTg24 Giuseppe De Bellis, ha spiegato che «chi voleva andare a votare per coerenza avrebbe trasformato l'Italia in una grande Umbria. Se qualcuno si alza e dice di andare a suicidarsi è accaduto con una setta in Texas, potrebbe accadere a grillini o al Pd ma non lo suggerisco, preferisco parlare di innovazione ed economia». Ora è piuttosto il momento «di mettere mano ad un piano di investimenti in questo Paese. Perché io nell'Italia ci credo, ci credevo quando era ministro Danilo Tornielli, figuriamoci adesso» ha concluso l'ex premier con una battuta.</p>
      <h4>La critica a Quota 100</h4>
      <p>Renzi torna poi su una delle misure da lui più contestate: «Quota 100 è un autogol per il Paese. Non da' aiuto alla pensione a chi ha fatto un lavoro pesante. Avevano già fatto l'Ape. Quota 100 prende 200mila persone e spende 20 miliardi per mandarli in pensione un anno e mezzo prima. È un errore clamoroso. Ma Quota 100 ha un consenso parlamentare, come il reddito di cittadinanza che costa meno ma è un errore educativo, perché educa ad avere un sussidio. Quota 100 tradisce l'approccio di Salvini: fa spot e non risolve problemi».</p>
      <h4>Le Regionali in Emilia-Romagna</h4>
      <p>In vista delle Regionali del 26 gennaio in Emilia-Romagna Renzi ha rinnovato il suo sostegno al governatore uscente Stefano Bonaccini: «In Emilia-Romagna c'è un bravo presidente che merita di essere rieletto perché è bravo. Non si deve dare alle elezioni regionali un valore superiore a quello che hanno».</p>
      <h4>Il nuovo partito e l'«appello» a Forza Italia</h4>
      <p>Renzi si dice poi certo che Italia viva crescerà: «Se io leggessi i giornali non mi voterei — ha scherzato il senatore —. La realtà è un'altra, è in atto un grande cambiamento nella politica italiana e sta provocando scossoni più di quello che sembra. Questo si vedrà nei prossimi mesi. È in corso un riposizionamento sulla destra e Salvini che è intelligente se ne è accorto». Il partito è pronto anche a nuovi arrivi, assicura: «Ci sono parlamentari di Forza Italia molto seri che stanno riflettendo su cosa fare e mi auguro che già dai prossimi giorni possano valutare l'adesione ai gruppi di Italia viva. E ci son personalità che riconosciamo come quella di Mara Carfagna a cui non tiriamo la giacchetta, perché stanno decidendo con travaglio. Carfagna, presente al panel precedente rispetto a quello di Renzi allo stesso evento milanese, aveva parlato di un ipotetico partito «Forza Italia viva» come di una suggestione: «Se Renzi dichiara di non volere più sostenere il governo di sinistra e di avere altre ambizioni, Forza Italia viva potrebbe essere una suggestione», aveva detto la deputata azzurra. «Non cercheremo di fare i piacioni ma il bene dell'Italia e per questo avremo anche gente del centrodestra che si sentirà a casa tanto quanto me», ha concluso Renzi.</p>
      <h4>L'incontro Segre-Salvini</h4>
      <p>Il senatore di Italia viva ha poi commentato <a href="https://milano.corriere.it/notizie/cronaca/19_novembre_08/liliana-segre-incontra-matteo-salvini-faccia-faccia-casa-senatrice-c0c3429c-025e-11ea-9239-aaac9df492cd.shtml">l'incontro avvenuto a Milano tra la senatrice a viva Liliana Segre e il leader della Lega</a>: «Matteo Salvini ha fatto bene ad andare a trovarla e a dire che l'euro è irreversibile. Da cittadino penso che sia merito di quello che noi stiamo facendo. Stiamo producendo un cambiamento di linguaggio e toni. Salvini ha capito che non si va a votare. Comincia a cambiare posizionamento».</p>
    </article>
  </body>
</html>