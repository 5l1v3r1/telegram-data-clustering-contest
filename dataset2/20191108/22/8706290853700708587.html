<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683146/eisangeliki-paremvasi-gia-tin-parempodisi-tis-egkatastasis-prosfy"/>
    <meta property="og:site_name" content="enikos.gr"/>
    <meta property="article:published_time" content="2019-11-08T22:39:00+00:00"/>
    <meta property="og:title" content="Εισαγγελική παρέμβαση για την παρεμπόδιση της εγκατάστασης προσφύγων στα Βρασνά"/>
    <meta property="og:description" content="Με εντολή της Εισαγγελίας Πρωτοδικών Θεσσαλονίκης ξεκίνησε προκαταρκτική έρευνα..."/>
  </head>
  <body>
    <article>
      <h1>Εισαγγελική παρέμβαση για την παρεμπόδιση της εγκατάστασης προσφύγων στα Βρασνά</h1>
      <address>
        <time datetime="2019-11-08T22:39:00+00:00">08 Nov 2019, 22:39</time>
      </address>
      <p>Με εντολή της Εισαγγελίας Πρωτοδικών Θεσσαλονίκης ξεκίνησε προκαταρκτική έρευνα για τα επεισόδια που σημειώθηκαν <a href="http://www.enikos.gr/society/680146/antidimarchos-vrasnon-filoxenoume-2300-metanastes-den-theloume-al">στα Βρασνά του δήμου Βόλβης</a>, κατά τα οποία κάτοικοι αντέδρασαν στην <a href="http://www.enikos.gr/society/679940/olonychtio-thriler-sta-vrasna-ta-bloka-ton-katoikon-edioxan-tous-">εγκατάσταση προσφύγων </a>σε ξενοδοχεία της περιοχής.</p>
      <p>Η έρευνα ανατέθηκε στο τμήμα αντιμετώπισης ρατσιστικής βίας της ΕΛ.ΑΣ. Είχε προηγηθεί έγγραφη καταγγελία του Ελληνικού Παρατηρητηρίου των Συμφωνιών του Ελσίνκι, που έφτασε στο γραφείο του προϊσταμένου της Εισαγγελίας Πρωτοδικών Στέφανου Ζαρκαντζιά.</p>
      <p>Λαμβάνοντας υπ' όψιν και σχετικά δημοσιεύματα που φιλοξενήθηκαν σε ηλεκτρονικά και έντυπα Μέσα, ο κ. Ζαρκαντζιάς έδωσε εντολή σε Εισαγγελέα Πρωτοδικών να παραγγείλει επείγουσα προκαταρκτική εξέταση.</p>
      <p>Σύμφωνα με δικαστικές πηγές, που επικαλείται το ΑΠΕ-ΜΠΕ, δύο είναι τα αδικήματα που θα εξεταστεί εάν στοιχειοθετούνται: αφενός αυτό της παράνομης βίας κατά συρροή, από κοινού, με ρατσιστικά κίνητρα και αφετέρου αυτό της δημόσιας υποκίνησης μίσους ή βίας. Για την πρώτη πράξη θα ερευνηθεί, εάν οι αντιδράσεις των κατοίκων είχαν ως αποτέλεσμα να ματαιωθούν συμφωνίες/συμβάσεις με ξενοδόχους της περιοχής, ενώ σε ό,τι αφορά τη δεύτερη πράξη, οι αστυνομικοί του τμήματος ρατσιστικής βίας θα εξετάσουν, εάν δηλώσεις εκπροσώπων της τοπικής κοινωνίας «ξεσήκωσαν» τους κατοίκους.</p>
      <p>Κατά τις ίδιες πηγές, στο πλαίσιο της έρευνας θα κληθούν να καταθέσουν -μεταξύ άλλων- εκπρόσωποι του Διεθνούς Οργανισμού Μετανάστευσης που έχουν επιφορτιστεί με το έργο της ασφαλούς τοποθέτησης αιτούντων άσυλο σε ξενοδοχεία και διαμερίσματα στην ενδοχώρα και του Ελληνικού Παρατηρητηρίου των Συμφωνιών του Ελσίνκι. Επιπλέον, θα ζητηθούν τυχόν αναφορές που έκανε για τα περιστατικά το τοπικό αστυνομικό τμήμα Βόλβης ώστε να περιληφθεί το περιεχόμενό τους στην έρευνα.</p>
      <p>Έπειτα από τα επεισόδια, οι 200 μετανάστες και πρόσφυγες που προέρχονταν από τη Σάμο και επρόκειτο να εγκατασταθούν στα Βρασνά, αποφασίστηκε να μεταφερθούν στη Χαλκίδα.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683072/epicheirisi-tis-elas-sta-diavata-prosichthisan-pano-apo-60-metana%0A%20%20%20%20%0A"/>
        <a href="http://www.enikos.gr/society/683052/astynomiki-epicheirisi-sta-diavata-meta-ti-symploki-sti-domi-pros%0A%20%20%20%20%0A"/>
        <a href="http://www.enikos.gr/society/682995/aimatiri-symploki-sti-domi-prosfygon-sta-diavata-vgikan-machairia%0A%20%20%20%20%0A"/>
        <a href="http://www.enikos.gr/society/682988/ston-peiraia-to-nisos-samos-me-142-prosfyges-kai-metanastes-apo-l%0A%20%20%20%20%0A"/>
        <a href="http://www.enikos.gr/society/682869/na-kleisoun-ta-synora-kai-na-apelathoun-oi-metanastes-zitoun-math%0A%20%20%20%20%0A"/>
        <a href="http://www.enikos.gr/society/682862/stis-18-dekemvriou-tha-synechistei-i-diki-tis-chrysis-avgis-aname%0A%20%20%20%20%0A"/>
        <a href="http://www.enikos.gr/society/682806/bloko-se-poulman-me-asynodefta-prosfygopoula-apo-katoikous-tis-ka%0A%20%20%20%20%0A"/>
        <a href="http://www.enikos.gr/society/682794/sto-limani-tou-peiraia-to-diagoras-me-168-metanastes-kai-prosfyge%0A%20%20%20%20%0A"/>
        <a href="http://www.enikos.gr/society/682776/apantisi-tou-ypourgeiou-prostasias-tou-politi-stin-anakoinosi-tou%0A%20%20%20%20%0A"/>
      </related>
    </article>
  </body>
</html>