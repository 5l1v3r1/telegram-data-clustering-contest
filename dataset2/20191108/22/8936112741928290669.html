<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/piast-gliwice-jagiellonia-bialystok-wynik-na-zywo-i-relacja-live-pko-ekstraklasa,984078.html"/>
    <meta property="og:site_name" content="TVN24"/>
    <meta property="article:published_time" content="2019-11-08T22:36:00+00:00"/>
    <meta property="og:title" content="Piast nie wypuścił zwycięstwa. Jagiellonia nie poszła za ciosem"/>
    <meta property="og:description" content="Piast Gliwice w drugim piątkowym meczu 15. kolejki PKO BP Ekstraklasy pokonał na własnym stadionie Jagiellonię Białystok 3:1. Mistrz Polski przynajmniej do soboty będzie liderem."/>
  </head>
  <body>
    <article>
      <h1>Piast nie wypuścił zwycięstwa. Jagiellonia nie poszła za ciosem</h1>
      <address>
        <time datetime="2019-11-08T22:36:00+00:00">08 Nov 2019, 22:36</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/568bbd92-337f-4934-af9c-2918a63e5a7b-480p.mp4"/>
        <figcaption>Piast lepszy od Jagiellonii Foto: PAP/Andrzej Grygiel | Video: Andrzej Grygiel / PAP</figcaption>
      </figure>
      <h3>Piast Gliwice w drugim piątkowym meczu 15. kolejki PKO BP Ekstraklasy pokonał na własnym stadionie Jagiellonię Białystok 3:1. Mistrz Polski przynajmniej do soboty będzie liderem.</h3>
      <p>W końcówce ubiegłego sezonu w meczu grupy mistrzowskiej Piast w dramatycznych okolicznościach pokonał Jagiellonię 2:1. W ostatnich minutach najpierw białostoczanie doprowadzili wtedy do remisu (strzał z karnego Jesusa Imaza). Potem Tomasz Jodłowiec wyprowadził gliwiczan na prowadzenie, a za chwilę jedenastki nie wykorzystał Imaz i trzy punkty zostały w Gliwicach. Po tym zwycięstwie Piast został liderem, a na koniec sezonu świętował mistrzostwo kraju.</p>
      <related>
        <a href="https://eurosport.tvn24.pl/pilka-nozna,105/samoboj-zdecydowal-slask-wywiozl-z-lodzi-trzy-punkty,984051.html"/>
      </related>
      <p>Trener Jagiellonii Ireneusz Mamrot zapewniał, że nie wraca pamięcią do tamtego spotkania. - W stu procentach skupiamy się na rywalizacji sportowej, bez jakichkolwiek podtekstów. Do Gliwic jedziemy po trzy punkty - zapowiadał.</p>
      <h3>VAR w akcji</h3>
      <p>W piątkowy wieczór takich emocji jak wiosną nie było. W 7. minucie z dystansu uderzył Tom Hateley. Piłka odbiła się od obrońcy gości Ivana Runje i trafiła do Jorge Feliksa. Napastnik Piasta z okazji skorzystał, choć jego gol początkowo nie został uznany. Sędzia Tomasz Musiał pokazał pozycję spaloną, ale od razu zaczął konsultować swoją decyzję z arbitrami VAR, którzy poinformowali, że Hiszpan nie złamał przepisów.<br/><br/>W minucie 25. było już 2:0. Hatley podał do Gerarda Badii, a ten nie dał szans Damianowi Węglarzowi.<br/><br/>Jagiellonia nie potrafiła odpowiedzieć. Runje po dośrodkowaniu z rzutu wolnego strzelił głową niecelnie. A Piast, kontrolujący wydarzenia na boisku, mógł przed końcem dobić rywala. Piotr Parzyszek nie trafił jednak z bliskiej odległości.</p>
      <p> </p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ec523c96-3174-4866-95b8-13298e32ac4a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Gerard Badia (z lewej) i Ivan Runje<cite>Źródło: PAP/Andrzej Grygiel</cite></figcaption>
      </figure>
      <h3>Imaz i Felix najskuteczniejsi</h3>
      <related>
        <a href="https://eurosport.tvn24.pl/pilka-nozna,105/nie-podal-reki-przed-meczem-trener-cracovii-nie-chcial-pytan-o-szkoleniowca-rywali,983696.html"/>
      </related>
      <p>Ale to, co nie udało się gościom w pierwszej połowie, udało się na początku drugiej. Dość niespodziewanie gola po asyście Martina Kostala wbił Imaz i awansował na pozycję lidera w klasyfikacji strzelców. A Kostal, który w trakcie gry doznał kontuzji, został zaraz zastąpiony przez Bartosza Bidę.<br/><br/>Jagiellonia nie poszła za ciosem. W ataku bezradny był 21-letni Patryk Klimala, który trafiał w trzech poprzednich spotkaniach (łącznie zdobył cztery bramki).<br/><br/>Piast ustalił wynik na 3:1 w 76. minucie za sprawą Feliksa. W ten sposób Hiszpan zrównał się z Imazem wśród najskuteczniejszych piłkarzy rozgrywek - obaj mają po dziewięć goli.<br/><br/>Mistrzowie Polski wspięli się na pierwsze miejsce w tabeli - 28 pkt. Mogące ich z niego strącić Legia i Cracovia mecze rozegrają w sobotę. Jagiellonia jest siódma - 23 pkt.</p>
      <p><b>Piast Gliwice - Jagiellonia Białystok 3:1 (2:0)</b><br/><b>Bramki:</b> 1:0 Jorge Felix (7.), 2:0 Gerard Badia (25.), 2:1 Jesus Imaz (50.), 3:1 Jorge Felix (76.).</p>
      <p>Żółta kartka - Piast Gliwice: Sebastian Milewski, Uros Korun. Jagiellonia Białystok: Bartosz Kwiecień, Bartosz Bida, Oleg Horin. Czerwona kartka za drugą żółtą - Jagiellonia Białystok: Bartosz Bida (88).<br/><br/><b>Piast:</b> Frantisek Plach - Bartosz Rymaniak, Uros Korun, Piotr Malarczyk, Mikkel Kirkeskov - Sebastian Milewski (82. Dominik Steczyk), Patryk Sokołowski, Tom Hateley, Jorge Felix, Gerard Badia (90. Martin Konczkowski) - Piotr Parzyszek (57. Patryk Tuszyński).<br/><b>Jagiellonia:</b> Damian Węglarz - Jakub Wójcicki, Ivan Runje, Zoran Arsenić, Bodvar Bodvarsson - Juan Camara, Martin Pospisil (58. Oleg Horin), Bartosz Kwiecień, Jesus Imaz, Martin Kostal (51. Bartosz Bida) - Patryk Klimala (77. Ognjen Mudrinski).</p>
      <p>Autor: kz / Źródło: eurosport.pl, PAP</p>
    </article>
  </body>
</html>