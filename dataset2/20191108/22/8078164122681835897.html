<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_09/amburgo-varo-super-nave-mare-impatto-zero-d8869eb6-02bc-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Msc Grandiosa, il varo della super nave: in mare a impatto zero"/>
    <meta property="og:description" content="Il battesimo della Grandiosa di Msc Crociere, che diventa la prima compagnia crocieristica «carbon neutral»"/>
  </head>
  <body>
    <article>
      <h1>Msc Grandiosa, il varo della super nave: in mare a impatto zero</h1>
      <h2>Msc Crociere dal primo gennaio 2020 sarà la prima compagnia crocieristica al mondo totalmente «carbon neutral»</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Alessio Ribaudo</a></address>
      <p>È lunga quanto tre campi da calcio (oltre 331 metri), è alta come un grattacelo da 20 piani (65 metri) e larga come un’autostrada a 12 corsie (43 metri). Solo che viaggia in mare a una velocità di 22,3 nodi (oltre 41 chilometri orari) ospitando contemporaneamente sino a 6.334 passeggeri e 1.704 membri dell’equipaggio: un vero e proprio comune medio italiano. Benvenuti a bordo della nave Msc Grandiosa che, oggi nel Blue Port d’Amburgo, riceverà il «battesimo del mare» con Sophia Loren come madrina e Michelle Hunziker a condurre l’evento. La Grandiosa con le sue 181 mila tonnellate di stazza diventa l’ammiraglia della flotta Msc, composta da 17 navi che hanno ospitato oltre 2,4 milioni di passeggeri lo scorso anno (+20 per cento sul 2017). Per costruire questa World Class, l’armatore Gianluigi Aponte ha staccato un assegno che sfiora il miliardo di euro. Negli ultimi 30 mesi è la quinta nuova nave della compagnia ed entro il 2027 ne verranno varate altre 12, grazie a un investimento di 14 miliardi. Piani giustificati dalla continua crescita del settore. In Italia, nel primo trimestre dell’anno i passeggeri sono aumentati dell’8,5 per cento rispetto allo stesso periodo del 2018.</p>
      <slideshow>
        <figure>
          <img src="https://images2.corriereobjects.it/methode_image/2019/09/03/Economia/Foto%20Economia/Clipboard-0029.jpg"/>
        </figure>
        <figure>
          <img src="https://images2.corriereobjects.it/methode_image/2019/09/03/Economia/Foto%20Economia%20-%20Trattate/Clipboard-0027-k6GG-U3140319796935lxE-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/09/03/Economia/Foto%20Economia%20-%20Trattate/Degas,%20Danse%20Dessin%20(2)-kpoC-U3140319796935rjF-593x443@Corriere-Web-Sezioni.jpg"/>
        </figure>
        <figcaption>«Grandiosa», come sarà la super-nave da crociera: 11 ristoranti e parco acquatico (e museo permanente sugli impressionisti)</figcaption>
      </slideshow>
      <p><b>L’età media è la più giovane d’Europa: 45 anni. </b>«Da noi scende a 41, ma sulla Grandiosa si è come dentro una città divisa in quartieri - spiega al Corriere Pierfrancesco Vago, presidente esecutivo di Msc Crociere - ognuno dedicato a passeggeri di età differenti. Ci sono 19 ponti, 700 metri quadri di ludoteche, 21 bar, simulatori di Formula 1, piscine, Spa, palestre, ristoranti stellati, discoteche, un teatro da 975 posti per due spettacoli del Cirque du Soleil e mostre d’arte come quella con 26 opere sullo studio della danza di Edgar Degas». In cabina si ha la sensazione di trovarsi in un monolocale ultramoderno: letto confortevole, armadio con ante scorrevoli, scrivania in legno. C’è un cestino per i rifiuti: ha tre aperture separate per plastica, carta e cibo. Msc punta sulla sostenibilità ambientale. «Abbiamo un sistema di riciclo, riutilizzo e smaltimento di tutti i rifiuti - spiega l’ufficiale Mario Astarita, responsabile dell’ambiente a bordo - e un sistema di trattamento delle acque reflue di alta qualità». <br/><br/><b>Msc Grandiosa è realizzata per abbassare le emissioni prodotte per alimentarla.</b> «Grazie ai gas di scarico ibridi c’è una rimozione del 98 per cento dell’ossido di zolfo dagli scarichi della nave - dice Antonio Iaccarino, capo motorista - e lo scafo è stato costruito per consumare il 28 per cento in meno di carburante a passeggero rispetto alle navi della Classe Fantasia». Risultato possibile grazie anche al sistema di ottimizzazione dell’assetto che stabilizza la nave in tempo reale, a quello selettivo di riduzione catalitica (-80 per cento di ossido di azoto) e allo scafo rivestito da vernici ecocompatibili che riducono la resistenza aerodinamica. Ieri Msc ha annunciato che, dal primo gennaio, sarà «la prima compagnia crocieristica al mondo totalmente a impatto zero di anidride carbonica». Bilancerà, a proprie spese, tutte le emissioni dirette di anidride carbonica «tramite progetti ambientali e l’acquisto dei primi carbon credits che saranno generati negli oceani». Traguardi che non bastano a Vago: «Entro il 2030 ridurremo del 40 per cento la CO2 per passeggero/chilometro, rispetto al 2008». La nave, comandata dal capitano italiano Marco Massa, sarà attenta persino ai cetacei: ha un sistema di riduzione dei rumori per non disturbare le loro rotte.</p>
    </article>
  </body>
</html>