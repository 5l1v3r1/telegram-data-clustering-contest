<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_09/milan-la-juve-ecco-come-pioli-cambia-difesa-tre-combattere-288fd922-02f9-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Milan con la Juve, ecco come Pioli cambia la squadra. Fuori Kessie"/>
    <meta property="og:description" content="Rossoneri mai vincenti allo Stadium, il tecnico sceglie la difesa a tre e allontana Ibra: «Non è il momento di parlarne». Kessie non convocato: scelta tecnica"/>
  </head>
  <body>
    <article>
      <h1>Milan con la Juve, ecco come Pioli cambia la squadra. Fuori Kessie</h1>
      <h2>Rossoneri mai vincenti allo Stadium, il tecnico sceglie la difesa a tre e allontana Ibra: «Non è il momento di parlarne». Kessie non convocato: scelta tecnica</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Carlos Passerini</a></address>
      <p>La partita più difficile, nel momento peggiore, contro la squadra più forte. Eppure Stefano Pioli non si arrende. Domenica sera il suo Milan è atteso dalla Juventus dei cannibali allo Stadium (20.45, diretta tv su Sky) dove il Diavolo non ha mai vinto.</p>
      <p><b>Una maledizione</b>. Che racconta alla perfezione la distanza che ormi da troppi anni esiste fra i due club. Un risultato positivo potrebbe portare la svolta. Ma serve un Milan con la testa lucida fino al 90’. Perché Madama non perdona. «È una grande sfida e anche una grande opportunità. Dobbiamo stare bene in campo, molto attenti, compatti, aggressivi. La Juve fa sempre la scelta giusta, quindi noi dobbiamo saper leggere tutte le soluzioni. Ora è una squadra completa con pochissimi punti deboli. Ha fisicità, qualità, sa attaccare, sa soffrire, dobbiamo mettere in evidenza i loro punti deboli».</p>
      <p><b>Cambierà il sistema di gioco</b>: difesa a tre (Duarte-Romagnoli-Rodriguez), quattro centrocampisti (Paquetá rischia di essere escluso), due mezzepunte (Suso e Calhanoglu) e un attaccante, Piatek. Una rivoluzione tattica. «Non penso che ci sia un sistema di gioco migliore di un altro ma cercheremo di mettere in campo la soluzione migliore» dice Pioli. Che non vuol sentire parlar né di Ibrahimovic né di mercato: «Gennaio è lontano, Ibrahimovic è un grande campione. Ma non è il momento di parlare di queste cose, la testa deve andare solo alla Juve. Vincere per noi sarebbe fondamentale, siamo in ritardo e dobbiamo fare tanti punti. Dobbiamo concentrarci su quello che va fatto. Dobbiamo essere pronti a lottare e combattere domani sera. Siamo giovani ma non immaturi. Giochiamo a testa alta. In 4 partite abbiamo fatto pochi punti perché abbiamo giocato alla pari ma ci siamo fatti sorprendere, siamo stati puliti e precisi e siamo stati puniti. Domani sera dobbiamo avere una pressione superiore, dobbiamo avere un livello tecnico più alto. Più precisione e tecnica e meno errori».</p>
      <p><b>Quindi allo Stadium bisogna andarci a testa alta, giocandosela </b>con orgoglio malgrado lo scarto tecnico. «Io mi fido dei miei giocatori. Siamo lontani dalla Juventus ma le partite cominciano 0-0 e in 11 contro 11. È una grande sfida ma va giocata a testa alta». E concentrati. Fino alla fine.</p>
      <p><b>Sulla lista dei convocati </b>non compare il nome di Franck Kessie. Scelta tecnica. Pioli non lo ha visto brillante né mentalmente né fisicamente. Non ci sarà nemmeno Fabio Borini, che però ha problemi muscolari.</p>
    </article>
  </body>
</html>