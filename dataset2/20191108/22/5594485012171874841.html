<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/layfstayl/puskat-nechuvana-dosega-pesen-na-dzhordzh-maykl_news708216.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T22:50:00+00:00"/>
    <meta property="og:title" content="Пускат нечувана досега песен на Джордж Майкъл"/>
    <meta property="og:description" content="Тя е записана през една от последните студийни сесии на Майкъл през 2015 г."/>
  </head>
  <body>
    <article>
      <h1>Пускат нечувана досега песен на Джордж Майкъл</h1>
      <h2>Тя е записана през една от последните студийни сесии на Майкъл през 2015 г.</h2>
      <address>
        <time datetime="2019-11-08T22:50:00+00:00">08 Nov 2019, 22:50</time>
      </address>
      <p>https://blitz.bg/layfstayl/puskat-nechuvana-dosega-pesen-na-dzhordzh-maykl_news708216.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573233531-1.jpg"/>
      </figure>
      <p>
        <b>Нечувана досега песен на покойния певец Джордж Майкъл ще бъде използвана в нов коледен филм. Официалната премиера на парчето "This Is How" беше по Би Би Си Радио.</b>
      </p>
      <p>Певецът почина внезапно около Коледа през 2016 г. Причината за смъртта му се оказа сърдечна недостатъчност.</p>
      <p>Песента е записана през една от последните студийни сесии на Майкъл през 2015 г. Сега тя ще бъде използвана в нова коледна романтична комедия с името „Миналата Коледа“. Сценарият е написан от Ема Томпсън, която получила благословията на Джордж Майкъл да използват музиката му.</p>
      <p>„Той беше най-милият и добър човек, който можете да си представите. Много хареса всички идеи във филма. Бях много ентусиазирана, когато започнах да пиша сценария и след това на Коледа го загубихме. Много ми липсва“, казва Томпсън.</p>
      <p>Песента е дълга шест минути, като ще бъде чута цялата във финалните надписи на „Миналата Коледа“. Режисьорът на лентата Пол Фейг дал обещание пред близките на Джордж Майкъл, че няма да използват само част от нея.</p>
      <figure>
        <iframe src="https://www.youtube.com/embed/M1kWLPGUKcs" width="560" height="315" data-service="Youtube" scrolling="no"/>
      </figure>
      <p>„Когато получиш песен, която никой никога не е чувал, няма да използваш само 15 секунди от нея“, коментира Фейг.</p>
      <p>Близките на Джордж Майкъл също са благодарни.</p>
      <p>"Това парче е подарък за всички през този коледен сезон и се надяваме да ви донесе много щастие", пишат те в официално съобщение.</p>
    </article>
  </body>
</html>