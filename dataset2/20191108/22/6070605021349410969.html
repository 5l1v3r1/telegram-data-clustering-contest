<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/recerca-desapareguts-Francoli_0_2340966034.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T22:18:56+00:00"/>
    <meta property="og:title" content="S’atura la recerca activa per trobar els tres desapareguts al Francolí"/>
    <meta property="og:description" content="Només s’actuarà davant de noves pistes un cop inspeccionats 70 km"/>
  </head>
  <body>
    <article>
      <h1>S’atura la recerca activa per trobar els tres desapareguts al Francolí</h1>
      <h2>Només s’actuarà davant de noves pistes un cop inspeccionats 70 km</h2>
      <address>
        <time datetime="2019-11-08T22:18:56+00:00">08 Nov 2019, 22:18</time>
      </address>
      <p>“Nosaltres ja no podem fer res més”. Feia 17 dies que els bombers buscaven els tres desapareguts per la riuada del Francolí, però divendres van anunciar amb aquest missatge que aturaven la recerca activa. Els desapareguts són una dona de 60 anys que era a l’interior d’un bungalou a Vilaverd, un veí de l’Espluga del Francolí que anava amb cotxe i un camioner belga que també circulava per aquest municipi. Però els bombers, després d’haver inspeccionat 50 quilòmetres del riu Francolí i 20 quilòmetres de platja, no els han trobat. En els 17 dies del dispositiu han localitzat uns 50 punts d’interès que, un cop analitzats, no han donat resultat. L’últim cos sense vida es va trobar dimarts de la setmana passada. Per això, a partir d’ara els bombers només actuaran si es tenen noves pistes.</p>
      <p>A part dels tres desapareguts, el temporal del 23 d’octubre a la matinada ha deixat almenys quatre morts més. Un home arrossegat per la riera d’Arenys, un altre que anava al mateix cotxe que el veí de l’Espluga desaparegut, el fill de la dona que buscaven, que també era dins el bungalou, i un home sense sostre. Aquest últim, que hauria mort arrossegat per la riuada, no se sabia que havia desaparegut fins que se’n va trobar el cos. Per tant, les víctimes fins ara són set, però no es pot descartar res perquè els bombers admeten que, tot i la recerca extensiva que han fet en les dues últimes setmanes, encara queda molta runa i matèria vegetal per treure. “Només hem pogut veure els indicis que es podien percebre, però no la part soterrada”, explica la subinspectora dels Bombers de la Generalitat, Marta Miralles.</p>
      <p>Els 50 punts d’interès que han localitzat durant la recerca han sigut, per exemple, un tros de vehicle o una zona de sota un pont amb acumulacions de matèria orgànica. El dispositiu va començar amb una recerca visual -amb mitjans aeris, terrestres i drons- per trobar indicis. Un cop detectats els punts d’interès, els bombers van fer una recerca més “especialitzada” que va incloure, amb l’ús de maquinària pesant, la retirada de les acumulacions de runa i matèria. Els treballs van comptar amb la participació de gossos dels Mossos d’Esquadra, dels bombers catalans i fins i tot dels bombers de Saragossa.</p>
      <p>La unitat subaquàtica dels Mossos també va formar part de la recerca dels primers dies perquè el cabal del riu Francolí encara era molt alt. Per això el dispositiu es va dirigir des dels trams més alts del riu, on ja no hi havia tanta aigua, fins a la resta. Miralles apunta que no tots els punts d’interès els van localitzar els equips d’emergències, perquè alguns els van rebre per avisos dels veïns. La subinspectora dels Bombers defensa que han recorregut “dues vegades” el Francolí perquè s’han inspeccionat les dues ribes: “Han quedat acumulacions de fang i matèria al llarg dels 50 quilòmetres”.</p>
      <h3>Continuen les tasques de neteja</h3>
      <p>Amb el pas de les setmanes els equips van passar dels 80 efectius d’emergències dels primers dies de la recerca activa a bastants menys. Ara a la zona afectada pel temporal hi queda la maquinària pesant de l’Agència Catalana de l’Aigua (ACA), que es manté fent les tasques de neteja. Segons l’ACA, en quatre comarques tarragonines -la Conca de Barberà, l’Alt i el Baix Camp i el Tarragonès- hi treballen una desena de brigades per retirar els arbres i la resta vegetal que encara afecten les rieres.</p>
      <p>Des de l’Ajuntament de l’Espluga del Francolí, on els efectes de la riuada han sigut devastadors, reconeixen que queda molta feina pendent per recuperar la normalitat. L’amplitud del riu va deixar desperfectes als subministraments bàsics, que funcionen amb línies que s’han de canviar o canonades provisionals. Mentrestant, ha nascut una plataforma amb el nom de Riuada Solidària al Francolí per ajudar econòmicament els damnificats.</p>
    </article>
  </body>
</html>