<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/ispania-gkafa-tou-ypourgou-eksoterikon-i-gkafa-olkis-tou-ispanou-ypeks-pou-isos-apotelesei-provlima-akoma-kai-gia-tin-ee/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T22:00:39+00:00"/>
    <meta property="og:title" content="Ισπανία: Γκάφα του υπουργού Εξωτερικών"/>
    <meta property="og:description" content="Δημοσιοποίησε, μέσω του Twitter, ένα εμπιστευτικό έγγραφο που σχετίζεται με τη δικαστική έρευνα σε βάρος καταλανής αυτονομίστριας πολιτικού"/>
  </head>
  <body>
    <article>
      <h1>Ισπανία: Γκάφα του υπουργού Εξωτερικών</h1>
      <h2>Δημοσιοποίησε, μέσω του Twitter, ένα εμπιστευτικό έγγραφο που σχετίζεται με τη δικαστική έρευνα σε βάρος καταλανής αυτονομίστριας πολιτικού</h2>
      <address><time datetime="2019-11-08T22:00:39+00:00">08 Nov 2019, 22:00</time> by <a rel="author">ΤοΒΗΜΑ Team</a></address>
      <p>Η Ευρωπαϊκή Επιτροπή έκρινε σήμερα ότι επαφίεται στην Ισπανία να κρίνει αν θα δώσει συνέχεια στο γεγονός ότι ο Ζοσέπ Μπορέλ, ο επόμενος επικεφαλής της ευρωπαϊκής διπλωματίας, δημοσιοποίησε, μέσω του Twitter, ένα εμπιστευτικό έγγραφο που σχετίζεται με τη δικαστική έρευνα σε βάρος μιας Καταλανής αυτονομίστριας πολιτικού.</p>
      <p>Η γκάφα του υπουργού Εξωτερικών της Ισπανίας φέρνει σε αμηχανία τη χώρα του. Όπως ταυτόχρονα μπορεί να αποτελέσει πρόβλημα και για την επόμενη Ευρωπαϊκή Επιτροπή της Ούρσουλα φον ντερ Λάιεν, μόλις τρεις εβδομάδες πριν αναλάβει τα καθήκοντά της.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«Υπάρχουν σαφείς κανόνες για τη χρήση του Συστήματος πληροφοριών Σένγκεν (SIS) και αναμένουμε ότι όλοι θα τους σεβαστούν», δήλωσε η εκπρόσωπος της Επιτροπής Μίνα Αντρέεβα.</p>
      <p>Την Τετάρτη, στην ανάρτησή του, ο Μπορέλ έδειξε ένα έγγραφο που έστειλαν οι βρετανικές αρχές –μέσω του συστήματος Sirene– με το οποίο ζητούνται από τη Μαδρίτη επιπρόσθετες πληροφορίες όσον αφορά το ένταλμα σύλληψης σε βάρος της Κλάρας Πονσάτι, η οποία έχει καταφύγει στη Σκωτία. Στο μήνυμά του, που διαγράφηκε σύντομα –όμως είχαν ήδη αποθηκευτεί αντίγραφά του– ο Μπορέλ έδινε προσωπικές, εμπιστευτικές πληροφορίες για την Πονσάτι.</p>
      <p>Η Καταλανή ευρωβουλευτής των Πρασίνων Ντιάνα Ρίμπα ι Γκινέρ έστειλε επιστολή διαμαρτυρίας στον Ζαν-Κλοντ Γιούνκερ και στη διάδοχό του, την Ούρσουλα φον ντερ Λάιεν. Η ευρωβουλευτής ζητά να ανακληθεί ο διορισμός του Μπορέλ στην επόμενη Ευρωπαϊκή Επιτροπή εάν αποδειχθεί ότι χρησιμοποίησε καταχρηστικά εμπιστευτικές πληροφορίες.</p>
      <p>Σύμφωνα με την Αντρέεβα, τα δεδομένα που εισάγονται στο σύστημα Σένγκεν μπορούν να τα συμβουλεύονται μόνο οι αρμόδιες αρχές και η κάθε χώρα μέλος καταθέτει έναν κατάλογο με αυτές.</p>
      <p>Το μήνυμα στο Twitter αναρτήθηκε από τον Μπορέλ «με την ιδιότητά του ως υπουργός Εξωτερικών της Ισπανίας και επαφίεται στις ισπανικές αρχές» να κρίνουν πώς θα χειριστούν το θέμα, συμπλήρωσε.</p>
      <p>Μια πηγή της Κομισιόν ανέφερε ότι προβλέπεται η επιβολή οικονομικών κυρώσεων εάν παραβιαστεί ο συγκεκριμένος κανόνας.</p>
      <p>Ένας εκπρόσωπος του συστήματος Sirene στη Βρετανία είπε ότι οι πληροφορίες που περιλαμβάνονταν στο έγγραφο απευθύνονταν στις υπηρεσίες επιβολής του νόμου και στους δικαστές και δεν ήταν «δημοσιοποιήσιμες».</p>
      <p>Η Ντιάνα Ρίμπα ι Γκινέρ από την πλευρά της τόνισε ότι η δημοσιοποίηση εμπιστευτικών δεδομένων για την Κλάρα Πονσάτι συνιστά «μια άκρως ανησυχητική και απαράδεκτη συμπεριφορά για έναν υποψήφιο Επίτροπο».</p>
      <p>Το Ευρωπαϊκό Κοινοβούλιο έχει ήδη εγκρίνει την υποψηφιότητα του Μπορέλ, όμως οι ευρωβουλευτές θα ψηφίσουν και πάλι στις 27 Νοεμβρίου για να εγκρίνουν τη νέα Επιτροπή στο σύνολό της.</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>