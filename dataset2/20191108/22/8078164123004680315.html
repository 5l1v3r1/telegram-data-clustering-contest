<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_09/disney-piattaforma-streaming-disney-arrivera-italia-31-marzo-catalogo-enorme-4k-hdr10-incluso-8bc51286-02d2-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Disney+, la piattaforma di streaming arriverà in Italia il 31 marzo 2020: catalogo enorme e 4K HDR10 incluso"/>
    <meta property="og:description" content="Negli Usa sarà disponibile già da martedì prossimo e costerà meno di Netflix. Catalogo vastissimo e 4K HDR10 incluso nel prezzo"/>
  </head>
  <body>
    <article>
      <h1>Disney+, la piattaforma di streaming arriverà in Italia il 31 marzo 2020: catalogo enorme e 4K HDR10 incluso</h1>
      <h2>Negli Usa sarà disponibile già da martedì prossimo e costerà meno di Netflix. Potrebbe offrire circa 500 film, oltre 7.500 episodi di serie tv e numerosi contenuti originali</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Redazione Online</a></address>
      <p>Il nome c’è: <b>Disney+</b>. La data anche: <b>31 marzo 2020</b>. Da quel giorno, al pari di quanto accadrà negli Stati Uniti già <a href="https://www.corriere.it/tecnologia/19_aprile_12/disney-film-disney-streaming-12-novembre-usa-a-699-dollari-mese-25f497ec-5c88-11e9-ab32-d4ed1285b7c4.shtml">a partire da martedì prossimo</a>, il colosso dell’animazione sbarcherà nel mondo dello streaming anche in Italia. Ad annunciarlo è stata l’azienda stessa, tramite un filmato pubblicato giovedì sui social.</p>
      <p>Oltre che in Italia, dal 31 marzo Disney+ sarà disponibile anche in Germania, Francia, Spagna e Regno Unito. Un'ottima notizia per i fan europei, decisamente meno per le piattaforme che dovranno fronteggiarne la concorrenza. Negli Stati Uniti il prezzo sarà di <b>6,99 dollari </b>al mese. Meno di Netflix e Amazon Prime Video (entrambi a 8,99 dollari), ma più dell'ultimissima arrivata: <a href="https://www.corriere.it/tecnologia/serie-tv/cards/apple-tv-come-funziona-quanto-costa-perche-abbonarsi-perche-invece-non-farlo/offerta-audiovisiva-casalinga-cresce_principale.shtml">Apple TV+</a> (4,99 dollari). Si vedrà se sarà lo stesso.</p>
      <h4>I contenuti</h4>
      <p>Oltre che dal punto di vista economico, Disney+ si preannuncia estremamente competitiva anche sul piano dei contenuti. La piattaforma potrà infatti "pescare" da tutta la galassia di proprietà della storica company. Avrà quindi a disposizione non solo i suoi grandi classici d'animazione, ma anche i prodotti Pixar, Marvel, Star Wars e, vista la recente <a href="https://video.corriere.it/impero-disney-colpisce-ancorae-acquista-21th-century-fox/20b0637c-4b0a-11e9-84f1-6f7b19b096e5">acquisizione record</a>, anche 21st Century Fox (che controlla, ad esempio, National Geographic). Non bastasse, si potrà fruire in prima visione di numerose produzioni originali: da The Mandalorian, la prima serie tratta da Star Wars, al revival di Lizzie McGuire; dalla fiction di High School Musical ai live-action di Aladdin e Lilli e il Vagabondo. Il catalogo, insomma, si preannuncia vastissimo, e potrebbe annoverare circa <b>500 film e oltre 7.500 episodi di serie tv</b> già realizzate.</p>
      <h4>Scontro tra titani</h4>
      <p>L'abbonamento, che negli Stati Uniti prevede anche la possibilità di essere abbinato a Hulu ed Espn Plus, fornirà accesso a<b>quattro dispositivi per un massimo di sette utenti</b>. Saranno inclusi nel prezzo anche i contenuti in <b>4K HDR10, Dolby Vision e audio Dolby Atmos</b>. Un dettaglio non indifferente se si considera, ad esempio, che Netflix in Italia li propone soltanto all'interno della sua versione "Premium" (15,99 euro al mese). E la stessa Netflix, proprio in previsione dell'arrivo sul mercato di Apple e Disney, la scorsa primavera ha investito oltre due miliardi di dollari a debito per incrementare la produzione di contenuti originali. <br/>Disney, da par suo, ha da poco riportato nel suo quarto trimestre fiscale profitti per <b>oltre un miliardo di dollari</b>, ben oltre le attese degli analisti. Rispetto a inizio anno il titolo è cresciuto del 20% a Wall Street. Decisivo in tal senso l'exploit nelle sale del remake de Il Re Leone, che con i suoi 1,65 miliardi di dollari fin qui incassati è balzato al settimo posto tra i film di maggior successo della storia del cinema.</p>
    </article>
  </body>
</html>