<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/expresident-brasiler-Lula-Silva-sortir_0_2340366032.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T22:31:00+00:00"/>
    <meta property="og:title" content="Lula da Silva, en llibertat"/>
    <meta property="og:description" content="L’expresident surt de la presó gràcies al criteri del Suprem, que limita l’ingrés a una sentència ferma"/>
  </head>
  <body>
    <article>
      <h1>Lula da Silva, en llibertat</h1>
      <h2>L’expresident surt de la presó gràcies al criteri del Suprem, que limita l’ingrés a una sentència ferma</h2>
      <address>
        <time datetime="2019-11-08T22:31:00+00:00">08 Nov 2019, 22:31</time>
      </address>
      <p>Lula da Silva va sortir ahir de la presó de Curitiba, on des de l’abril de l’any passat estava empresonat per corrupció. Vestit de negre i amb bon aspecte, a l’expresident del Brasil el van rebre centenars de persones que el van saludar com un autèntic heroi i amb pancartes sobre la seva innocència i la llibertat acabada d’obtenir. El pres més famós del país va agrair el suport que ha rebut durant els 19 mesos que ha estat entre reixes i no va perdre l’ocasió per atacar la fiscalia i la policia federal, a qui va acusar de ser “el costat podrit” del sistema judicial i d’actuar amb “maldat” amb l’únic objectiu de criminalitzar “l’esquerra, Lula i el Partit dels Treballadors (PT)”.</p>
      <p>Poques hores abans un jutge n’havia decretat l’excarceració en compliment del nou criteri acordat pel Tribunal Suprem Federal, que preveu que un condemnat només ingressarà en un centre penitenciari quan la sentència sigui ferma i sense més recorregut per apel·lar-la. Lula està condemnat en segona instància i, amb la llei a la mà, encara n’hi queden dues més abans que la justícia hi digui l’última paraula. La nova jurisprudència, aprovada per sis vots a favor i cinc en contra, posa fi al criteri vigent des del 2016 que permetia l’ingrés a la presó amb una condemna en segona instància. El cas de Lula també és el d’uns 5.000 presos més, que s’han de beneficiar de la nova mesura que exclou els condemnats per delictes greus -bàsicament de sang- i els jutjats i sentenciats per un jurat popular.</p>
      <p>Societat polaritzada<br/>Com tot el que envolta Lula, la seva llibertat ha dividit la societat i la política brasileres, com s’ha evidenciat també amb l’ajustada votació del Suprem. Així, Lula es trobarà uns carrers polaritzats entre els partidaris, que encara el veuen com el gran salvador del Brasil i el president que va treure de la misèria trenta milions de persones, i els crítics, que rebutgen que el procés judicial que l’ha portat a la presó -i els que encara té pendents- sigui una represàlia política i l’acusen d’haver-se deixat subornar.</p>
      <p>Lula és lliure però la presó continua sent una amenaça més que real. Per una banda, hi pot haver de tornar a ingressar si es confirma la sentència de suborn per un habitatge tríplex a São Paulo o si prosperen les altres causes pendents. Hi ha, a més, un altre factor que no es pot perdre de vista: que el Congrés a Brasília aprovi una esmena a la decisió del Suprem i es recuperi el criteri de presó amb dues sentències.</p>
      <p>L’excarceració de Lula suposa una sacsejada al sempre convuls tauler polític brasiler, amb un Congrés fragmentat amb molts partits que trenquen aliances i en creen amb facilitat. La situació s’ha escalfat des que va entrar en escena el president Jair Bolsonaro, que d’entrada va mantenir el silenci sobre la llibertat de Lula i en un acte oficial es va limitar a afalagar els seus ministres. Entre ells hi ha Sérgio Moro, el jutge que va condemnar en primera instància Lula i el va apartar de la cursa electoral quan tots els sondejos el donaven com a guanyador en les eleccions presidencials de fa un any. El fitxatge de Moro com a titular de Justícia va ser llegit com un premi de Bolsonaro per haver barrat el pas a l’exdirigent del PT, que conserva una alta quota de popularitat malgrat que fa gairebé una dècada que va abandonar la presidència.</p>
      <p>Des de dalt de l’escenari improvisat a fora de la presó, Lula també es va referir a l’exjutge Moro. “Vull que sàpiguen que no va posar a la presó un home. Van voler empresonar una idea, i les idees no es maten ni es tanquen”, va dir. El seu advocat defensor havia insistit prèviament que Lula “és víctima d’una guerra judicial”, una idea en què s’ha basat el cos central de la defensa.</p>
      <p>Els advocats de Lula havien intentat unes quantes vegades excarcerar-lo, i fins i tot havien demanat la suspensió de la causa argumentant que encara hi podia presentar al·legacions. La justícia sempre va rebutjar les peticions i l’expresident va quedar apartat de la cursa electoral en els comicis de fa un any, quan era l’únic possible candidat capaç de frenar l’ultra Jair Bolsonaro i encapçalava tots els sondejos.</p>
      <p>La prudència de Moro <br/>El ministre Moro, per la seva banda, va ser prudent, malgrat que la llibertat de Lula representa un revés personal. En un comunicat va assegurar que rebia amb “respecte” la decisió judicial. Moro ha sigut la figura clau en el procés de Lula i també s’ha convertit en una controvertida personalitat pel salt dels tribunals a la política al costat del gran rival de l’exdirigent del PT. La seva imparcialitat va quedar qüestionada aquest estiu quan es va filtrar una conversa del jutge amb el fiscal que instruïa les primeres fases de la investigació en contra de l’expresident.</p>
      <p>Qui sí que va parlar va ser un dels fills de Bolsonaro. Eduardo Bolsonaro, diputat al Congrés, va criticar la decisió del Suprem a través de Twitter, la xarxa social amb què acostuma a pronunciar-se sobre els afers brasilers: “Alliberen bandits i desarmen ciutadans, pobres brasilers”. A les xarxes, com als carrers, els internautes també es dividien amb hashtags a favor de la llibertat i de la presó perpètua per a Lula.</p>
    </article>
  </body>
</html>