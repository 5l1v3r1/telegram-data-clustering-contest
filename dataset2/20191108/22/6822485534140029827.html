<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T22:48:00+00:00"/>
    <meta property="og:title" content="تاکید آیت‌الله سیستانی بر حفظ ماهیت مسالمت آمیز اعتراض‌ها"/>
    <meta property="og:description" content="آیت الله سیستانی در چارچوب توصیه های پنجگانه در خصوص جنبش اصلاحی ملت عراق ، بر ضرورت حفظ ماهیت مسالمت آمیز اعتراض های مردم این کشور تاکید و خواستار خودداری از اظهارات و اقداماتی شد که منزلت و جایگاه نیروهای مسلح و کسانی را که داوطلبانه کنار آنها با تروریسم جنگیدند (الحشد الشعبی) ، مخدوش می کند."/>
  </head>
  <body>
    <article>
      <h1>تاکید آیت‌الله سیستانی بر حفظ ماهیت مسالمت آمیز اعتراض‌ها</h1>
      <address>
        <time datetime="2019-11-08T22:48:00+00:00">08 Nov 2019, 22:48</time>
      </address>
      <p>آیت الله سیستانی در چارچوب توصیه های پنجگانه در خصوص جنبش اصلاحی ملت عراق ، بر ضرورت حفظ ماهیت مسالمت آمیز اعتراض های مردم این کشور تاکید و خواستار خودداری از اظهارات و اقداماتی شد که منزلت و جایگاه نیروهای مسلح و کسانی را که داوطلبانه کنار آنها با تروریسم جنگیدند (الحشد الشعبی) ، مخدوش می کند.</p>
      <p>این حمایت بی سابقه، در پی موج وسیع اهانت هایی است که به تاکید مقامات عراقی برخی جریان های مشکوک داخلی و خارجی به بهانه اعتراضات، علیه نیروهای مسلح به ویژه الحشد الشعبی به ویژه در دور نخست اعتراضات (اول نوامبر – 9 مهرماه) به راه انداخته بودند.</p>
      <p>در آن ایام برخی معترضان با تحریک رسانه ها و شبکه های بعثی و سعودی، آنها را مزدور ایران و عامل سرکوب تظاهرکنندگان دانستند، امری که بسرعت نادرست بودن آن آشکار شد چرا که نیروهای الحشد الشعبی به طور رسمی و غیررسمی هیچ حضور و مشارکتی نه در مهار تظاهرات و نه در همراهی با تظاهرکنندگان برای حمایت از اصلاحات نداشته اند.</p>
      <p>هر چند دیگر نمادهای ملی و دینی عراق از جمله مرجعیت، اربعین و زیارت امام حسین (ع) نیز از اهانت این جریان‌ها در روزهای نخست اعتراضات بغداد و برخی دیگر از شهرها مصون نمانده بود.</p>
      <p>دفتر مرجعیت عالی عراق در بیانیه ای که روز جمعه درخطبه دوم نمازجمعه کربلا معروف به خطبه مرجعیت، قرائت شد با اشاره به آخرین تحولات این کشور، بار دیگر بر ضرورت مسالمت آمیز بودن اعتراضات، پیگیری و تحقق اصلاحات از سوی دولتمردان دربازه زمانی معین، جلوگیری از سوء استفاده طرف های داخلی و خارجی از این حرکت اجتماعی و مرهون بودن برگزاری تظاهرات با خیال آسوده از حملات تروریستی به فداکاری های نیروهای مسلح و نیروهای داوطلب (الحشد الشعبی) تاکید کرد.</p>
      <p>دفتر مرجعیت عالی عراق در این بیانیه که از سوی شیخ عبدالمهدی الکربلایی نماینده آیت الله سیستانی و امام جمعه کربلا قرائت شد، با تجلیل از مقام کسانی که چهل روز پیش در روزهای نخست اعتراضات کشته و باعث آغاز جنبش اصلاحی در کشور شدند بار دیگر خواستار پیگرد عاملان قتل تظاهرکنندگان شد. </p>
      <p>در ادامه بیانیه به پنج نکته اشاره شده است: </p>
      <p>1- نیروهای سیاسی حاضر در قدرت یک فرصت نادر برای پاسخگویی به خواسته های شهروندان دارند که آن را طبق یک نقشه راه مورد توافق و در یک بازه زمانی مشخص به انجام برسانند و از این طریق به دوره ای طولانی از فساد و سهمیه بندی کور (قدرت و مناصب میان طوائف و احزاب) و فقدان عدالت اجتماعی پایان دهند چرا که بیش از این معطل کردن و به تعویل انداختن این مهم جایز نیست و خطرات بسیار بزرگی برای کشور خواهد داشت. </p>
      <p>2- رعایت مسالمت آمیز بودن اعتراضات بسیار مهم است و مسوولیتی بزرگی در این خصوص بر عهده نیروهای امنیتی است که از زور بویژه زور مفرط علیه معترضان مسالمت جو استفاده نکنند . این امر هم جایز نیست و هم عواقب خطرناکی دارد. بسیاری از مشارکت کنندگان در اعتراضات، مسالمت آمیز بودن آن را رعایت و از تعرض به نیروهای امنیتی، ساختمان های دولتی و اموال خصوصی خودداری می کنند بنابر این باید آن عده اندکی که همچنان دست به این کارها می زنند، را توجیه کرد دست از این کارها بردارند تا اعتراضات از هر چه که چهره اش را مخدوش می کند مصون بماند. </p>
      <p>3- اعتراض مسالمت آمیز حق هر عراقی عاقل و بالغ است و هر کس حق دارد در آن شرکت کند یا نکند و این امر نباید باعث اختلاف میان شهروندان و تبادل اتهامات شود بلکه باید به یکدیگر و انتخابی که کرده اند احترام بگذارند.</p>
      <p>4- برخی طرف های داخلی و خارجی نقشی موثر در درد و رنج عمیقی و سرکوب و اساراتی که عراق طی دهه های گذشته به آن دچار شده، داشته اند و امروز هم می خواهند از جنبش اعتراض جاری برای تحقق اهداف خود استفاده کنند، بر این اساس کسانی که در این اعتراضات شرکت می کنند و دیگران باید با هوشیاری بالا مراقب سوء استفاده این طرف ها باشند که از هر روزنه ای ممکن است برای نفوذ در جمع آنها و منحرف کردن مسیر جنبش اصلاحی استفاده کنند. </p>
      <p>5- عزیزان ما در نیروهای مسلح و کسانی که در جنگ با (گروهک) تروریستی داعش و دفاع از ملت، خاک و مقدسات عراق به آنان پیوستند (نیروهای مقاومت و الحشد الشعبی) منزلت بزرگی دارند بویژه کسانی که همچنان امروز در مرزها و مراکز حساس به این مهم ادامه می دهند. بر این اساس نباید جایگاه آنان را فراموش کنیم و یا حرفی بزنیم که از ارزش فداکاری های بزرگ آنان کاسته شود. اگر امروز امکان برگزاری تظاهرات و تحصن های  مسالمت آمیز و مصون از آزار تروریست ها در عراق وجود دارد، مرهون این قهرمانان است که شایسته کمال احترام و قدردانی هستند. </p>
    </article>
  </body>
</html>