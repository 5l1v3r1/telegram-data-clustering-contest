<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_09/tredici-pietro-figlio-gianni-morandi-si-da-musica-rap-7ffbc70c-02e0-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Tredici Pietro, il figlio di Gianni Morandi si dà alla musica rap"/>
    <meta property="og:description" content="«È vero, ho avuto visibilità. Ma poi spacchi solo se il tuo pezzo funziona». Dal vivo sabato sera al Gate con i brani del suo album si chiama «Assurdo»"/>
  </head>
  <body>
    <article>
      <h1>Tredici Pietro, il figlio di Gianni Morandi si dà alla musica rap</h1>
      <h2>«È vero, ho avuto visibilità. Ma poi spacchi solo se il tuo pezzo funziona». Dal vivo sabato sera al Gate con i brani del suo album si chiama «Assurdo»</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Paolo Carnevale</a></address>
      <p>«Figlio d’arte? Non più di tanto. Mio padre canta, io rappo». Se di cognome fai Morandi e tuo padre si chiama Gianni, il destino sembra segnato. Invece, Pietro Morandi, figlio dell’eterno ragazzo della canzone italiana e della sua seconda moglie, Anna Dan, il suo destino se l’è scelto da solo, con il nome d’arte Tredici Pietro, «uno pseudonimo - spiega - che deriva dalla mia “ballotta”, la cerchia stretta di amici, o meglio, la “crew”, di San Lazzaro di Savena, nell’hinterland di Bologna». Classe 1997, occhialini rotondi da nerd, il giovane rapper ha debuttato con «Pizza e Fichi», brano che ha superato 4milioni di visualizzazioni su YouTube. «Nel mondo dell’hip hop non basta avere un cognome importante - dice -. Spacchi solo se funziona il tuo pezzo. Io ho cercato di muovermi sempre con le mie forze. Essere figlio di una celebrità è un’arma a doppio taglio. Può essere un peso psicologico e un motivo di pregiudizio artistico, però può essere anche un vantaggio perché hai una visibilità che altri non hanno. Ho sempre cercato di cavarmela da solo, facendo anche il porta pizze e il cameriere a Londra, città che mi ha dato gli stimoli giusti».</p>
      <p><b>I suoi nuovi pezzi, realizzati con la produzione di Mr.Monkey</b>, si chiamano, «Biassanot», «Leggenda», «Farabutto», «Non ci fotti», «Tredici», «Tu non sei con noi, bro», e «Assurdo», il brano che dà il titolo al primo ep e al tour che approda stasera al Gate (via Valtellina 21, ore 22; ing. 18 euro) . «Ho scelto l’hip hop per una questione di linguaggio - spiega Tredici -. Per me rappare è una terapia, un modo per parlare alla gente,”mettere la testa fuori dal buco”, citando l’uomo della caverna di Platone. Le mie rime arrivano da un flusso di coscienza». Il sound è difficile da inquadrare, tra sonorità trap, elettroniche e melodie vocali. «Le mie influenze arrivano dalla golden age della west coast californiana. Su tutti Dr. Dre e Snoop Dogg».</p>
    </article>
  </body>
</html>