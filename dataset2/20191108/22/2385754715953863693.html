<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596478/tramp-quotden-anisyxeiquot-gia-tin-erevna-se-varos-tou-sto-kogkreso"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T22:45:00+00:00"/>
    <meta property="og:title" content="Τραμπ: &quot;Δεν ανησυχεί&quot; για την έρευνα σε βάρος του στο Κογκρέσο"/>
    <meta property="og:description" content="Ο πρόεδρος των ΗΠΑ Ντόναλντ Τραμπ δήλωσε σήμερα ότι δεν ανησυχεί για την έρευνα που διεξάγεται από τη Βουλή των Αντιπροσώπων σε βάρος του και τη..."/>
  </head>
  <body>
    <article>
      <h1>Τραμπ: "Δεν ανησυχεί" για την έρευνα σε βάρος του στο Κογκρέσο</h1>
      <address><time datetime="2019-11-08T22:45:00+00:00">08 Nov 2019, 22:45</time> by <a rel="author">SigmaLive</a></address>
      <p>Ο πρόεδρος των ΗΠΑ Ντόναλντ Τραμπ δήλωσε σήμερα ότι δεν ανησυχεί για την έρευνα που διεξάγεται από τη Βουλή των Αντιπροσώπων σε βάρος του και τη δημοσιοποίηση των καταθέσεων των μαρτύρων, όμως δεν θέλει να τη στηρίξει, επιτρέποντας στον κορυφαίο σύμβουλό του να καταθέσει.</p>
      <p>Μιλώντας σε δημοσιογράφους στον Λευκό Οίκο, ο Ρεπουμπλικάνος πρόεδρος κατέκρινε τη δημοσιοποίηση των απομαγνητοφωνημένων καταθέσεων που δόθηκαν από Αμερικανούς διπλωμάτες στις τρεις Επιτροπές της Βουλής. Οι Επιτροπές αυτές εξετάζουν το αν ο Τραμπ άσκησε πιέσεις στην Ουκρανία για να ξεκινήσει εισαγγελική έρευνα σε βάρος του Τζο Μπάιντεν, του πολιτικού αντιπάλου του. Άσκησε επίσης δριμεία κριτική στους Δημοκρατικούς επειδή την επόμενη εβδομάδα θα ξεκινήσουν στη Βουλή δημόσιες ακροάσεις των μαρτύρων, που θα μεταδίδονται από την τηλεόραση.</p>
      <p>«Δεν θα έπρεπε να γίνουν δημόσιες ακροάσεις. Πρόκειται για φάρσα», επέμεινε ο πρόεδρος, ο οποίος αρνείται ότι διέπραξε οτιδήποτε επιλήψιμο.</p>
      <p>Ο Τραμπ κατηγόρησε τους Δημοκρατικούς ότι καλούν ως μάρτυρες ανθρώπους που τον μισούν και υποστήριξε ότι δεν γνωρίζει τους περισσότερους από αυτούς. Μεταξύ των μαρτύρων είναι κορυφαία στελέχη του Στέιτ Ντιπάρτμεντ.</p>
      <p>«Δεν με ανησυχεί τίποτα. Οι μαρτυρίες ήταν όλες εντάξει. Εννοώ, κατά το πλείστον, δεν είχα ακούσει ποτέ για αυτούς τους ανθρώπους. Δεν έχω ιδέα ποιοι είναι», ισχυρίσθηκε.</p>
      <p>Οι Επιτροπές συνεχίζουν να λαμβάνουν καταθέσεις κεκλεισμένων των θυρών. Σήμερα είχε κληθεί ο προσωπάρχης του Τραμπ και διευθυντής του Γραφείου Διαχείρισης και Προϋπολογισμού (OMB) του Λευκού Οίκου, ο Μικ Μαλβέινι, όμως δεν προσήλθε. Ο νομικός σύμβουλός του ενημέρωσε τη Βουλή ότι ο πελάτης του έλαβε εντολή από τον Λευκό Οίκο να μην συμμορφωθεί με την κλήτευση που έλαβε το βράδυ της Πέμπτης και υποστήριξε ότι διαθέτει «πλήρη ασυλία».</p>
      <p>Ο Μαρκ Σάντι, ο αναπληρωτής διευθυντής των προγραμμάτων εθνικής ασφάλειας στο OMB, επίσης είχε κληθεί να καταθέσει αλλά δεν παρουσιάστηκε στο Κογκρέσο.</p>
      <p>Ο Λευκός Οίκος έχει διαμηνύσει ότι δεν θα συνεργαστεί με την έρευνα, την οποία προκάλεσε η καταγγελία ενός μάρτυρα δημοσίου συμφέροντος ο οποίος «θορυβήθηκε» από το περιεχόμενο της τηλεφωνικής επικοινωνίας που είχε στις 25 Ιουλίου ο Τραμπ με τον πρόεδρος της Ουκρανίας Βολοντίμιρ Ζελένσκι.</p>
      <p>Οι βουλευτές ήθελαν να ρωτήσουν τον Μαλβέινι και τον Σάντι σχετικά με την απόφαση που έλαβε το OMB το καλοκαίρι –χωρίς να δοθεί καμία εξήγηση στο Κογκρέσο– να παρακρατηθεί η στρατιωτική βοήθεια ύψους 400 εκατομμυρίων δολαρίων προς την Ουκρανία. Το ποσό αυτό είχε εγκριθεί από τη Βουλή και τη Γερουσία.</p>
      <p>Οι Επιτροπές προσπαθούν να καταθέσουν εάν ο Τραμπ έθεσε ως προϋπόθεση για την αποδέσμευση των χρημάτων το να συμφωνήσει ο Ζελένσκι να ξεκινήσει έρευνα σε βάρος του Τζο Μπάιντεν και του γιου του, Χάντερ. Ο Τζο Μπάιντεν διεκδικεί το χρίσμα των Δημοκρατικών ενόψει των προεδρικών εκλογών του 2020. Ο γιος του ήταν στο διοικητικό συμβούλιο της ουκρανικής εταιρείας φυσικού αερίου Burisma.</p>
      <p>Στις 17 Οκτωβρίου, σε μια συνέντευξη Τύπου, ο Μαλβέινι παραδέχτηκε ότι ο Λευκός Οίκος παρακράτησε τη βοήθεια. «Σας έχω μια είδηση: Ξεπεράστε το. Θα υπάρχει πολιτική επιρροή στην εξωτερική πολιτική», είπε. Λίγο αργότερα όμως αντέκρουσε τον εαυτό του, τονίζοντας σε μια ανακοίνωση που εξέδωσε ότι «δεν υπήρξε quid pro quo», δηλαδή δεν έγινε «ανταλλαγή εκδουλεύσεων» μεταξύ του Λευκού Οίκου και του Ζελένσκι. Και αυτό γιατί τελικά η βοήθεια αποδεσμεύτηκε ενώ ο Ουκρανός πρόεδρος ουδέποτε υποσχέθηκε ρητά ότι θα ερευνήσει την Burisma, τους Μπάιντεν ή την ανάμιξη της χώρας του στις εκλογές του 2016.</p>
      <p>Πηγή: ΑΠΕ-ΜΠΕ-Reuters-AFP</p>
    </article>
  </body>
</html>