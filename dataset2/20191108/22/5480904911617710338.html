<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/litomerickou-nemocnici-prodavat-nechceme-rozhodli-obcane/1818962?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T22:35:00+00:00"/>
    <meta property="og:title" content="Litoměřickou nemocnici prodávat nechceme, rozhodli občané"/>
    <meta property="og:description" content="Litoměřice - Občané Litoměřic se dnes v referendu zřetelně vyslovili proti prodeji Nemocnice Litoměřice soukromému subjektu. Hlas přišlo odevzdat 52,31 procenta lidí a proti prodeji nemocnice se vyslovilo 95,87 procent zúčastněných. Referendum, k jehož platnosti stačila účast 35 procent oprávněných voličů, je tedy platné a výsledek je závazný pro vedení města. Výsledky referenda dnes po 22:00 oznámila mluvčí města Eva Břeňová."/>
  </head>
  <body>
    <article>
      <h1>Litoměřickou nemocnici prodávat nechceme, rozhodli občané</h1>
      <address><time datetime="2019-11-08T22:35:00+00:00">08 Nov 2019, 22:35</time> by <a rel="author" href="http://www.ctk.cz/" target="_blank">ČTK</a></address>
      <p>Litoměřice - Občané Litoměřic se dnes v referendu zřetelně vyslovili proti prodeji Nemocnice Litoměřice soukromému subjektu. Hlas přišlo odevzdat 52,31 procenta lidí a proti prodeji nemocnice se vyslovilo 95,87 procent zúčastněných. Referendum, k jehož platnosti stačila účast 35 procent oprávněných voličů, je tedy platné a výsledek je závazný pro vedení města. Výsledky referenda dnes po 22:00 oznámila mluvčí města Eva Břeňová.</p>
      <p>Litoměřice už na konci minulého volebního období začaly řešit budoucnost nemocnice, jejíž provoz každoročně dotují deseti až 20 miliony.</p>
      <p>Pro radnici je výsledek referenda závazný. "My jsme však již dříve deklarovali, že jednáme a budeme dále jednat s Ústeckým krajem o možnostech začlenění do Krajské zdravotní, která úspěšně provozuje pět dalších nemocnic v Ústeckém kraji," reagoval na výsledek starosta Ladislav Chlupáč (ODS). V sobotu oznámí, jak bude město postupovat dál.</p>
      <p>Otázka v referendu zněla: "Chcete, aby orgány města Litoměřice bezodkladně zastavily jakoukoliv formu převodu vlastnictví či provozování nemocnice v Litoměřicích na jakýkoliv subjekt, který není ve výhradním vlastnictví státu, kraje či obce a zachovaly nemovitosti nemocnice i provozní majetek společnosti Nemocnice Litoměřice ve výhradním vlastnictví státu, kraje či obce?".</p>
      <p>Podle Břeňové Litoměřice rozpoutaly diskusi, zda mají města nést odpovědnost za provoz nemocnic s vyšším rozpočtem, než mají sama. "Stále se domníváme, že jde o povinnost státu a potažmo zdravotních pojišťoven," řekl Chlupáč. Podle mluvčí města mají Litoměřice rozpočet cca 550 milionů korun, z toho pouze zhruba 70 milionů korun mohou využít na investice. Roční rozpočet nemocnice je přitom zhruba 800 milionů korun.</p>
      <p>Dnes přišlo hodit hlas do urny 10.108 voličů, uvedl v tiskové zprávě petiční výbor, který se o vyhlášení referenda zasazoval. V Litoměřicích má volební právo přes 19.000 občanů. "Petiční výbor je šťastný," řekla ČTK členka výboru Alena Rožcová.</p>
      <p>Rozhodnutí v místním referendu je platné, pokud se jej zúčastnilo aspoň 35 procent oprávněných osob a je závazné, pokud pro odpověď v něm hlasovala většina oprávněných, zároveň však nejméně 25 procent všech oprávněných.</p>
      <p>"Dostavilo se více než zákonem stanovených 35 procent oprávněných osob a pro odpověď ANO hlasovala nadpoloviční většina osob, které se hlasování zúčastnily, což je více než 25 procent všech oprávněných osob," řekla dnes předsedkyně místní komise referenda Martina Skoková.</p>
    </article>
  </body>
</html>