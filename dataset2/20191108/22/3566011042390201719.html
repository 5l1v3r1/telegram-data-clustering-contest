<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545704.html/%D8%AA%D8%B8%D8%A7%D9%87%D8%B1%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D8%AF%D8%B1-%D8%A7%D9%84%D8%AC%D8%B2%D8%A7%DB%8C%D8%B1-%D8%B2%DB%8C%D8%B1-%D8%A8%D8%A7%D8%B1%D8%A7%D9%86-%D8%B4%D8%AF%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T22:17:00+00:00"/>
    <meta property="og:title" content="تظاهرات گسترده در الجزایر زیر باران شدید"/>
    <meta property="og:description" content="پایتخت الجزایر و شمار دیگری از مناطق این کشور امروز شاهد برگزاری تظاهرات گسترده با وجود باران شدید بود."/>
  </head>
  <body>
    <article>
      <h1>تظاهرات گسترده در الجزایر زیر باران شدید</h1>
      <address>
        <time datetime="2019-11-08T22:17:00+00:00">08 Nov 2019, 22:17</time>
      </address>
      <p>پایتخت الجزایر و شمار دیگری از مناطق این کشور امروز شاهد برگزاری تظاهرات گسترده با وجود باران شدید بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از رسانه های الجزایری، مناطق مختلف الجزایر امروز در سی و هشتمین جمعه متوالی شاهد تظاهرات برای رفتن تمام چهره های نظام عبدالعزیز بوتفلیقه رئیس جمهور مستعفی این کشور بود.</p>
      <p>  تظاهرات کنندگان با سردادن شعار خواهان تغییرات شده و برگزاری انتخابات ریاست جمهوری زیر نظارت چهره های نظام گذشته الجزایر را رد کردند.   آنها از جمله شعار می دادند که "نه به انتخابات زیر نظرباندها" و "جنبش ما مسالمت آمیز است" و "خواهان اجرای ماده هفت و هشت قانون اساسی و بازگشت حاکمیت به مردم و آزادی معترضان بازداشت شده هستیم".   باران شدید و بدی آب و هوا نیز باعث نشد که مردم در شهرهای شمالی الجزایر از جمله پایتخت به خیابانها نیایند و خواسته خود برای تغییرات و رفتن چهره های نظام گذشته را تکرار نکنند.   اعتراضات و مخالفت ها با برگزاری انتخابات ریاست جمهوری درحالی است که رقابت ها برای این انتخابات رسما از ۱۲ دسامبر آغاز خواهد شد و مسئولان انتخابات اعلام کرده اند که پرونده پنج نامزد از بین ۲۳ نامزد را پذیرفته به دادگاه قانون اساسی ارسال کرده اند تا فهرست نهایی را هفته آینده اعلام کند.   عبدالقادر بن صالح رئیس جمهور موقت الجزایر چند روز پیش هشدار داد که "آزادی تظاهرات" باید با احترام به اراده کسانی باشد که تمایل به شرکت در انتخابات دارند و دولت با کسانی که در این مسیر مانع تراشی کند، برخورد خواهد کرد.   احمد قاید صالح فرمانده ستاد ارتش الجزایر نیز در سخنرانی خود در برابر فرماندهان نظامی در شهر الجزیره گفت: انتخابات ریاست جمهوری برای بنیان نهادن ارکان دولت ملی در زمان مقرر برگزار خواهد شد.   منبع: تسنیم</p>
    </article>
  </body>
</html>