<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638878/%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A8%DB%8C%D9%85%D9%87-%D8%B9%D9%85%D8%B1-%D8%A8%DB%8C%D8%B4-%D8%A7%D8%B2-%DB%B3%DB%B3-%D8%AF%D8%B1%D8%B5%D8%AF-%D8%B1%D8%B4%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T22:12:00+00:00"/>
    <meta property="og:title" content="نمایندگان بیمه عمر بیش از ۳۳ درصد رشد کرد"/>
    <meta property="og:description" content="آمارهای منتشر شده در سالنامه آماری بیمه مرکزی نشان می‌دهد که تعداد نمایندگان بیمه عمر فعال در سال ۹٧، با ۳۳.۳ درصد رشد به۲۸هزار و۳۴۴نماینده رسیده است."/>
  </head>
  <body>
    <article>
      <h1>
        <a href="https://www.bultannews.com/fa/news/638878/%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A8%DB%8C%D9%85%D9%87-%D8%B9%D9%85%D8%B1-%D8%A8%DB%8C%D8%B4-%D8%A7%D8%B2-%DB%B3%DB%B3-%D8%AF%D8%B1%D8%B5%D8%AF-%D8%B1%D8%B4%D8%AF-%DA%A9%D8%B1%D8%AF">نمایندگان بیمه عمر بیش از ۳۳ درصد رشد کرد</a>
      </h1>
      <h2>آمارهای منتشر شده در سالنامه آماری بیمه مرکزی نشان می‌دهد که تعداد نمایندگان بیمه عمر فعال در سال ۹٧، با ۳۳.۳ درصد رشد به۲۸هزار و۳۴۴نماینده رسیده است.</h2>
      <address><time datetime="2019-11-08T22:12:00+00:00">08 Nov 2019, 22:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تعداد <b>نمایندگان بیمه عمر فعال</b> در حالی در سال گذشته ۳۳.۳ درصد رشد داشته که تعداد این نمایندگان در سال ۹۶ برابر با ۲۱هزار و ۲۶۶ نماینده بوده است.</p>
      <p>براساس قانون برنامه ششم، ضریب نفوذ بیمه در کشور باید از ۲.۵ درصد کنونی به ۷ درصد در پایان سال برنامه برسد و سهم بیمه‌های عمر نیز از ۱۲ تا ۱۵ درصد کنونی نیز به ۵۰ درصد از کل بازار بیمه برسد.</p>
      <p>در سال ۹۷، شعب تمام شرکت‌های بیمه در سراسر کشور به یک هزار و ۲۵۸ شعبه رسیده که نسبت به یک هزار و ۱۸۴ شعبه سال ۹۶، افزایشی ۶.۳ درصدی را نشان می‌دهد.</p>
      <p>مجموع نمایندگان بیمه فعال (جنرال و عمر) در سراسر کشور نیز در این سال ۶۴هزار و ۶۱ نماینده بوده که ۱۷.۱ درصد رشد نسبت به سال قبل از آن داشته است.</p>
      <p>از کل تعداد نمایندگان بیمه فعال، ۵۵.۸ درصد را نمایندگان جنرال و ۴۴.۲ درصد دیگر را نمایندگان بیمه عمر تشکیل داده‌اند. این در حالی است که در سال ۹۷، تعداد ۲۸ شرکت بیمه دارای نماینده بیمه عمر بوده‌اند.</p>
      <p>براساس اعلام سالنامه آماری بیمه مرکزی، تعداد نمایندگان بیمه عمر فعال در شرکت بیمه پاسارگاد، ۱۹هزار و ۴۱۷ نماینده بوده که به تنهایی ۶۸.۵ درصد سهم از کل این تعداد را در بازار بیمه کشور در اختیار داشته است.</p>
      <p>با این حال تعداد کارگزاران بیمه فعال در کشور در سال ۹۷ به ۸۳۴ کارگزاری رسیده است که نسبت به ۶۱۶ کارگزاری سال قبل از آن ۳۵.۴ درصد افزایش نشان می‌دهد.</p>
      <p> </p>
      <p>بررسی توزیع کل کارگزاران بیمه در استان‌های کشور طی سال ۱۳۹۷ حاکی از آن است که تنها در ۸ استان کشور شامل تهران، خراسان رضوی، اصفهان، مازندران، البرز، آذربایجان شرقی، فارس و یزد (با سهم بین ۳.۸ تا ۳۹.۹ درصد و در مجموع با ۹۷۹.۹ درصد سهم از کل) تمرکز آنها بیشتر بوده، به نحوی که تعداد کارگزاران بیمه آنها از میانگین ۲۷ کارگزاری برای هر استان بالاتر است. در مقابل، تعداد کارگزار در ۲۳ استان دیگر ۲۰.۱ درصد سهم باقی‌مانده را به خود اختصاص داده است.</p>
      <p>تعداد ارزیابان خسارت بیمه‌ای فعال اما در سال ۹۷ معادل ۶۷.۲ درصد نسبت به سال ۹۶ افزایش یافته و از ۲۰۴ ارزیاب به ۳۴۱ ارزیاب رسیده است.</p>
      <p>با این حال تعداد دفاتر ارتباطی بیمه که منظور از آن دفاتر ارتباطی شرکت‌ها یا کارگزاران بیمه خارجی فعال در کشور است از ۷ دفتر در سال ۹۶ به ۶ دفتر در سال ۹۷ کاهش یافته است.</p>
      <p>بررسی توزیع تعداد شعب در شرکت‌های بیمه طی سال ۱۳۹۷ حاکی از آن است که تمرکز شعب تنها در ۱۱ شرکت بیمه ایران، آسیا، پاسارگاد، دانا، پارسیان، معلم، نوین، البرز، کارآفرین، سینا و دی (با سهم بین ۳.۸ الی الی ۱۶.۶ درصد و درمجموع حدود ۶۸.۸ درصد سهم از شعب کل کشور) بالاتر بوده، به نحوی که تعداد شعب هر یک از آ نها از میانگین ۴۷ شعبه برای هر شرکت بالاتر است.</p>
      <p>براساس آمارهای بیمه مرکزی، در سال ۹۷ تمرکز شعب تنها در ۱۰ استان تهران، مازندران، اصفهان، خراسان رضوی، آذربایجان شرقی، گیلان، خوزستان، فارس، آذربایجان غربی و هرمزگان (با سهم بین ۳.۴ تا ۱۵.۴ درصد و در مجموع ۵۵.۲ درصد سهم از کل شعب) بالاتر است. به گونه‌ای که تعداد شعب هریک از آنها از میانگین ۴۱ شعبه برای هر استان بالاتر است.</p>
      <p>بررسی توزیع تعداد نمایندگان بیمه فعال در سال ۹۷ حاکی از آن است که تمرکز آنها تنها در ۹ استان تهران، خراسان رضوی، البرز، اصفهان، مازندران، فارس، آذربایجان شرقی، گیلان و خوزستان (با سهم بین ۳.۵ تا ۲۰.۳ درصدی و در مجموع ۶۴.۷ درصدی از کل) بیشتر بوده و از متوسط ۲۰۶۶ نماینده برای هر استان بالاتر است. در مقابل تعداد مذکور در ۲۲ استان دیگر، ۳۵.۳ درصد سهم باقی‌مانده را به خود اختصاص داده‌اند.</p>
    </article>
  </body>
</html>