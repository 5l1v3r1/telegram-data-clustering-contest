<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Multa-milions-dolars-Trump_0_2340966051.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T22:31:38+00:00"/>
    <meta property="og:title" content="Multa de dos milions de dòlars a Trump"/>
    <meta property="og:description" content="Sancionat per mal ús dels fons de la seva fundació benèfica en els comicis del 2016"/>
  </head>
  <body>
    <article>
      <h1>Multa de dos milions de dòlars a Trump</h1>
      <h2>Sancionat per mal ús dels fons de la seva fundació benèfica en els comicis del 2016</h2>
      <address>
        <time datetime="2019-11-08T22:31:38+00:00">08 Nov 2019, 22:31</time>
      </address>
      <p>Una jutge de Nova York ha condemnat Donald Trump a pagar dos milions de dòlars (1,8 milions d’euros) per l’ús indegut dels fons de la seva fundació benèfica durant les eleccions del 2016. La sentència respon a una demanda presentada contra el president nord-americà per la fiscal general de l’estat de Nova York, en què se l’acusa d’haver fet servir la Fundació Trump, una organització sense ànim de lucre, per finançar la seva campanya electoral del 2016. La família Trump va dissoldre l’entitat l’any passat.</p>
      <p>A banda de la multa, que Trump haurà d’abonar de la seva butxaca, el tribunal també obliga la fundació a destinar 1,8 milions de dòlars més a altres organitzacions no lucratives, entre les quals hi ha Citymeals-on-Wheels, amb la qual col·labora el cuiner espanyol José Andrés, crític amb la política antiimmigratòria de Trump.</p>
      <p>La decisió de la jutge Saliann Scarpulla se suma a l’acord que prèviament havia firmat Trump amb la fiscal general de l’estat de Nova York, Letitia James, pel qual reconeixia l’ús indegut de la fundació i n’acceptava la dissolució definitiva.</p>
      <p>A partir d’ara Trump haurà de restringir les seves activitats sense ànim de lucre. La jutge també imposa als seus fills i membres de la fundació -Donald Junior, Ivanka i Eric- que segueixin una formació obligatòria en beneficència. “La decisió del tribunal, amb els acords que vam negociar, forma part d’una gran victòria en l’esforç per protegir els actius caritatius i responsabilitzar els que abusen de les organitzacions benèfiques en benefici personal”, va dir la magistrada James, que recull el resultat d’un procés que es va iniciar amb la demanda de la seva predecessora, Barbara Underwood, el 2018.</p>
      <h3>Diners per als veterans</h3>
      <p>Underwood intentava recuperar els 2,82 milions de dòlars que la Fundació Trump havia recollit per a una organització de veterans de guerra a Iowa, però que finalment havien anat a parar al comitè de campanya electoral republicà l’any 2016. Com que alguns diners sí que es van destinar als veterans, Trump només n’haurà de tornar una part.</p>
      <p>El president hi va reaccionar per Twitter desmentint la versió de la fiscal James i de la majoria de mitjans, i atribuint la decisió i les demandes a una persecució política de les autoritats judicials de l’estat de Nova York. “Han sigut quatre anys d’assetjament judicial amb una motivació política: primer del fiscal Schneiderman, abans que renunciés al càrrec per haver apallissat dones; després d’Underwood, que no volia entrar en raó, i ara de Letitia James, que no reconeix que vam donar el 100% dels fons de la fundació a grans institucions benèfiques, mentre es nega a investigar tots els problemes de la Fundació Clinton”.</p>
    </article>
  </body>
</html>