<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giorgos-oikonomou/gia-ta-matia-toy-pitino.5636062.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T22:15:00+00:00"/>
    <meta property="og:title" content="Για τα μάτια του Πιτίνο"/>
    <meta property="og:description" content="Ο Γιώργος Οικονόμου γράφει για τη συνέπεια και τα περιθώρια βελτίωσης του Παναθηναϊκού στη βραδιά που ο Ρικ Πιτίνο επέστρεψε στο ΟΑΚΑ ως ομοσπονδιακός τεχνικός"/>
  </head>
  <body>
    <article>
      <h1>Για τα μάτια του Πιτίνο</h1>
      <h2>Ο Γιώργος Οικονόμου γράφει για τη συνέπεια και τα περιθώρια βελτίωσης του Παναθηναϊκού στη βραδιά που ο Ρικ Πιτίνο επέστρεψε στο ΟΑΚΑ ως ομοσπονδιακός τεχνικός</h2>
      <address><time datetime="2019-11-08T22:15:00+00:00">08 Nov 2019, 22:15</time> by <a rel="author">Γιώργος Οικονόμου</a></address>
      <p>Η EuroLeague προχωράει και όσο περνούν οι αγώνες θα ξεχωρίζουν οι ομάδες που θα δώσουν την τελική μάχη, ώστε να βρίσκονται στα playoffs της διοργάνωσης. Το σημαντικό σε αυτή τη προσπάθεια που κάνει ο <a href="https://www.sport24.gr/Basket/Euroleague/eb-news/eb_panathinaikos/">Παναθηναϊκός</a> λοιπόν, είναι να παίρνει πάση θυσία τις νίκες απέναντι σε ομάδες που δεν θα φτάσουν μακριά. Ειδικά στο ΟΑΚΑ όπου <a href="https://www.sport24.gr/Basket/Euroleague/panathhnaikos-valenthia-91-80-ta-apolutws-aparaithta.5635725.html">δεν χωράει άλλο στραβοπάτημα</a>.</p>
      <p>Αυτό το οποίο μετράει τη δεδομένη στιγμή είναι τα θετικά αποτελέσματα και φυσικά να γίνονται κάποια βήματα προόδου (όπως για παράδειγμα η περιφερειακή άμυνα και οι περιστροφές), τη στιγμή που όλες οι ομάδες μπορούν να χάσουν παντού με τελευταίο παράδειγμα την ΤΣΣΚΑ, η οποία <a href="https://www.sport24.gr/Basket/Euroleague/vilermpan-tsska-mosxas-67-66-gallikos-thriamvos-rwsikh-tragwdia.5635813.html">ηττήθηκε από τη Βιλερμπάν</a>. Κάτι ανάλογο έγινε και κόντρα στη Βαλένθια, όπου οι πράσινοι έπαιξαν όσο χρειαζόταν, προκειμένου να πάρουν τη νίκη.</p>
      <p>Ο Νικ Καλάθης άγγιξε το triple double, το τριφύλλι είχε πλουραλισμό στην επίθεση και η Βαλένθια δεν έβαλε περισσότερα προβλήματα στους γηπεδούχους. Το κακό τρίτο δεκάλεπτο αμυντικά βέβαια, θα μπορούσε να έχει βάλει περισσότερα εμπόδια στον Παναθηναϊκό και σίγουρα ο Αργύρης Πεδουλάκης θα έχει να πει πολλά στους παίκτες του.</p>
      <p>Στα τελευταία δέκα λεπτά ο Παναθηναϊκός ήταν αυτός που έπρεπε και καλωσόρισε με τον καλύτερο τρόπο τον <a href="https://www.sport24.gr/Basket/Euroleague/eb-news/eb_panathinaikos/panathhnaikos-olo-to-oaka-sto-podi-gia-thn-vraveysh-toy-rik-pitino.5635732.html">Ρικ Πιτίνο</a> ο οποίος επέστρεψε στο ΟΑΚΑ ως ομοσπονδιακός τεχνικός και αποθεώθηκε από τον κόσμο του Παναθηναϊκού καθώς δεν ξέχασε όσα πρόσφερε στη διάρκεια της περσινής σεζόν. Το σημαντικό πάντως, είναι να αποθεωθεί το ερχόμενο καλοκαίρι απ' όλους τους Έλληνες και να οδηγήσει την Εθνική μας ομάδα στους Ολυμπιακούς Αγώνες.</p>
      <p>Πέρα από τα θέματα πολιτικής που γίνονται από πολλές πλευρές το τελευταίο διάστημα, η αύρα από την <a href="https://www.sport24.gr/Basket/ElladaBasket/EthnikiBasket/epoxh-pitino-sthn-ethnikh-andrwn.5635257.html">παρουσία του Ρικ Πιτίνο στην τεχνική ηγεσία</a> του αντιπροσωπευτικού μας συγκροτήματος δίνει μόνο αισιόδοξα μηνύματα για όσα θα δούμε τους επόμενους μήνες.    </p>
      <h3>ΠΟΛΛΑ ΣΧΗΜΑΤΑ ΚΑΙ ΕΞΤΡΑ ΛΥΣΗ ΣΤΗ ΔΗΜΙΟΥΡΓΙΑ</h3>
      <p>Το ζητούμενο για τον Παναθηναϊκό ήταν να βάλει από νωρίς τις βάσεις για την επικράτηση, ώστε να μην μείνει μέσα στο ματς η Βαλένθια μέχρι το τέλος. Για δεύτερο συνεχόμενο ματς ο <a href="https://www.sport24.gr/Basket/Euroleague/eb-news/eb_panathinaikos/pedoylakhs-tragiko-to-diasthma-apo-to-20-ews-to-23.5636050.html">Αργύρης Πεδουλάκης</a> επέλεξε να ξεκινήσει με ψηλό σχήμα, τον Τόμας στο "3" και τον Μπεντιλ δίπλα στον Γουάιλι, θέλοντας να ελέγξει τα ριμπάουντ.</p>
      <p>Μετά τα μέσα της πρώτης περιόδου το κατάφερε και… χτύπησε στο transition έχοντας εξαιρετικά ποσοστά ευστοχίας. Στο δεύτερο δεκάλεπτο ο τεχνικός του "τριφυλλιού" χαμήλωσε το σχήμα κι έριξε στο ματς τον Νίκο Παππά ο οποίος -στην πρώτη φετινή εμφάνισή του στην EuroLeague- έδωσε λύσεις στην επίθεση (2/2 τρίποντα) και βοήθησε στη δημιουργία σε ένα σημείο όπου οι γηπεδούχοι ανέβασαν τη διαφορά σε διψήφιο αριθμό.</p>
      <p>Το πρόβλημα του Παναθηναϊκού αυτή τη φορά δεν ήταν τα ριμπάουντ αλλά τα λάθη και το κακό αμυντικό transition που εκμεταλλευόταν η Βαλένθια παρά το προβάδισμα που είχαν οι πράσινοι.</p>
      <h3>AΠΑΝΤΗΣΕ ΜΕ ΤΟ ΙΔΙΟ ΝΟΜΙΣΜΑ</h3>
      <p>Ο Παναθηναϊκός δεν φρόντισε να σταματήσει από νωρίς τις διαθέσεις των Ισπανών και στο τρίτο δεκάλεπτο το πλήρωσε. Οι φιλοξενούμενοι έφτασαν να εκτελούν από τα 6.75 με ένα ποσοστό 47.8% (11/23), κάτι το οποίο είχε ως συνέπεια να πάρουν ακόμα και το προβάδισμα (62-61) δύο λεπτά πριν από το τέλος της τρίτης περιόδου απέναντι στους πράσινους που είχαν κακό αμυντικό transition και κακές περιστροφές.</p>
      <p>Οι 29 πόντοι που σημείωσαν οι παίκτες της Βαλένθια σε αυτό το διάστημα ήταν ένα ηχηρό μήνυμα για την άμυνα του τριφυλλιού που αναγκαστικά έπρεπε να ξυπνήσει, ώστε να μη την πατήσει. Τα πράγματα άλλαξαν προς το καλύτερο για τον Παναθηναϊκό στη τελευταία περίοδο, εκεί όπου αμυντικά ανταποκρίθηκε με τον καλύτερο τρόπο. Στην επίθεση η μπάλα κυκλοφόρησε σωστά και οι πράσινοι έφτασαν στο στόχο τους έχοντας πλουραλισμό στην επίθεση.</p>
      <p>Με αρκετά καλά διαστήματα αλλά και κομμάτια τα οποία θέλουν διόρθωση οι παίκτες του Πεδουλάκη "χτίζουν" το σερί τους και πλέον έχουν <a href="https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5635843.html">μια καλή ευκαιρία</a> κόντρα στην Άλμπα για το απόλυτο στην έδρα τους σε αυτή την τριάδα αγώνων πριν μπουν ξανά στα δύσκολα εκτός έδρας παιχνίδια.</p>
    </article>
  </body>
</html>