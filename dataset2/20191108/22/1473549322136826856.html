<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/luiz-inacio-lula-da-silva-wyszedl-na-wolnosc-sad-najwyzszy-wydal-wyrok-w-sprawie-przepisow-karnych,983970.html"/>
    <meta property="og:site_name" content="TVN24"/>
    <meta property="article:published_time" content="2019-11-08T22:09:00+00:00"/>
    <meta property="og:title" content="Były prezydent wyszedł na wolność. Sąd Najwyższy orzekł w sprawie wątpliwych przepisów"/>
    <meta property="og:description" content="Przepisy Kodeksu karnego, na podstawie których skazany trafiał do więzienia po odrzuceniu pierwszej apelacji, są niezgodne z Konstytucją - orzekł Sąd Najwyższy Brazylii. W związku z tym wyrokiem na..."/>
  </head>
  <body>
    <article>
      <h1>Były prezydent wyszedł na wolność. Sąd Najwyższy orzekł w sprawie wątpliwych przepisów</h1>
      <address><time datetime="2019-11-08T22:09:00+00:00">08 Nov 2019, 22:09</time> by <a rel="author">tmw\mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/b4cb1412-c14e-4665-8d4f-7523e57cff40-480p.mp4"/>
        <figcaption>Brazylijski były prezydent z szansą na wolność<cite>Foto: PAP/EPA/HEDESON ALVES | Video: Reuters</cite></figcaption>
      </figure>
      <h3>Przepisy Kodeksu karnego, na podstawie których skazany trafiał do więzienia po odrzuceniu pierwszej apelacji, są niezgodne z Konstytucją - orzekł Sąd Najwyższy Brazylii. W związku z tym wyrokiem na wolność wyszedł były prezydent Luiz Inacio Lula da Silva.</h3>
      <p>Za przywróceniem wcześniejszych przepisów, zgodnie z którymi odbywanie kary więzienia mogło zaczynać się dopiero po wyczerpaniu wszystkich możliwości odwoławczych, jakie prawo gwarantuje skazanemu, opowiedziało się sześciu z 11 sędziów brazylijskiego trybunału. Pozostali byli przeciwni.</p>
      <related>
        <a href="https://www.tvn24.pl/wiadomosci-ze-swiata,2/byly-prezydent-od-roku-jest-w-wiezieniu-domagaja-sie-jego-uwolnienia,925465.html"/>
      </related>
      <p>Wyrok Sądu Najwyższego może pociągnąć za sobą konieczność oswobodzenia około pięciu tysięcy skazanych - pisze Reuters.</p>
      <p>Wśród nich znalazł się m.in. były brazylijski prezydent Luiz Inacio Lula da Silva, który od kwietnia odbywał karę 8 lat i 10 miesięcy. Lula w piątek opuścił więzienie.</p>
      <p>Lula był prezydentem Brazylii w latach 2003-2011. Do dziś ten lewicowy polityk zajmuje wysokie miejsca w rankingach popularności, a założona przez niego Partia Pracujących (PT) wciąż czeka na jego powrót i przywództwo.</p>
      <p>Obecna przewodnicząca ugrupowania Gleisi Helena Hoffman napisała na Twitterze zaraz po wydaniu wyroku, że decyzja Sądu Najwyższego oznacza rzeczywisty triumf demokracji i konstytucji, które są zagrożone pod rządami prawicowego prezydenta Jaira Bolsonaro.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/cb79f8fa58b91d3af6c9c991f63962d3/dd691990-c65b-4e64-b360-7aa2ca42ff32.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Luiz Inacio Lula da Silva był prezydentem Brazylii w latach 2003-2011<cite>Źródło: Antonio Lacerda/EPA/PAP</cite></figcaption>
      </figure>
      <h3>Afera korupcyjna z udziałem byłego prezydenta</h3>
      <related>
        <a href="https://www.tvn24.pl/wiadomosci-ze-swiata,2/siedzi-w-wiezieniu-prowadzi-w-sondazach-sad-nie-moze-startowac-w-wyborach,865405.html"/>
      </related>
      <p>Lula stał się obiektem śledztwa w sprawie korupcji wśród najwyższych urzędników państwowych, polityków i największych biznesmenów w 2014 roku. W wypadku Luli proces dotyczył prac remontowych w luksusowym segmencie w kurorcie w pobliżu Sao Paulo w zamian za korzyści dla firm budowlanych Odebrecht, OAS i Schain. Były prezydent miał im w zamian pomagać w pozyskiwaniu kontraktów od koncernu naftowego Petrobras.</p>
      <p>Trzyczęściowy segment formalnie należał do zaprzyjaźnionego z Lulą przedsiębiorcy Fernando Bittara, ale według sądu były prezydent skorzystał na przeprowadzonych w budynku remontach, uzyskując ok. miliona reali (271 tys. dolarów). W lipcu 2017 roku został skazany za korupcję na 9,5 roku więzienia, a po apelacji sąd drugiej instancji zwiększył mu karę do 12 lat pozbawienia wolności.</p>
      <p>Lula od początku utrzymywał, że jest niewinny i twierdził, że padł ofiarą prześladowań politycznych, które miały w zeszłym roku uniemożliwić mu ubieganie się o trzecią kadencję prezydenta państwa. Został uwięziony, mimo że mógł jeszcze zaskarżyć wyrok skazujący do Sądu Najwyższego.</p>
      <p>W ocenie komentatorów wyjście Luli na wolność może zmienić układ sił w Brazylii, wzmacniając lewicę - "osieroconą" po uwięzieniu i faktycznym zneutralizowaniu tego polityka</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/smierc-aktywisty-to-byla-zasadzka-pulapka-zorganizowana-przez-gangi,982959.html"/>
        <a href="https://www.tvn24.pl/wiadomosci-ze-swiata,2/policjanci-wkroczyli-do-biur-greckiego-przedsiebiorstwa-po-wycieku-ropy,982315.html"/>
        <a href="https://www.tvn24.pl/wiadomosci-ze-swiata,2/osobiscie-bardzo-chcialbym-aby-brazylia-zostala-czlonkiem-opec,981834.html"/>
        <a href="https://www.tvn24.pl/wiadomosci-ze-swiata,2/bolsonaro-w-chinach-jestem-w-kraju-kapitalistycznym,980243.html"/>
        <a href="https://www.tvn24.pl/wiadomosci-ze-swiata,2/drugi-samolot-w-ciagu-roku-spadl-na-te-sama-ulice-brazylijskiego-miasta,979264.html"/>
      </related>
    </article>
  </body>
</html>