<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/monopattini-elettrici-regole-1.4876535"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-08T22:45:31+00:00"/>
    <meta property="og:title" content="Monopattini elettrici Bologna, ecco le regole"/>
    <meta property="og:description" content="Potranno circolare sulle ciclabili e nelle aree pedonali. Ancora da sciogliere il nodo T-Days"/>
  </head>
  <body>
    <article>
      <h1>Monopattini elettrici Bologna, ecco le regole</h1>
      <h2>Potranno circolare sulle ciclabili e nelle aree pedonali. Ancora da sciogliere il nodo T-Days</h2>
      <address><time datetime="2019-11-08T22:45:31+00:00">08 Nov 2019, 22:45</time> by <a rel="author">LUCA ORSI</a></address>
      <p>Bologna, 9 novembre 2019 – Saranno fra i ‘giocattoli’ più venduti a Natale. Basta dare un’occhiata alle vetrine dei negozi specializzati. Anche sotto le Due Torri – come già accade in tante città europee – il <b>ronzio dei monopattini elettrici</b> diventerà un sottofondo familiare. Sarà un vero e proprio boom. Piaccia o no, con questi nuovi mezzi chi si muove in città – pedoni e ciclisti in primis – si troverà presto a dovere fare i conti.</p>
      <p>Bologna, finora, si è dimostrata piuttosto cauta – rispetto ad altri Comuni italiani – nel fissare delle regole per l’uso di questi ‘dispositivi di micromobilità elettrica’. Ma, sottolinea l’ <b>assessore comunale Irene Priolo</b> , «non possiamo fermare noi l’innovazione. E vietarne l’uso quando sono in vendita in tutti i negozi sarebbe di difficile comprensione».</p>
      <p>In attesa della delibera di giunta che darà il via alla sperimentazione prevista dal decreto ministeriale, qualche punto fermo c’è. Intanto, si conferma la decisione di <b>regolamentare solo l’utilizzo del monopattino elettrico</b> . Non degli altri dispositivi: segway, monowheel e hoverboard. E si interverrà soltanto sull’uso privato, lasciando da parte per ora lo sharing.</p>
      <p>Veniamo alle regole. «Intanto, i monopattini non li voglio vedere sotto i portici», avverte la Priolo. Dovrebbe esserci invece il <b>via libera nelle ‘zone 30’ e nelle aree pedonali,</b> «dove già vanno le bici». Il ministero prevede anche la circolazione sulle piste ciclabili, ma il Comune può decidere se vietarne alcune. L’obiettivo resta comunque è «creare percorsi di continuità, per non costringere l’utente a salire e scendere continuamente dal monopattino».</p>
      <p><b>Saranno off limits </b>le zone con pavimentazione irregolare, quindi più pericolosa: per esempio in <b>piazza Santo Stefano e in piazza San Domenico</b> . Resta da <b>sciogliere il nodo T-Days</b> . «Faremo una riflessione – commenta la Priolo –, il punto non è ancora inserito nella delibera». I T-Days sono sì un’area pedonale, «ma con una ‘densità’ di persone molto alta, e quindi i rischi aumentano». Quanto ai tempi, si attende di capire se il ministero emanerà ulteriori regole. Solo per la segnaletica, il Comune spenderà 40mila euro. «Vorrei partire con regole certe – spiega la Priolo –, senza il rischio di dovere cambiare tutto sei mesi dopo».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>