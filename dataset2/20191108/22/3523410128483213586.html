<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638884/%D9%82%D8%B5%D8%AF-%D9%85%D9%82%D8%A7%D9%85%E2%80%8C%D9%87%D8%A7%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%D8%AF%D8%B3%D8%AA%D9%87%E2%80%8C%D8%AC%D9%85%D8%B9%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T22:24:00+00:00"/>
    <meta property="og:title" content="قصد مقام‌های دولت برای استعفای دسته‌جمعی"/>
    <meta property="og:description" content="یک مقام ارشد دولت آمریکا در کتابی که قرار است منتشر شود از قصد مقام‌های دولت این کشور برای استعفای دسته‌جمعی خبر داده است."/>
  </head>
  <body>
    <article>
      <h1>
        <a href="https://www.bultannews.com/fa/news/638884/%D9%82%D8%B5%D8%AF-%D9%85%D9%82%D8%A7%D9%85%E2%80%8C%D9%87%D8%A7%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%D8%AF%D8%B3%D8%AA%D9%87%E2%80%8C%D8%AC%D9%85%D8%B9%DB%8C">قصد مقام‌های دولت برای استعفای دسته‌جمعی</a>
      </h1>
      <h2>یک مقام ارشد دولت آمریکا در کتابی که قرار است منتشر شود از قصد مقام‌های دولت این کشور برای استعفای دسته‌جمعی خبر داده است.</h2>
      <address><time datetime="2019-11-08T22:24:00+00:00">08 Nov 2019, 22:24</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، یک مقام گمنام دولت <b>آمریکا</b> در کتابی جدید ادعا کرده مقام‌های دولت «<b>دونالد ترامپ</b>»، رئیس‌جمهور آمریکا زمانی استعفای دسته‌جمعی، به قصد به صدا درآوردن زنگ خطر درباره رفتارهای ترامپ را بررسی کرده‌اند.</p>
      <p>کتاب این افشاگر با عنوان «یک اخطار» قرار است به زودی چاپ شود، اما روزنامه واشنگتن‌پست به چکیده‌ای از آن دست پیدا کرده و بخش‌هایی از آن را امروز جمعه منتشر کرده است.</p>
      <p>نویسنده کتاب که خودش را «یکی از مقام‌های ارشد دولت ترامپ» معرفی کرده همان فردی است که سال گذشته با نگارش یادداشتی در روزنامه نیویورک‌تایمز خودش را یکی از اعضای جنبش مقاومت علیه ترامپ معرفی کرد. او در آن مقاله نوشته بود که برخی از مقام‌های دولت ترامپ مقاومتی بی سر و صدا را علیه او آغاز کرده‌اند و قصد دارند با روش‌های مختلف از برنامه‌ها و سوءنیت‌های او جلوگیری کنند.</p>
      <p>او علی‌رغم این در کتابش نوشته که اعتقاد اعضای این جنبش به اینکه با مقاومت بی‌سروصدا می‌توان ترامپ را مهار کرد نادرست بوده است. او می‌نویسد: «نظرم درباره مقاومت بی‌سر و صدا در داخل دولت ترامپ اشتباه بود. بوروکرات‌های انتخاب‌نشده و منصوبان کابینه هیچ‌گاه دونالد ترامپ را به سمت درست هدایت نخواهند کرد و یا سبک مدیریتی بدخواهانه او را اصلاح نخواهند کرد. او همین است که هست.»</p>
      <p>مقام ارشد کاخ سفید نوشته سال گذشته بحران به نقطه‌ای رسید که گروهی از مقام‌های دولت، استعفای دسته‌جمعی را به قصد هشدار درباره رفتارهای ترامپ مورد بررسی قرار دادند.</p>
      <p>اما آنها در نهایت از این تصمیم منصرف شده و گفته‌اند که چنین اقدامی دولتی که همین حالا هم لرزان و بی‌ثبات است را بی‌ثبات‌تر خواهد کرد.</p>
    </article>
  </body>
</html>