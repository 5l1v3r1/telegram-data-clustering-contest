<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_09/morto-robert-freeman-fotografo-perduto-primi-beatles-dd669410-02d3-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="È morto Robert Freeman, il fotografo «perduto» dei primi Beatles"/>
    <meta property="og:description" content="Aveva 82 anni e di lui si sapeva poco dal ‘66. Prima però aveva firmato tutte le leggendarie copertine del periodo iniziale"/>
  </head>
  <body>
    <article>
      <h1>È morto Robert Freeman, il fotografo «perduto» dei primi Beatles</h1>
      <h2>Aveva 82 anni e di lui si sapeva poco dal ‘66. Prima però aveva firmato tutte le leggendarie copertine del periodo iniziale , da Meet the Beatles a Rubber Soul</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Matteo Cruccu</a></address>
      <p>I quattro posano in penombra, con i volti quasi in filigrana. Oppure si prodigano in strani segnali marittimi. O infine ondeggiano a simboleggiare un’epoca in sicuro movimento. I quattro sono la band più famosa di ogni tempo,i Beatles e i tre frame sono tratti dalle loro copertine, le prime, diventate presto iconiche esattamente come loro. Chi le ha scattate, Robert Freeman, è scomparso venerdì a Londra, all’eta di 82 anni, come ha avuto modo di ricordare lo stesso Paul McCartney in un sentito omaggio sul suo blog: «Un uomo di grande immaginazione e un pensatore davvero originale» ha detto il Beatle a proposito del fotografo che accompagnò i Fab Four nella prima parte della loro carriera, regalandoci appunto l’immagine dei dischi e ritraendo poi la band in situazioni di ogni genere.</p>
      <p><b>Copertine come «Meet the Beatles»</b> nel 1963 ( i quattro in penombra) che, come lo stesso Sir McCartney ricorda, «la gente pensa che sia stata scattata in studio, mentre invece Robert la fece nel corridoio di un hotel dove stavamo pernottando, con una luce naturale che veniva dal corridoio». O «Rubber Soul» nel 1966 (i quattro ondeggianti) che «nacque da una proiezione “sbagliata” di una diapositiva di una foto» come dice ancora lo stesso Paul. In mezzo al triennio in cui i Beatles «divennero più famosi di Gesù Cristo», Lennon dixit, Freeman contribuì ad arricchirne l’estetica con «Help» e «Beatles For Safe» e tante altre istantanee, vedi quella, celeberrima, di John col panda.</p>
      <p><b>Poi però la brusca interruzione:</b> «Rubber Soul» è album di passaggio e i Beatles si lanciano verso la loro fase più sperimentale che li condurrà alle vette oniriche e psichedeliche di «Sgt Pepper». Di pari passo, quel che si intuisce in Rubber diventa un dogma in Revolver l’album successivo: i bravi ragazzi non esistono più, i quattro diventano figli della loro generazione ribelle e protestataria. Per questo bisogna cambiare anche l’estetica e Freeman viene pensionato anzitempo. La sua proposta per «Revolver» viene bocciata per scegliere quella dell’artista tedesco Klaus Voorman, un disegno appunto (le famose teste dei quattro praticamente unite in una cosa sola, con collage annessi) e non più una pura e semplice fotografia.</p>
      <p><b>Freeman non collaborerà </b>mai più coi quattro e in qualche modo scomparirà prima del tempo, se di lui praticamente più nulla si saprà fino a un’asta di qualche anno fa, quando il figlio Dean, fotografo anch’egli, decise di salvare il trascurato patrimonio artistico del padre, già malato allora. Perché senza l’occhio di Freeman, i Beatles, i primi Beatles senza i quali non ci sarebbero stati i secondi, non ci sarebbero arrivati, inalterati sino ad oggi, eternamente giovani e rivoluzionari.</p>
    </article>
  </body>
</html>