<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_09/studenti-italiani-piu-depressi-ue-800mila-vivono-stato-disagio-1e26273a-02d5-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Studenti italiani i più depressi in Ue:in 800mila vivono uno stato di disagio"/>
    <meta property="og:description" content="Il 10% degli 8,2 milioni di ragazzi tra i 12 e i 25 anni si dichiara in difficoltà. E in Oregon per affrontare il problema sarà permesso fare assenza da scuola 5 giorni ogni 3 mesi"/>
  </head>
  <body>
    <article>
      <h1>Studenti italiani i più depressi in Ue:<br/>in 800mila vivono uno stato di disagio</h1>
      <h2>Il 10% degli 8,2 milioni di ragazzi tra i 12 e i 25 anni si dichiara in difficoltà. E in Oregon per affrontare il problema sarà permesso fare assenza da scuola 5 giorni ogni 3 mesi</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Ferruccio Pinotti</a></address>
      <p>Gli studenti italiani sono tra i più depressi e angosciati d’Europa: nel nostro paese il 10% dei circa 8 milioni e 200 mila ragazzi tra i 12 e i 25 anni (dati Istat), dichiara di non essere soddisfatto della propria vita familiare e affettiva e di non trovarsi in uno stato mentale ottimale. I giovani italiani sono protagonisti di un fenomeno che li porta ad essere una delle generazioni più sole della storia. Anche secondo un rapporto dell’Ocse, gli studenti italiani sono tra i più ansiosi d’Europa e questo conduce i giovani del Belpaese a sentirsi sempre meno soddisfatti della loro presenza nel mondo.</p>
      <h4>Solo il 10% dei 15enni va a scuola volentieri</h4>
      <p>Stando ai dati Istat, 800mila giovani italiani affermano di vivere una condizione di disagio rispetto alla propria vita. I motivi sono diversi, ma tra i principali c’è sicuramente la percezione - vera o falsa che sia - di una forte pressione scolastica, così come la mancanza di prospettive per il futuro. Non è solo l’università a generare ansia negli studenti, ma è un problema che ha radici già nelle scuole medie e superiori. Già secondo uno studio dell’Oms del 2016, fra gli undicenni solo il 26% delle femmine e il 17% dei maschi si dichiarava contento di andare a scuola: un dato molto inferiore rispetto alla media europea. Se si prendono in considerazione i quindicenni, la percentuale scendeva al 10% per le femmine e all’8% per i maschi. Secondo la medesima ricerca, lo stress colpisce il 51% degli adolescenti, con punte del 72% nei quindicenni. Il malessere psicologico va a influenzare anche le prestazioni scolastiche, che risultano ottime o eccellenti solo per il 39% degli studenti degli istituti superiori, anche in questo caso con un dato molto più basso della media europea.</p>
      <h4>Cultura della performance e analfabetismo di ritorno</h4>
      <p>In Italia il problema della depressione fra gli studenti non appare sufficientemente monitorato, o almeno non vi è ancora un numero sufficiente di studi che metta in relazione lo stress dell’ambiente scolastico con il sopraggiungere di disturbi più gravi. Allo stesso modo non si fa attenzione all’abuso di «smart drug» (sostanze psicoattive legali, in grado di migliorare apprendimento e memoria, che però presentano effetti collaterali), che si possono facilmente reperire online. Anche nel sistema scolastico italiano, persino alle elementari e alle medie (specie nelle grandi città del Nord) si sta affermando una cultura performativa che viene riaffermata al liceo e all’università , mentre il tema della salute psicologica e mentale degli studenti figura come il grande assente di ogni dibattito. Gli studenti si affaticano sui libri, immagazzinando nozioni (l’analfabetismo di ritorno, acuito dai social, è un fenomeno ormai diffuso in Italia) invece che appropriarsi di saperi, nella speranza che le loro prestazioni siano all’altezza di quanto esigono le leggi del mercato. Tutto questo genera paura di fallire, depressione, perdita di vitalità.</p>
      <h4>Le nuove leggi promosse dai teenager in Usa</h4>
      <p>All’estero si è preso coscienza di come questo tipo di disagio abbia un vasto impatto sociale. Secondo l’Organizzazione Mondiale della Salute, le conseguenze di disturbi mentali saranno la prima causa di morte tra i giovani entro il 2020. Come reazione a questa crisi, un gruppo di attivisti teenager dell’Oregon ha aiutato a far passare una legge che permetterà agli studenti del loro Stato di assentarsi da scuola per motivi di salute mentale. Gli studenti - segnala Erica Euse sul sito Vice - sperano che questa legge faccia sì che lo stigma che aleggia sui disturbi mentali venga in qualche modo sradicato. «Mi sono dedicato a questa causa per motivi personali, prima di tutto perché così tanti tra i miei amici del liceo hanno avuto problemi di depressione, e ci sono state delle volte che li vedevo a scuola e pensavo che forse avrebbero fatto meglio a prendersi un giorno di pausa», ha dichiarato a Today Hailey Hardcastle, una degli attivisti che hanno appoggiato la nuova legge. La legge, che entrerà in vigore entro quest’anno, permetterà agli studenti di assentarsi per cinque giorni per ogni tre mesi in base a giustificazioni legate alle condizione psicologica e allo stato di salute mentale. In questo momento in Oregon, il suicidio è la seconda causa di morte delle persone tra i 10 e i 34 anni, un dato che supera fortemente la media nazionale. Secondo l’Associated Press, questa legge è la prima in Usa a porre la salute mentale sullo stesso piano di quella fisica. La legge dell’Oregon si aggiunge al movimento sempre più ampio che riconosce l’importanza della salute mentale dei giovani in tutta l’America. Lo Utah ha passato una legge simile, l’anno scorso, per aumentare i servizi dedicati alla salute mentale. La Florida ora obbliga tutte le scuole ad istituire lezioni incentrate sulla salute mentale, sin dalla prima media.</p>
    </article>
  </body>
</html>