<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-Casado-PP_0_2340966040.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T22:18:05+00:00"/>
    <meta property="og:title" content="Casado apel·la als millors anys del PP per destronar Sánchez"/>
    <meta property="og:description" content="Els conservadors posen prudència al seu optimisme creixent"/>
  </head>
  <body>
    <article>
      <h1>Casado apel·la als millors anys del PP per destronar Sánchez</h1>
      <h2>Els conservadors posen prudència al seu optimisme creixent</h2>
      <address>
        <time datetime="2019-11-08T22:18:05+00:00">08 Nov 2019, 22:18</time>
      </address>
      <p>En els millors anys, no fa tant, el PP omplia amb milers de simpatitzants la Plaça de Bous de València. Aleshores, el 2011, Mariano Rajoy guanyava les eleccions per majoria absoluta. Tot i l’ascens que auguren les enquestes, la formació conservadora que ara lidera Pablo Casado ve d’obtenir els pitjors resultats de la seva història el 28 d’abril i ja mesura les seves expectatives. Per això, divendres va instal·lar una mena d’hivernacle amb capacitat per a unes 2.000 persones al centre de la plaça de toros de Las Ventas, a Madrid, per celebrar l’acte de tancament de campanya. Va ser una decisió presa des del “seny”, la mateixa paraula amb què el PP va culminar el vídeo de benvinguda que va emetre a l’inici de l’acte. Un missatge que mira de reflectir l’aposta del partit de transmetre una imatge creïble d’alternativa de govern al PSOE, com les del 2000 i el 2011. El tarannà moderat i transversal que Génova volia imprimir a la candidatura, però, s’ha anat difuminant en els últims dies de campanya a mesura que pujava de decibels la lluita de la dreta.</p>
      <p>L’auge de Vox a les enquestes en la segona meitat de la curta campanya va coincidir amb un canvi de to del candidat dels populars. Tot i que fonts de la formació no volien expressar preocupació, Casado va passar de posar l’accent en les mesures sectorials a recuperar la crispació respecte a Catalunya. “Faré responsable Sánchez del que pugui succeir durant la visita del rei i en la jornada de reflexió”, proclamava Casado a principis de setmana, augurant violència als carrers i mirant de treure’n rèdit electoral. Fins i tot Ana Pastor, representant del sector més moderat de la formació, va apujar ahir el to. “No ens resignarem a la dictadura de la violència”, va manifestar ahir en la seva intervenció.</p>
      <p>Al debat televisat de candidats, Albert Rivera i també Santiago Abascal no només van situar Sánchez com el rival a batre, sinó que també van dibuixar com a adversari el dirigent popular, que encapçala les enquestes dins del seu bloc. Des d’aleshores, la campanya ha tendit cap al que ja es va veure el 28-A i que tant va beneficiar el PSOE: tres formacions barallant-se a la dreta i deixant lliure l’autopista del centre.</p>
      <h3>A la desesperada</h3>
      <p>Un dels punts troncals de l’estratègia de campanya del PP ha estat la crida a no fragmentar el vot de l’espai del centredreta i, amb més o menys subtilesa, Casado s’ha dirigit durant els seus mítings als possibles votants de Cs i Vox perquè optessin per la papereta del PP per rendibilitzar els vots. Ahir Casado va ser directe i va demanar sense embuts a aquells exvotants del PP que el 28-A van optar per Cs o Vox “que no divideixin esforços”. “Necessitem el seu suport per fer fora Sánchez”, va reclamar l’aspirant a la Moncloa.</p>
      <p>A només uns metres de la seu de Cs, els dirigents populars fins i tot van emmotllar el seu discurs al de Rivera. El candidat al Senat Pío García-Escudero va reclamar la confiança per al PP, el partit “garantia de posar Espanya una altra vegada en marxa”, emulant el lema de campanya del partit taronja. L’esprint final dels conservadors el van poder rebre fins i tot els ciutadans a la pantalla dels seus propis mòbils, i és que el PP va fer un enviament massiu de missatges SMS demanant el vot per a Casado. El caràcter aleatori de la iniciativa va quedar demostrat quan la membre del CDR de Viladecans Tamara Carrasco va publicar a les xarxes socials una captura del missatge dels populars que havia rebut al seu telèfon.</p>
      <h3>Els èxits d’Aznar i Rajoy</h3>
      <p>La captació de vots a la desesperada respon a la gran bossa d’indecisos que es decantaran entre avui i demà, segons indiquen les dades de Génova. Tot i la prudència en l’escenografia d’ahir, portes endins l’optimisme és creixent: el PP estaria empatat amb el PSOE, per sobre dels 100 escons, i els resultats de Vox a les enquestes estarien inflats. Tanmateix, ahir a la cua davant la plaça de toros alguns simpatitzants veien amb bons ulls el possible ascens de Vox perquè hi hagi una dreta crítica amb la que “mal anomenen la dreta covarda”. Molts dels que ara confien en Abascal abans eren part dels 11 milions de votants de José María Aznar i Mariano Rajoy. Ahir Casado els va tornar a demanar que retornin a les files populars, però també va fer una crida a que li doni suport el socialista desencantat, encara que sigui un vot “prestat”.</p>
    </article>
  </body>
</html>