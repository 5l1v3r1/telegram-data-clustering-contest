<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18549216-un-barbat-a-trait-18-ani-cu-o-punguta-de-marijuana-in-nas"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Un bărbat a trăit 18 ani cu o punguţă de marijuana în nas"/>
    <meta property="og:description" content="O punguţă plină de marijuana a stat în nasul unui bărbat din Australia timp de 18 ani, înainte să fie eliminată de către medici."/>
  </head>
  <body>
    <article>
      <h1>Un bărbat a trăit 18 ani cu o punguţă de marijuana în nas</h1>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18549216/1/ct-barbat-cu-marijuana-in-nas-bmj-case-reports-descopera.jpg"/>
      </figure>
      <p>O punguţă plină de marijuana a stat în nasul unui bărbat din Australia timp de 18 ani, înainte să fie eliminată de către medici.</p>
      <p>Bărbatul în vârstă de 48 de ani a ajuns la Spitalul Westmead din Sydney, acuzând dureri de cap. După ce i-au făcut un CT, medicii au descoperit o „masă cenuşie solidă” în cavitatea nazală dreaptă care îi bloca complet nara. Bărbatul le-a spus medicilor că suferea frecvent de <a href="https://www.descopera.ro/dnews/14889963-cum-sa-ti-eliberezi-sinusurile-in-numai-20-de-secunde">infecţii nazale</a>.</p>
      <p>Medicii au numit masa „rinolit” care înseamnă calcul nazal, adică calciul şi alte minerale s-au depus în jurul unui „corp străin” din nas. După ce i-au scos dopul din nas, medicii au descoperit cu surprindere „o punguţă plină cu iarbă”, potrivit <a href="http://www.livescience.com/drugs-stuck-in-nose.html">Live Science</a>.</p>
      <p>Australianul le-a explicat cadrelor medicale că a primit punguţa cu droguri, în urmă cu 18 ani, de la prietena lui de atunci care l-a vizitat la închisoare. Pentru a nu fi prins de gardieni, şi-a îndesat punguţa cu <a href="https://www.descopera.ro/stiinta/13252438-marijuana-dincolo-de-mituri-si-mistificari-ce-spune-stiinta">marijuana</a> în nas.</p>
      <p>„Pacientul şi-a împins, din greşeală, pachetul mai adânc în nară şi a crezut, în mod eronat, că l-a înghiţit”, au afirmat medicii într-un articol referitor la acest caz publicat recent în revista <i>BMJ Case Reports</i>.</p>
      <p>Mineralele care s-au depus pe punguţă au făcut ca aceasta să nu se rupă, însă medicii nu au precizat ce s-ar fi putut întâmpla dacă pachetul s-ar fi rupt.</p>
      <p>„După cunoştinţele noastre, este primul caz de rinolit pe bază de marijuana în închisoare”, au scris medicii. Aceştia bănuiesc că cea mai mare parte a contrabandei cu droguri implică înghiţirea de către cineva a pacheţelelor cu substanţe care mai târziu trec prin tractul lor gastro-intestinal. „Introducerea în cavitatea nazală în acest scop este relativ rară”, afirmă medicii.</p>
      <p>
        <b>Vă recomandăm să citiţi şi:</b>
      </p>
      <h3>
        <a href="https://www.descopera.ro/stiinta/13252438-marijuana-dincolo-de-mituri-si-mistificari-ce-spune-stiinta">Marijuana, dincolo de mituri şi mistificări: ce spune ştiinţa</a>
      </h3>
      <p>
        <b>
          <a href="https://www.descopera.ro/mari-intrebari/12732086-care-este-diferenta-dintre-cannabis-si-marijuana">Care este diferenţa dintre cannabis şi marijuana?</a>
        </b>
      </p>
      <h3>
        <a href="https://www.descopera.ro/dnews/13210565-femeile-reactioneaza-diferit-de-barbati-atunci-cand-fumeaza-marijuana-concluzia-unui-studiu">Femeile reacţionează diferit de bărbaţi atunci când fumează marijuana</a>
      </h3>
      <p>
        <b>
          <a href="https://www.descopera.ro/stiinta/16164655-un-tratament-revolutionar-bazat-pe-marijuana-are-rezultate-uimitoare-asupra-uneia-dintre-cele-mai-agresive-forme-de-cancer-care-ataca-creierul">Un tratament revoluţionar bazat pe marijuana</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/dnews/18414674-capitala-australiei-a-legalizat-consumul-de-marijuana-in-scopuri-recreationale-in-ciuda-legilor-federale"/>
        <a href="https://www.descopera.ro/stiinta/18191039-tinerii-sua-consuma-marijuana-acum-30-de-ani"/>
        <a href="https://www.descopera.ro/istorie/18176296-oamenii-au-folosit-marijuana-cu-cel-putin-2500-de-ani-in-urma"/>
        <a href="https://www.descopera.ro/dnews/18092285-o-eleva-a-adus-la-scoala-prajituri-pline-cu-marijuana-pentru-distractie-ce-s-a-intamplat-dupa"/>
      </related>
    </article>
  </body>
</html>