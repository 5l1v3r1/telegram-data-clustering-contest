<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_09/sharon-stone-palco-accavalla-gambe-chiede-pubblico-farlo-a22bb2be-02d2-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Sharon Stone sul palco accavalla le gambe e chiede al pubblico di farlo"/>
    <meta property="og:description" content="Premiata donna dell’anno a Berlino, l’attrice ironizza sulla celebre scena del film «Basic Instinct». E confessa che le ha cambiato la vita"/>
  </head>
  <body>
    <article>
      <h1>Sharon Stone sul palco accavalla le gambe e chiede al pubblico di farlo</h1>
      <h2>Premiata donna dell’anno a Berlino, l’attrice ironizza sulla celebre scena del film «Basic Instinct». Confessa che le ha cambiato la vita e rivendica libertà sessuale per le donne</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Maria Volpe</a></address>
      <p>È bella come prima, ma più ironica. Sharon Stone, è stata eletta donna dell’anno, alla serata GQ Men of the Year Awards di Berlino. Poteva in un’occasione così ghiotta non tornare su quell’immagine che ha cambiato la sua vita ed è rimasta nella memoria collettiva di tutti, uomini e donne? No non poteva. E infatti non solo ha accavallato le gambe, (senza mostrare alcunchè questa volta), ma ha pure invitato la platea a farlo. Chiedendo poi: « Vi sentite più potenti ora?». E ha aggiunto: «Ognuno di voi vivrà un momento che gli cambierà la vita, potrete esserne consapevoli oppure no, ma se accadrà sarete ritenuti responsabili per quel momento. Le persone vi faranno domande difficili, quindi il momento di decidere chi siete è adesso. Dovete decidere ora cosa fare della parte di voi più tenera, importante, bella, selvaggia, passionale». E ha infine cominciato un lungo discorso sul movimento #MeeToo e sulla libertà che hanno tutti di vivere come vogliono la propria sessualità.</p>
      <slideshow>
        <figure>
          <img src="https://images2.corriereobjects.it/methode_image/2019/03/18/Spettacoli/Foto%20Spettacoli%20-%20Trattate/sha5-kjKF-U3110132535483nvD-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/03/18/Spettacoli/Foto%20Spettacoli%20-%20Trattate/sha1-kjKF-U3110132535483aRH-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/03/18/Spettacoli/Foto%20Spettacoli%20-%20Trattate/sha2-kjKF-U3110132535483O0B-593x443@Corriere-Web-Sezioni.jpg"/>
        </figure>
        <figcaption>«Basic Instinct»: Sharon Stone prese a schiaffi il regista e altre 4 cose che non sapete sul film</figcaption>
      </slideshow>
      <h4>Quel gesto mi ha cambiato la vita</h4>
      <p>Sharon, 61 anni, sola sul palco, con uno splendido abito nero scollatissimo, tacco 12 e calze velate, non ha dunque rinunciato alla sua sensualità ma è andata oltre. Con il premio di GQ in mano ha chiesto di poter avere una sedia sul palco. Si è seduta e ha accavallato le gambe, come 27 anni fa, ma il contesto era assai diverso. Ha colto l’occasione per raccontare molti retroscena di quel film, di quell’istante che le cambiò la vita e di quanto poi — nel bene e nel male — tutto ciò ha significato negli anni seguenti. «Non lo sapevo, ma quel momento ha cambiato al mia vita — ha cominciato a raccontare l’attrice e produttrice — Il regista mi chiese: “Puoi passarmi le mutande? Perché nella scena non dovresti averle. Ma noi non vedremo nulla”. Ho detto sì. Io ho rispettato quella parte importante e vorrei che tutti voi facciate lo stesso, perché tutti abbiamo il diritto di sentirci potenti nella forma di sessualità che scegliamo, e nessuno è autorizzato a toglierci questo diritto. Ma dovete presentarvi in un modo che vi permetta di essere rispettati, apprezzati e amati»</p>
      <h4>Il movimento #MeToo</h4>
      <p>Sharon che ha approfittato della platea per spunti di riflessioni importanti — ben consapevole che in sala c’era il figlio Roan, 19 anni, adottato nel 2000 insieme al suo ex marito Phil Bronstein — ha voluto dedicare un pensiero al movimento #MeToo e ai casi di abusi sessuali che hanno sconvolto il mondo dello spettacolo: «Sono qui come donna dell’anno, non come individuo, con le donne e per le donne. E con grazia, tenerezza e dignità voglio dirvi che dopo questo gesto la mia vita è stata difficile. Grazie per averni nominato donna dell’anno perché c’è stato un tempo in cui sono stata considerata solo un gioco».</p>
    </article>
  </body>
</html>