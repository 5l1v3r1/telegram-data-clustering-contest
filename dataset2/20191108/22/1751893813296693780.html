<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_09/milano-killer-permesso-premio-accoltella-uomo-un-parcheggio-a3591c8c-032f-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Milano, Antonio Cianci killer in permesso premio accoltella un uomo in un parcheggio"/>
    <meta property="og:description" content="L’autore del gesto è Antonio Cianci, che nel 1979 aveva ucciso tre carabinieri a Melzo . L’aggressione all’ospedale San Raffaele: il ferito è grave ma non in pericolo di vita"/>
  </head>
  <body>
    <article>
      <h1>Milano, Antonio Cianci killer in permesso premio accoltella un uomo in un parcheggio</h1>
      <h2>L’autore del gesto è Antonio Cianci, che nel 1979 aveva ucciso tre carabinieri a Melzo. L’aggressione all’ospedale San Raffaele: il ferito è grave ma non in pericolo di vita</h2>
      <address>
        <time datetime="2019-11-08T22:00:00+00:00">08 Nov 2019, 22:00</time>
      </address>
      <p>Un uomo di 79 anni è stato ferito con una coltellata alla gola mentre si trovava nel parcheggio sotterraneo dell’ospedale San Raffaele di Milano. Le sue condizioni sono gravi, ma non sarebbe in pericolo di vita. A ferirlo è stato Antonio Cianci, il pregiudicato di 60 anni che nell’ottobre del 1979 aveva ucciso tre carabinieri a Melzo (Milano). Detenuto nel carcere di Bollate dove stava scontando l’ergastolo, Cianci aveva ottenuto, da quanto si è saputo, un permesso premio. La polizia ha fermato Cianci con in tasca il taglierino ancora sporco di sangue: il movente del gesto sarebbe una rapina.</p>
      <p><b>L’episodio costato il carcere a vita a Cianci risale al 9 ottobre del ’79</b>: lungo la strada provinciale 14 tra Melzo e Liscate rimasero falciati il maresciallo Michele Campagnolo, l’appuntato Pietro Lia e il carabiniere Francesco Tempini, che stavano effettuando un posto di blocco. Il killer, fermato per un normale controllo dei documenti, fu catturato poco dopo grazie a una soffiata. Cianci viaggiava su un’auto rubata e pochi anni prima, minorenne, aveva già ucciso un metronotte.</p>
    </article>
  </body>
</html>