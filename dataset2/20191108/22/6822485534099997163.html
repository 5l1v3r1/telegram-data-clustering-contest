<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T22:31:00+00:00"/>
    <meta property="og:title" content="پایداری ایمن جریان گاز در شبکه انتقال گاز آذربایجان شرقی"/>
    <meta property="og:description" content="مدیر منطقه هشت عملیات انتقال گاز گفت: شبکه انتقال گاز استان آذربایجان شرقی پس از وقوع زلزله بامداد امروز (جمعه، ۱۷ آبان‌ماه) آسیب ندیده و جریان پایدار و ایمن گاز در این شبکه ادامه دارد."/>
  </head>
  <body>
    <article>
      <h1>پایداری ایمن جریان گاز در شبکه انتقال گاز آذربایجان شرقی</h1>
      <address>
        <time datetime="2019-11-08T22:31:00+00:00">08 Nov 2019, 22:31</time>
      </address>
      <p>مدیر منطقه هشت عملیات انتقال گاز گفت: شبکه انتقال گاز استان آذربایجان شرقی پس از وقوع زلزله بامداد امروز (جمعه، ۱۷ آبان‌ماه) آسیب ندیده و جریان پایدار و ایمن گاز در این شبکه ادامه دارد.</p>
      <p>به گزارش روز جمعه وزارت نفت، «یداله بایبوردی» افزود: وقوع زلزله در استان آذربایجان شرقی، آسیبی به خطوط انتقال گاز و تاسیسات تقویت فشار گاز این استان وارد نکرده است.</p>
      <p>وی با بیان اینکه کانون زمین لرزه در محدوده ترکمان‌چای بوده است، اظهارداشت: نیروهای منطقه ۸ عملیات انتقال گاز از زمان وقوع زلزله تاکنون در حالت آماده‌باش کامل هستند و برقراری جریان پایدار و ایمن گاز طبیعی در شبکه به صورت مداوم زیرنظر است.</p>
      <p>مدیر منطقه هشت عملیات انتقال گاز با یادآوری اینکه مطابق روال، از ابتدای سال ۹۸ تا زمان شروع فصل سرما، تعمیرات اساسی و عادی در شبکه انتقال گاز این منطقه و نیز استان آذربایجان شرقی انجام شده است تا در صورت وقوع هر حادثه طبیعی از سلامت شبکه اطمینان داشته باشیم، گفت: نتیجه تعمیرات و مقاوم‌سازی در وقوع زلزله بامداد امروز خود را نشان داد، به گونه‌ای که تاکنون هیچ مشکلی در شبکه از سوی کارشناسان منطقه گزارش نشده است.</p>
      <p>بایبوردی با تاکید بر اینکه در زمان طراحی و احداث خطوط انتقال گاز در سراسر کشور به طور قطع به این نکته توجه می‌شود که خطوط و ایستگاه‌های تقویت فشار گاز در مناطقی ساخته شوند که کمترین میزان پیش‌بینی وقوع زلزله یا سیلاب را داشته باشند، تصریح کرد: دقت به این نکته شاید در ابتدا به چشم نیاید اما زمانی که حادثه‌ای رخ می‌دهد می‌توان پی به اهمیت نکات زمان طراحی و احداث خطوط انتقال گاز برد.</p>
      <p>زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز حوالی تَرْک در استان آذربایجان شرقی را لرزاند. این زمین لرزه استان‌های آذربایجان غربی، گیلان، ‌زنجان و اردبیل را هم لرزاند.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه است.</p>
    </article>
  </body>
</html>