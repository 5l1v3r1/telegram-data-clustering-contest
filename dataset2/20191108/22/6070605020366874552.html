<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barcelona-installara-radars-limitades-quilometres_0_2340366081.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T22:26:00+00:00"/>
    <meta property="og:title" content="La capital catalana també tindrà radars a les zones 30"/>
    <meta property="og:description" content="L’Ajuntament vol garantir que no se superi la velocitat als carrers pacificats"/>
  </head>
  <body>
    <article>
      <h1>La capital catalana també tindrà radars a les zones 30</h1>
      <h2>L’Ajuntament vol garantir que no se superi la velocitat als carrers pacificats</h2>
      <address>
        <time datetime="2019-11-08T22:26:00+00:00">08 Nov 2019, 22:26</time>
      </address>
      <p>A Barcelona no hi ha punts negres que concentrin bona part dels atropellaments que es produeixen al cap de l’any a la ciutat però, des de fa temps, s’ha detectat una perillosa tendència: alguns dels carrers on els cotxes han d’anar més a poc a poc presenten una alta sinistralitat. “A les zones 30 és on els vianants caminen més relaxats i, si hi ha cotxes que en lloc d’anar a 30 km/h van més de pressa, hi ha més perill”, va explicar ahir Rosa Alarcón, regidora de Mobilitat de l’Ajuntament de Barcelona. Per aquest motiu, els tècnics de l’àrea de Mobilitat ja estan estudiant la instal·lació de radars fixos en alguns carrers on la circulació està limitada als 30 km/h. L’anunci es va fer durant el 25è Fòrum Barcelona de Seguretat Viària, celebrat ahir i organitzat pel RACC, l’Associació de Prevenció d’Accidents de Trànsit P(A)T, el Servei Català de Trànsit i l’Ajuntament de Barcelona.</p>
      <p>En declaracions a l’ARA, Alarcón va explicar que encara no hi ha data per a la instal·lació d’aquests nous radars ni tampoc calendari, però sí que va destacar que formen part d’un projecte més genèric que vol reduir la velocitat dels vehicles per la ciutat. Entre les mesures que volen fer frenar els cotxes, hi ha també un radar de tram al túnel de la Rovira i campanyes de conscienciació, així com actuacions urbanístiques que poden passar per “reduir l’amplada dels carrils o treure carrils directament”, segons Alarcón. Actualment, el 90% dels carrers de la ciutat que no es consideren xarxa bàsica ja tenen la velocitat de circulació reduïda. Tal com va avançar l’ARA, entre els principals carrers que es pacificaran aquest mandat, destaquen Gran de Gràcia, Ausiàs March, Girona, Comte Borrell, Sicília, el passeig de Sant Joan i el de Joan de Borbó. També es trauran carrils a la Via Laietana, que per als turismes serà només de baixada.</p>
      <p>Malgrat tot, per a Alarcón, ara la prioritat és garantir que es compleixen aquestes restriccions. “El meu objectiu és que la disciplina que ja tenim per aparcar, també la tinguem amb la velocitat”, va apuntar la regidora.</p>
      <p>“Falta d’informació” <br/>El responsable de l’Associació pels Drets dels Vianants, Ole Thorson, es va mostrar content amb l’anunci de la responsable de Mobilitat de Barcelona, tot i que va advertir que encara falta per determinar molts detalls dels nous radars. Thorson també va lamentar que, en alguns casos, “falta informació”. Per exemple, va dir, molts conductors no saben que en tots els carrers on hi ha un sol carril de la direcció els vehicles estan obligats a circular a 30 km/h en lloc de 50 km/h, com a la resta de la xarxa viària urbana. “Hi ha coses que s’han d’explicar millor”, va dir. Thorson va destacar que “als carrers de plataforma única [on el carril i la vorera estan a la mateixa alçada] és on els vianants circulen més relaxats” i sovint és perillós perquè “alguns conductors no tenen la paciència que haurien de tenir”.</p>
      <p>Tant Thorson com Alarcón coincideixen que cal protegir més els vianants, ja que la majoria dels desplaçaments per la ciutat són en transport públic o a peu. “La base de la mobilitat a Barcelona ha de ser el vianant”, va insistir Alarcón.</p>
      <p>L’any passat hi va haver un total de 1.126 atropellaments, amb 57 persones ferides greus i vuit víctimes mortals. La responsabilitat d’aquests atropellaments és gairebé compartida en un 50% entre vianants i conductors. Els principals vehicles implicats són cotxes i motos. La xifra global va variar poc respecte a la de l’any anterior, quan es van atropellar 1.215 persones, tot i que les víctimes van decréixer (cinc en total) i hi va haver 67 vianants ferits greus.</p>
      <p>Sigui com sigui, any rere any, una de les principals causes d’accidents és l’excés de velocitat, una problemàtica que l’Ajuntament confia erradicar amb la instal·lació dels nous radars.</p>
    </article>
  </body>
</html>