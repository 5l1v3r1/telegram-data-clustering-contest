<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_09/autovelox-nuova-generazione-vede-anche-se-hai-cintura-o-stai-usando-cellulare-a3d2f012-0310-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="L'autovelox di nuova generazione vede anche se hai la cintura o stai usando il cellulare"/>
    <meta property="og:description" content="TruCam, in uso dal 2017 in Italia, conquista sempre più comuni, grandi o piccoli."/>
  </head>
  <body>
    <article>
      <h1>L'autovelox di nuova generazione vede anche se hai la cintura o stai usando il cellulare</h1>
      <h2>In uso dal 2017 in Italia, conquista sempre più comuni, grandi o piccoli. Funziona anche di notte o in condizioni di scarsa visibilità grazie a un flash a infrarossi</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Chiara Severgnini</a></address>
      <p>Le nuove generazioni di autovelox non si limitano a intercettare chi ignora i limiti di velocità, ma possono anche immortalare gli automobilisti che usano il telefono alla guida (cosa proibita dall’articolo 173 del Codice della Strada) o non indossano la cintura (in violazione dell'art. 172 della stessa norma). Molti cittadini lo ignorano, ma è ormai da tempo che in Italia si usano i telelaser in questione, chiamati TruCam. L'ultima città ad aver deciso di dotarsene è Limena, in provincia di Padova: lo ha raccontato il Gazzettino, secondo cui il comune ha approvato la spesa (di 19.837 euro) per sostituire il suo vecchio telelaser, acquistato nel 2005.</p>
      <p>«Dotare i nostri vigili di uno strumento innovativo significa garantire sicurezza non solo ai nostri cittadini ma anche a chi transita lungo le nostre strade», ha dichiarato l'assessore Jody Barichello. Ma <b>TruCam è già in uso da tempo in altre città italiane, come Cuneo e Rimini </b>e persino le piccole Legnago (Ve), Misterbianco (Ct) e Sestriere (To). Inoltre, è in dotazione degli agenti della Polizia Stradale dal 2017, <a href="https://www.corriere.it/cronache/17_marzo_22/super-autovelox-che-multa-anche-chi-guida-telefono-4679043c-0e81-11e7-bc58-c287e833415a.shtml">dopo una prima sperimentazione sulle strade più pericolose del Lazio (come la Pontina) e della Sardegna (come la Statale 131 nel tratto Oristanese)</a>. Nel 2017 in Italia c'erano circa<b> 500 TruCam, di cui una ventina usati dalla stradale</b>: da allora lo strumento è diventato ancora più diffuso.</p>
      <figure>
        <img src="https://images2.corriereobjects.it/methode_image/2017/03/21/Interni/Foto%20Interni%20-%20Trattate/infografica-autovelox-0344-kdbg-u43300159653002rcc-656x492corriere-web-sezioni_192x144.jpg"/>
      </figure>
      <h4>
        <a href="https://www.corriere.it/cronache/17_marzo_21/come-funziona-8938afbc-0e80-11e7-bc58-c287e833415a.shtml">GUARDA IL GRAFICO</a>
      </h4>
      <h4>
        <a href="https://www.corriere.it/cronache/17_marzo_21/come-funziona-8938afbc-0e80-11e7-bc58-c287e833415a.shtml">Come funziona</a>
      </h4>
      <h4>Come funziona?</h4>
      <p>TruCam è in grado di verificare l’effettiva velocità in avvicinamento di un’auto. Inoltre, grazie alla capacità di realizzare video HD (e non solo semplici foto), può individuare gli automobilisti al telefono o senza cinture. TruCam — il cui utilizzo è normato da un decreto del 2011 del decreto del Ministero dei Trasporti — funziona anche <b>di notte o in condizioni di scarsa visibilità</b> grazie a un flash a infrarossi e può essere usato in postazioni fisse o mobili. Dal momento che il suo scopo è individuare le auto che vanno più veloce del dovuto, però, questo telelaser <b>non intercetta chi viaggia senza cintura o è distratto dal cellulare se si mantiene entro i limiti di velocità</b>, perché entra in azione solo se c'è una violazione di questi ultimi.</p>
      <h4>La distrazione causata dal cellulare</h4>
      <p>Secondo l'Azienda Nazionale Autonoma delle Strade (Anas), la distrazione è oggi la causa principale degli incidenti stradali. Non esistono dati sul numero di sinistri in cui è implicato l'uso del cellulare, ma gli addetti ai lavori da anni additano questa abitudine come una delle più diffuse forme di distrazione alla guida. Secondo Giordano Biserni, presidente dell’Associazione sostenitori e amici della Polizia Stradale (Asaps), si tratta di <b>«una piaga ancora più subdola dell’alcol»</b>. Chi viene beccato al telefono mentre guida rischia 161 euro di multa e la decurtazione di 5 punti dalla patente (oppure, se si viene sorpresi una seconda volta entro due anni dalla prima infrazione, incorre multe più salate e sospensione della patente).</p>
      <h4>Il mancato uso delle cinture è la seconda infrazione più diffusa</h4>
      <p>Nei primi nove mesi del 2019, sono state ben<b> 82.840 le persone multate perché beccate senza cinture</b> di sicurezza alla guida: si tratta della seconda infrazione più commessa dagli automobilisti italiani, seconda solo dall’eccesso di velocità (525.497 sanzioni, +32,3%). Chi trasgredisce all'articolo 172 del Codice della Strada (che dal 2006 prevede l'obbligo di uso delle cinture) è soggetto alla sanzione amministrativa (multe da 80 a 323 euro), oltre che alla decurtazione di 5 punti dalla patente. Anche in questo caso, come per l'uso del telefono alla guida, la sanzione è aggravata in caso di recidiva nel biennio successivo alla prima infrazione.</p>
    </article>
  </body>
</html>