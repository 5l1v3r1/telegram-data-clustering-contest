<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/08/news/atp_next_gen_finals_sinner_non_si_ferma_piu_e_in_finale_contro_de_minaur-240639327/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T22:24:00+00:00"/>
    <meta property="og:title" content="Atp Next Gen Finals, Sinner non si ferma più: è in finale contro De Minaur"/>
    <meta property="og:description" content="Il 18enne di San Candido batte in rimonta in quattro set il serbo Kecmanovic e approda all'ultimo atto del torneo. Contenderà il titolo al"/>
  </head>
  <body>
    <article>
      <h1>Atp Next Gen Finals, Sinner non si ferma più: è in finale contro De Minaur</h1>
      <h2>Il 18enne di San Candido batte in rimonta in quattro set il serbo Kecmanovic e approda all'ultimo atto del torneo. Contenderà il titolo al favorito australiano, n. 18 del mondo, che nell'altra semifinale ha sconfitto Tiafoe</h2>
      <address><time datetime="2019-11-08T22:24:00+00:00">08 Nov 2019, 22:24</time> by <a rel="author">JACOPO MANFREDI</a></address>
      <p><b>MILANO</b> - Continua il momento magico di Jannik Sinner. Dopo aver vinto a sorpresa il proprio girone, il giovane altoatesino batte in rimonta per 2-4, 4-1, 4-2, 4-2 anche il serbo il serbo Miomir Kecmanovic, n. 60 del mondo, e vola in finale alle Atp Next Gen Finals, in corso di svolgimento a Milano. Il 18enne di San Candido, n. 95 Atp, sabato sera (ore 21) contenderà il titolo al grande favorito del torneo, l'australiano Alex De Minaur, n. 18 nel ranking, recente finalista a Basilea, che nell'altra semifinale si è imposto per 4-2, 4-1, 0-4, 4-2 sullo statunitense Frances Tiafoe, n. 47. Tra i due non ci sono precedenti.</p>
      <h3>Una vittoria capolavoro</h3>
      <p>Sinner è partito bene tenendo la battuta a 0 ma poi ha sofferto il palleggio e il servizio di Kecmanovic che è volato sull'1-3. Sinner ha annullato 3 set-point ma poi si è arreso nel game seguente (2-4) alla quinta palla-set. L'azzurro non si è disunito e alla prima opportunità, nel 4° gioco, approfittando di un paio di errori non forzati di Kecmanovic, ha strappato la battuta al rivale chiudendo il parziale sul 4-1. Sulle ali dell'entusiasmo si è portato avanti di un break in avvio di 3° set e, a questo punto, ha compiuto un piccolo capolavoro salvando 4 palle consecutive del contro-break: si è portato sul 2-0 e ha chiuso 4-2 al 2° set-point dopo aver annullato con il servizio una pericolosa palla per il 3-3. Sinner non si è distratto, ha continuato il suo tennis aggressivo e nel 3° gioco, alla seconda occasione, ha di nuovo tolto la battuta a Kecmanovic con una bella volée di rovescio. Il serbo ha salvato miracolosamente 3 match-point sul 3-1 ma poi nel gioco seguente si è arreso (4-2) alla freddezza di Sinner che ha tenuto la battuta a 0, completando l'opera con una bella volée di dritto.</p>
    </article>
  </body>
</html>