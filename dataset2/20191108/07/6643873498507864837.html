<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/y3J092/over-40-millioner-trues-av-sult-i-det-soerlige-afrika"/>
    <meta property="og:site_name" content="Bergens Tidende"/>
    <meta property="article:published_time" content="2019-11-08T07:50:59+00:00"/>
    <meta property="og:title" content="Over 40 millioner trues av sult i det sørlige Afrika"/>
    <meta property="og:description" content="Anslagsvis 45 millioner mennesker trues av sult på grunn av den alvorlig tørken som rammer store deler av det sørlige Afrika. Også villdyr og buskap lider."/>
  </head>
  <body>
    <article>
      <h1>Over 40 millioner trues av sult i det sørlige Afrika</h1>
      <h2>Anslagsvis 45 millioner mennesker trues av sult på grunn av den alvorlig tørken som rammer store deler av det sørlige Afrika. Også villdyr og buskap lider.</h2>
      <address><time datetime="2019-11-08T07:50:59+00:00">08 Nov 2019, 07:50</time> by <a rel="author">NTB-AP-DPA</a></address>
      <figure>
        <img src="https://images.sacdn.no/v2/images/6754f489-6deb-4ef7-80e2-a37c5797ad77?fit=crop&amp;h=1252&amp;w=1900&amp;s=805d5bac04e55f93b108d5f6bad7b9e6ee44859f"/>
        <figcaption>Over 100 elefanter har dødd i tørken i Zimbabwe, og mangel på regn i landet får skylden for at 5,5 millioner mennesker trues av ekstrem matusikkerhet. Bildet er fra nasjonalparken Mana Pools, som er oppkalt etter de fire vannbassengene som vanligvis fylles opp i regntiden.<cite>Foto: Tsvangirayi Mukwazhi / AP / NTB scanpix</cite></figcaption>
      </figure>
      <figure>
        <img src="https://images.sacdn.no/v2/images/0a566f42-f1b2-41e2-84e0-88661a70d8dd?fit=crop&amp;h=1267&amp;w=1900&amp;s=6cafec6d84cb04abd372b1f301def47a4a3da8e6"/>
        <figcaption>Zimbabwe, som i sin tid var kjent som det sørlige Afrikas brødkurv, har ikke opplevd så lite nedbør siden 1981.<cite>Foto: Tsvangirayi Mukwazhi / AP / NTB scanpix</cite></figcaption>
      </figure>
      <p>– Omfanget av tørkens ødeleggelser i det sørlige Afrika er overveldende, sier Nellie Nyang'qa, regional direktør i hjelpeorganisasjonen Oxfam.</p>
      <p>Flere internasjonale organisasjoner forbereder seg nå på å sende nødhjelpsforsyninger med mat til blant annet Sør-Afrika, Zambia og Zimbabwe.</p>
      <p>– Vi er nå vitne til at millioner av allerede fattige mennesker står overfor ekstrem matusikkerhet, sier Nyang'qa.</p>
      <h3>«Klimasjokk»</h3>
      <p>En kombinasjon av lite nedbør og høye temperaturer rammer disse landene hardt mens sommeren nærmer seg på den sørlige halvkule.</p>
      <p>– Lagrene tømmes på grunn av gjentatte klimasjokk som rammer de mest sårbare samfunnene hardest. De trenger hjelp umiddelbart, sier Nyang'qa.</p>
      <p>Regionen har opplevd normale nedbørsmengder i bare én av de siste fem sesongene med avlinger, ifølge FNs matvareprogram. Det går spesielt hardt utover småbønder som er avhengige av regn for å vanne.</p>
      <h3>Eksportforbud</h3>
      <p>Zimbabwe, som i sin tid var kjent som det sørlige Afrikas brødkurv, har ikke opplevd så lite nedbør siden 1981. Det gjør at over 5,5 millioner mennesker trues av ekstrem matusikkerhet, opplyste Oxfam i en rapport publisert torsdag.</p>
      <p>I Zambia er landets ellers frodige maisåkre så hardt rammet at myndighetene nå har forbudt eksport. Det truer matsikkerheten til ytterligere 2,3 millioner, ifølge Oxfam og Zambias Røde Kors.</p>
      <p>Tørken rammer også tilgangen på mat i Angola, Malawi, Mosambik, Madagaskar og Namibia, konstaterer Oxfam.</p>
      <h3>Angrep fra dyr</h3>
      <p>To katastrofale sykloner raserte avlinger med mais og andre basisvarer i Mosambik, Zimbabwe og flere naboland tidligere i år.</p>
      <p>– Miksen av tørke og oversvømmelser har vært katastrofal for mange samfunn. I de fleste av de rammede områdene er det ikke nok drikkevann, noe som betyr at folk og dyr – både ville og husdyr – er nødt til å bruke de samme vannkildene, sier Røde Kors-sjef Kaitano Chungu i Zambia.</p>
      <p>– Dette er uakseptabelt, siden det utsetter folk for sykdommer og øker risikoen for dyreangrep, tilføyer Chungu, som forteller at noen familier nå må spise ville frukter og røtter for å overleve.</p>
      <h3>Døde elefanter</h3>
      <p>Mens elver tørkes ut og gressletter utarmes, er det også blant dyrene en hard kamp om maten som er igjen. I Zimbabwe skal mangel på vann og vegetasjon ha tatt livet av over 100 elefanter de siste to månedene. Minst like mange elefanter har dødd i Botswana i et miltbrannutbrudd utløst av alvorlig tørke, ifølge myndighetene.</p>
      <p>I løpet av de kommende månedene planlegger FN-organisasjoner å dele ut nødhjelp til 11 millioner mennesker i regionen.</p>
      <p>Mens den sørlige delen av kontinentet tørster, er flere land i Øst-Afrika rammet av ekstremregn og flom. Oversvømmelsene har ifølge FN drevet nesten 300.000 mennesker på flukt i Somalia, og nesten 1 million anslås å være rammet i Sør-Sudan.</p>
      <related>
        <h4>Les også</h4>
        <a href="https://www.bt.no/btmeninger/debatt/i/6jd17z/afrika-maa-fri-seg-fra-bistandspenger"/>
        <a href="https://www.bt.no/btmagasinet/i/RR4qlW/jeg-har-vaert-en-forsiktig-mann-hele-livet-og-tatt-vare-paa-kronene-n"/>
        <a href="https://www.bt.no/btmeninger/debatt/i/zLdEaw/kvinnekroppen-som-forhandlingskort"/>
        <a href="https://www.bt.no/btmeninger/kommentar/i/K31rpE/en-bedre-maate-aa-hjelpe-paa"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/6jedG3/hvorfor-sa-jeg-ikke-jeg-er-glad-i-deg-oftere"/>
        <a href="https://www.bt.no/nyheter/direkte/i/nalnJa/derfor-mener-havarikommisjonen-at-ulykken-skjedde"/>
        <a href="https://www.bt.no/btmeninger/debatt/i/Xg3pmr/elbil-til-hele-folket"/>
        <a href="https://www.bt.no/nyheter/lokalt/i/4qlQw9/se-havarikommisjonens-rekonstruksjon-av-sammenstoetet"/>
        <a href="https://www.bt.no/sprek/i/3Jee3M/slankepulver-moetes-med-sterke-reaksjoner-grovt-misvisende"/>
        <a href="https://www.bt.no/nyheter/okonomi/karriere/i/6jeM9e/uten-relevant-utdanning-kapret-daniel-aasen-andersen-30-jobben-paa-la"/>
      </related>
      <ol>
        <li>
          <a href="https://www.bt.no/tag/Afrika">Afrika</a>
        </li>
      </ol>
    </article>
  </body>
</html>