<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/08/ket-napig-nem-volt-maganal-a-vilagrekorder-magyar-ultratriatlonista"/>
    <meta property="og:site_name" content="infostart"/>
    <meta property="article:published_time" content="2019-11-08T07:35:00+00:00"/>
    <meta property="og:title" content="Két napig nem volt magánál a világelső magyar ultratriatlonista"/>
    <meta property="og:description" content="Elmondta, mi volt a kulcsa annak, hogy a világon elsőként sikerült másodszorra teljesítenie a húszszoros Ironman ultratriatlon távját. Beszélt a hátborzongató körülményekről és a súlyos fertőzésről is, ami miatt összeomlott az emésztése."/>
  </head>
  <body>
    <article>
      <h1>Két napig nem volt magánál a világelső magyar ultratriatlonista</h1>
      <address><time datetime="2019-11-08T07:35:00+00:00">08 Nov 2019, 07:35</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/10/annyira-hosszu-ez-a-verseny-hogy-tobbszor-le-kell-menni-kutyaba"/>
      </related>
      <h3>Végig nagyfokú tudatosság jellemezte Szőnyi Ferencet októberben a mexikóvárosi Leónban megrendezett Decaultratri World Cupon, véleménye szerint ennek köszönheti, hogy a világon elsőként sikerült másodszorra teljesítenie a húszszoros Ironman ultratriatlon távját.</h3>
      <p>"Nagyon ép ésszel és nagyfokú koncentrációval tudtam minden egyes kört teljesíteni, akár kerékpáron, akár futva, és nem fordult elő velem, hogy túl sokat aludtam volna" - árulta el a 'Racemachine'-nek (Versenygépnek) is nevezett komáromi sportoló a BioTechUSA által szervezett csütörtök esti élménybeszámolón.</p>
      <p>Szőnyi Ferenc mindössze három nappal ezelőtt érkezett vissza Magyarországra Mexikóból, ahol a második helyen ért célba. A sportember elmondta: januártól készült a megmérettetésre, de végül szokásához híven csak egy hónappal a verseny előtt, szeptemberben döntötte el, hogy rajthoz áll.</p>
      <p>Eredeti célja az volt, hogy a 76 km úszásból, 3600 km kerékpározásból és 844 km futásból álló viadalon megdöntse a litván Vidmantas Urbonas 1998-ban felállított 437 óra 21 perc 40 másodperces világcsúcsát. Ez végül nem sikerült neki, de nagyon büszke arra, hogy a világon ő az egyedüli, akinek ezen a különleges, emberpróbáló versenyen kétszer is sikerült célba érnie.</p>
      <p>Felidézte: úszás közben olyan vírusos fertőzést kapott, aminek következtében a szavaival élve "két napig nem volt észnél". Hozzátette: az emésztőrendszere összeomlott, így még az is felvetődött, hogy fel kell adnia a versenyt, de annak ellenére folytatta, hogy ekkor az utolsó előtti helyen állt, és napokig mindössze vízen és krumplipürén élt. Fokozatosan jött fel, de végül francia vetélytársa mögött ezúttal be kellett érnie a második hellyel.</p>
      <p>"Nagyon nagy közös öröm volt, amikor a francia célba ért. Én voltam az első, aki megszorította a kezét. Nem mindig vagyunk a legjobbak. Embernek és hősnek maradni másodikként is lehet, a teljesítmény már önmagában is nagy produktum" - fogalmazta meg a verseny végi érzéseit Szőnyi Ferenc, aki úgy érzi, hogy csodálatos 12 éves pályafutását 95 százalékban genetikai adottságainak - jó állóképességének és jó emésztőrendszerének -, valamint nagyon pozitív hozzáállásának köszönheti.</p>
      <p>Kérdésre válaszolva elárulta, hogy az edzésprogramja hetente ötször napi egy óra úszásból, továbbá heti 70-80 km futásból, és heti 200-250 km kerékpározásból áll, utóbbit általában három részletben teljesíti. A jövőbeli terveiről azt mondta, rövid távon a maratoni táv három órán belüli lefutása, illetve a jövőre az Amerikai Egyesült Államokban sorra kerülő különleges, Trans Am Tri elnevezésű ultratriatlon versenyen való indulás foglalkoztatja.</p>
      <p>
        <i>Nyitókép: Facebook</i>
      </p>
    </article>
  </body>
</html>