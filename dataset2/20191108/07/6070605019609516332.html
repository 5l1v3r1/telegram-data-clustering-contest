<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Us-proposem-plans-cap-setmana_0_2339766213.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T07:03:00+00:00"/>
    <meta property="og:title" content="Us proposem 10 plans per al cap de setmana"/>
    <meta property="og:description" content="Moda, manualitats, gastronomia i cinema per viure aquests dies de fred"/>
  </head>
  <body>
    <article>
      <h1>Us proposem 10 plans per al cap de setmana</h1>
      <h2>Moda, manualitats, gastronomia i cinema per viure aquests dies de fred</h2>
      <address>
        <time datetime="2019-11-08T07:03:00+00:00">08 Nov 2019, 07:03</time>
      </address>
      <h3>Festival Rec.0</h3>
      <h4>Igualada. Fins al 9 de novembre</h4>
      <p>La ciutat d’Igualada torna a convertir-se en l’epicentre de la moda catalana amb una nova edició del Rec.0, el festival de botigues efímeres més gran d’Europa, que ja celebra els seus 10 anys d’existència. En aquesta ocasió es comptarà amb la participació d’unes vuitanta marques, que s’exposaran en seixanta antigues adoberies. També es podran degustar productes gastronòmics i participar en diferents propostes culturals. <a href="https://www.ara.cat/estils/REC0-anys-imaginant-barri-traves_0_2337966333.html">Clica aquí per a més informació.</a></p>
      <h3>Creativa Barcelona</h3>
      <h4>L’Hospitalet de Llobregat. Fins al 10 de novembre</h4>
      <p>Aquest cap de setmana torna la fira referència de les manualitats i les labors, que celebra la seva catorzena edició a la Farga. Un saló ideal per als amants del <i>do it yourself</i> on s’impartiran més de 200 tallers i 30 activitats gratuïtes, així com es podran veure els productes de fins a 114 firmes nacionals i internacionals especialitzades en <i>patchwork</i>, <i>scrapbooking</i>, ganxet, macramé, <i>lettering</i>, aquarel·la, <i>decoupage</i>, estampació o punt de creu, entre d'altres.</p>
      <figure>
        <a href="https://www.ara.cat/2019/11/07/estils/fira-Creativa-Barcelona-ideal-amants_2339776253_67203197_880x462.jpg">
          <img src="https://www.ara.cat/2019/11/07/estils/fira-Creativa-Barcelona-ideal-amants_2339776253_67203197_880x462.jpg"/>
        </a>
        <figcaption>La fira Creativa Barcelona és ideal per als amants del 'do it yourself'.</figcaption>
      </figure>
      <h3>Festival Internacional de Cinema del Medi Ambient (FICMA) 2019</h3>
      <h4>Barcelona. Fins al 14 de novembre</h4>
      <p>El Festival Internacional de Cinema del Medi Ambient (FICMA) celebra la seva 26a edició projectant més de 120 treballs audiovisuals de més de 40 països repartits en diferents espais de la ciutat, com els Cinemes Girona, el CosmoCaixa o l'Institut Français. El festival fa una aposta per treballs que consciencien al ciutadà sobre temes com el plàstic als oceans, el canvi climàtic, la caça il·legal d'animals, la desforestació, els drets humans, l’alimentació o les energies renovables.</p>
      <h3>4a Setmana del Turisme Industrial</h3>
      <h4>Diversos municipis de Catalunya. Fins al 10 de novembre</h4>
      <p>Aquests dies la Xarxa de Turisme Industrial de Catalunya ofereix la possibilitat de visitar museus, antigues fàbriques, centres d'interpretació, colònies tèxtils i altres empreses per tal de conèixer el patrimoni industrial de Catalunya de primera mà. Tota una oportunitat per participar amb tota mena de visites guiades, portes obertes, exposicions, experiències i rutes sota el lema <i>Com es fan les coses</i>.</p>
      <figure>
        <a href="https://www.ara.cat/2019/11/07/estils/Fotograma-pellicules-veure-festival-FICMA_2339776258_67203589_1500x1000.jpg">
          <img src="https://www.ara.cat/2019/11/07/estils/Fotograma-pellicules-veure-festival-FICMA_2339776258_67203589_1500x1000.jpg"/>
        </a>
        <figcaption>Fotograma d'una de les pel·lícules que es poden veure al festival FICMA.</figcaption>
      </figure>
      <h3>9è Festival Most, Festival Internacional de Cinema del Vi i el Cava</h3>
      <h4>Vilafranca del Penedès. Fins al 17 de novembre</h4>
      <p>Tots aquells que vulguin gaudir de la millor producció audiovisual relacionada amb la cultura de la vinya, el vi i el cava no poden faltar al 9è Most, Festival Internacional de Cinema del Vi i el Cava. En aquesta edició es portarà a la pantalla gran el món vitivinícola de Galícia amb el cinema, els vins i la gastronomia d'aquesta regió. A més, hi haurà un tast de vins gallecs a càrrec del sommelier Xoán Cannás i un dinar popular amb productes de la gastronomia de la regió.</p>
      <h3>Barcelona Novel·la Històrica 2019</h3>
      <h4>Barcelona. Fins al 10 de novembre</h4>
      <p>Torna el festival de novel·la històrica, que en aquesta setena edició se centra en les microhistòries, sota el lema <i>Les petites històries que han fet història</i>, i té com a gran estrella convidada a la supervendes xilena Isabel Allende. També destaquen sessions dedicades a grans novel·les que han analitzat fenòmens històrics, com <i>El vent de la nit</i>, de Joan Sales; <i>El fill de l'italià</i>, de Rafel Nadal, o <i>Dins el darrer blau</i>, de Carme Riera, entre moltes altres activitats.</p>
      <figure>
        <a href="https://www.ara.cat/2019/11/07/estils/Fotograma-pellicula-Asian-Film-Festival_2339776259_67203665_988x642.jpg">
          <img src="https://www.ara.cat/2019/11/07/estils/Fotograma-pellicula-Asian-Film-Festival_2339776259_67203665_988x642.jpg"/>
        </a>
        <figcaption>Fotograma de la pel·lícula '27 steps of may' de l'Asian Film Festival.</figcaption>
      </figure>
      <h3>Asian Film Festival Barcelona</h3>
      <h4>Barcelona. Fins al 10 de novembre</h4>
      <p>Per als apassionats del continent asiàtic, és una cita obligada assistir a alguna de les més de 100 projeccions que ha organitzat l'Asian Film Festival Barcelona, que recull la millor filmografia procedent del continent asiàtic dels últims dos anys, així com trobades entre professionals del sector i de la indústria del cinema. Les pel·lícules es projectaran als Cinemes Girona, el CaixaForum i la Filmoteca de Catalunya.</p>
      <h3>7a Ruta Gastronòmica de Cabrils</h3>
      <h4>Cabrils. Fins a l’1 de març</h4>
      <p>Des de fa unes setmanes, cinc restaurants de Cabrils serveixen un plat solidari elaborat a base d’ous en benefici del Casal dels Infants de Barcelona. Una iniciativa que es fa en el marc de la 7a Ruta Gastronòmica organitzada per l’Associació d’Hostalers de Cabrils. Tot plegat, una manera diferent de conèixer la variada oferta gastronòmica d’aquesta població del Maresme.</p>
      <figure>
        <a href="https://www.ara.cat/2019/11/07/estils/Torre-Bellesguard-celebra-Bcn-Alturas_2339776260_67203743_750x422.jpg">
          <img src="https://www.ara.cat/2019/11/07/estils/Torre-Bellesguard-celebra-Bcn-Alturas_2339776260_67203743_750x422.jpg"/>
        </a>
        <figcaption>La Torre de Bellesguard celebra una nova edició de Bcn en las Alturas.</figcaption>
      </figure>
      <h3>Van Van Market</h3>
      <h4>Barcelona. 9 i 10 de novembre</h4>
      <p>Després de la seva última edició el mes d'abril, el Van Van Market torna a l'Antiga Fàbrica Estrella Damm oferint una barreja projectes de <i>street food</i> amb alta gastronomia i una variada oferta cultural amb concerts en directe, tallers i diverses activitats amb la cultura llatina com a protagonista principal.</p>
      <h3>Bcn en las Alturas</h3>
      <h4>Barcelona. Fins al 10 de novembre</h4>
      <p>Arriba l’edició de tardor de Bcn en las Alturas a la Torre de Bellesguard, que durant tres dies reuneix diferents propostes de moda i disseny, gastronomia i presentacions de nous vins i música.</p>
      <p>Aquests són els plans que nosaltres hem triat per al cap de setmana, però sabem que n'hi ha molts més. Si voleu, deixeu-nos la vostra proposta als comentaris d'aquesta notícia.</p>
      <h3>Butlletí 'Tinc plans'</h3>
      <p>Vols estar al dia dels millors plans per al cap de setmana?</p>
      <p>
        <a href="https://subscripcions.ara.cat/usuari/newsletters/landing/plans-cap-de-setmana">Inscriu-te al butlletí</a>
      </p>
    </article>
  </body>
</html>