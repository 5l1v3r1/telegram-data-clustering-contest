<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T07:34:00+00:00"/>
    <meta property="og:title" content="آرامش به شهر تبریز بازگشت"/>
    <meta property="og:description" content="پس از زلزله ٥.٩ ریشتری شهر «ترک» شهرستان میانه که در تمام شهرهای آذربایجان‌شرقی احساس و باعث ریختن مردم به بیرون از خانه در تبریز و دیگر شهرستان های استان شد، اکنون آرامش برقرار بوده و شهروندان در حال بازگشت به منازل خود هستند."/>
  </head>
  <body>
    <article>
      <h1>آرامش به شهر تبریز بازگشت</h1>
      <address>
        <time datetime="2019-11-08T07:34:00+00:00">08 Nov 2019, 07:34</time>
      </address>
      <p>پس از زلزله ٥.٩ ریشتری شهر «ترک» شهرستان میانه که در تمام شهرهای آذربایجان‌شرقی احساس و باعث ریختن مردم به بیرون از خانه در تبریز و دیگر شهرستان های استان شد، اکنون آرامش برقرار بوده و شهروندان در حال بازگشت به منازل خود هستند.</p>
      <p>به گزارش خبرنگار ایرنا،  مردم تبریز و شهرهای میانه، سراب و چاراویماق به علت هول و هراس ناشی از ‌شدت زلزله، پس از وقوع آن به خیابان ها ریخته بودندو اکنون با اطمینان یافتن از عدم احساس پس‌لرزه‌ها در سطح شهر به خانه‌های خود بازگشتند.</p>
      <p> حضور پرسنل نیروی انتظامی در میادین و خیابان های اصلی شهرها و آرامش دادن به مردم موجب شد تا همشهریان با اطمینان خاطر به خانه‌های خود بازگردند.</p>
      <p> به گزارش خبرنگاران ایرنا از سطح شهر تبریز برخی از مردم در داخل پارک ها و در داخل خودروهای خود حضور یافته بودند که این حضور در برخی از خیابان ها مثل باغمیشه موجب ترافیک نیز شده بود.</p>
      <p>اکنون تعداد اندکی از شهروندان در سطح شهر، پارک ها و خودروها و فضاهای رو باز تردد دارند.</p>
      <p>زلزله ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که این زلزله در استان های آذربایجان غربی، گیلان، ‌زنجان و اردبیل نیز احساس شده است.  </p>
      <p>به گزارش مرکز لرزه نگاری دانشگاه تهران، این زلزله در عمق ۸ کیلومتری زمین به وقوع پیوست.</p>
      <p>کانون این زلزله در موقعیت ۴۷.۶۴ عرض شمالی و ۳۷.۷۶ طول شرقی ثبت شده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>