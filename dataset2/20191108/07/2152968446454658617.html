<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/08/bylgarinyt-kupuva-vse-po-goliamo-jilishte-sredno-97-kvadrata.428926"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T07:00:00+00:00"/>
    <meta property="og:title" content="Българинът купува все по-голямо жилище – средно 97 квадрата"/>
    <meta property="og:description" content="Новите жилищни сгради са почти изцяло със стоманобетонни конструкции | Dnes.bg"/>
  </head>
  <body>
    <article>
      <h1>Българинът купува все по-голямо жилище – средно 97 квадрата</h1>
      <h2>Новите жилищни сгради са почти изцяло със стоманобетонни конструкции</h2>
      <address><time datetime="2019-11-08T07:00:00+00:00">08 Nov 2019, 07:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Средната полезна площ на построените и въведени в експлоатация жилища в България през третото тримесечие на годината е достигнала 97,3 квадратни метра, сочат данни на НСИ.</p>
      <p>Освен че е своеобразен рекорд, тази площ нараства рязко в сравнение със същия период на миналата година, когато е била средно 84,2 квадрата.</p>
      <p>Под полезна площ на жилище статистиката разбира площта на стаите за живеене плюс всички спомагателни помещения, включително балконите, но без идеалните части от сградата, пише <a href="https://www.24chasa.bg/">„24 часа“</a>.</p>
      <p>Данните са средни за страната, но в някои области големината на новопостроените жилища е доста по-голяма от средната.</p>
      <p>Рекордьори са Силистра и Габрово, където средната полезна площ на новите жилища е съответно 191,4 и 190,8 квадратни метра. В другия край на това подреждане е Видин, където новопостроеното жилище е голямо средно по 46 квадратни метра.</p>
      <p>В Силистренска и Габровска област обаче срещу тази големина стоят сравнително малко жилищни сгради, получили акт 16 през третото тримесечие на 2019 г.</p>
      <p>Истинският рекордьор в това отношение е Варна, където през месеците юли, август и септември са пуснати в експлоатация 134 жилищни сгради. Това е два пъти повече, отколкото в столицата с нейните 67 сгради.</p>
      <p>Двоен на София-град е и броят на новите жилища в морската столица - 603 на 318. При това въобще не става въпрос за маломерни жилища, защото и площта на новото жилищно строителство във Варненска област е над 57 хиляди квадрата, докато в столицата е към 31 хиляди.</p>
      <p>В Пловдивска и Бургаска област също има повече нововъведени в експлоатация жилищни сгради, отколкото в столицата. В Пловдив те са 77, а в Бургас 76, но броят на жилищата в тях е значително по-малък отколкото във Варна.</p>
      <p>Новото жилищно строителство в България през третото тримесечие е рекордно за последните 4 години и броят на новите жилищни сгради и на жилищата в тях е най-висок от началото на 2015 г. насам.</p>
      <p>За тези четири години е имало три цикъла на подем и спад на жилищното строителство. Спрямо същия период на миналата година броят на новите сгради е нараснал с 60,9%, а броят на жилищата в тях - с 48,8%.</p>
      <p>Новите жилищни сгради са почти изцяло със стоманобетонни конструкции - тухлените сгради са едва около една пета от всички. Най-много са двустайните апартаменти, след тях идват тристайните и четиристайните, а едностайните и тези с над 4 стаи са най-малко.<br/> </p>
    </article>
  </body>
</html>