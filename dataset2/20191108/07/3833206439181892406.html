<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Goranov-V-Bulgariya-mestnite-danuci-sa-mnogo-niski-912095"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T07:25:00+00:00"/>
    <meta property="og:title" content="Горанов: В България местните данъци са много ниски"/>
    <meta property="og:description" content="&quot;Спокоен съм от действията на президента. Той имаше много тежка позиция дали да даде мандат на Гешев..."/>
  </head>
  <body>
    <article>
      <h1>Горанов: В България местните данъци са много ниски</h1>
      <address>
        <time datetime="2019-11-08T07:25:00+00:00">08 Nov 2019, 07:25</time>
      </address>
      <p>"Спокоен съм от действията на президента. Той имаше много тежка позиция дали да даде мандат на Гешев. Той си изпълни конституционните функции и даде атестация. Процедурата е описана в Конституцията и Закона за съдебната власт. До президента винаги ще стигне един посочен от съдебната власт", заяви финансовият министър <a href="https://www.plovdiv24.bg/novini/persons/5080.html">Владислав Горанов</a>, който се пошегува още в началото, че ще говори днес за бюджет, а не за пици, използвайки старата метафора на бившия си колега <a href="https://www.plovdiv24.bg/novini/persons/2967.html">Симеон Дянков</a>.</p>
      <p>"Според мен този конституционен текст е небалансиран. Представете си, ако изпълнителната власт беше предложила кандидат и той бе подкрепен от ВСС. Какъв щеше да е дебатът тогава? Дали той няма да служи именно на нея?", запита финансовият министър. </p>
      <p>"В България местните данъци са изключително ниски. Въпрос на политика е, дали обществото ще приеме по-високи данъци. Където се плащат по-големи такива, ще има по-добра инфраструктура. Законът е определил диапазони, но голяма част от общините искат да стоят в долния им край", каза той.</p>
      <p>Според него кметовете трябва да преценят каква политика ще водят.</p>
      <p>"Намаляването на данъците е лесно, но в следващия момент да бъдат така любезни да не се обръщат към правителството за пари за инфраструктура. Изкушението да разказваш приятни за ухото истории възпитава грешно българските граждани. Те живеят с усещането, че съществуват безплатни неща", заяви Горанов.</p>
      <p>Финансовият министър коментира и предложения бюджет за 2020 година:</p>
      <p>"Ако погледнете приходите за следващата година ще видите, че те нарастват. Хипотезата, че залагаме на по-ниски приходи, разчитайки на преизпълнение, е неоснователна. Ще съберем с близо 3,5 млрд. лева следващата година", каза той. </p>
      <p>"Нито един лев преизпълнение на приходната част от бюджета не може да бъде изхарчен от правителството. То има възможност по силата на закона да размества отделни разходни пера. Ако добре управляваме държавния дълг, можем спестените лихвени разходи да ги насочим към допълнителен трансфер примерно за добавки към пенсиите", обясни финансовият министър пред Нова тв.</p>
      <p>"За Коледа ще има със сигурност добавки за пенсионерите. Тази прогноза е устойчива. Изпълнението на бюджета към този момент показва, че ще може да продължим тази традиция", каза Горанов.</p>
      <p>"Пенсионният модел, през начина, по който е предвидено в закона, предвижда увеличение. Няма по-добро правило, затова се нарича "златно швейцарско". Увеличение може да има само при увеличение на доходите на работещите", обясни той.</p>
    </article>
  </body>
</html>