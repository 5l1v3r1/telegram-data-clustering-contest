<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596300/agrios-ksylodarmos-nearon-stin-agnapa-gymnoi-kai-kleidomenoi-se-diamerisma"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T07:30:00+00:00"/>
    <meta property="og:title" content="Άγριος ξυλοδαρμός νεαρών στην Αγ.Νάπα: Γυμνοί και κλειδωμένοι σε διαμέρισμα"/>
    <meta property="og:description" content="Υπόθεση απαίτησης χρημάτων με απειλές, ληστείας, επίθεσης με πρόκληση πραγματικής σωματικής βλάβης και παράνομης κατοχής και προμήθειας ναρκωτικών διερευνά..."/>
  </head>
  <body>
    <article>
      <h1>Άγριος ξυλοδαρμός νεαρών στην Αγ.Νάπα: Γυμνοί και κλειδωμένοι σε διαμέρισμα</h1>
      <address><time datetime="2019-11-08T07:30:00+00:00">08 Nov 2019, 07:30</time> by <a rel="author">SigmaLive</a></address>
      <p>Υπόθεση απαίτησης χρημάτων με απειλές, ληστείας, επίθεσης με πρόκληση πραγματικής σωματικής βλάβης και παράνομης κατοχής και προμήθειας ναρκωτικών διερευνά η Αστυνομία στην επαρχία Αμμοχώστου.</p>
      <p>Συγκεκριμένα, γύρω στις 12 χθες το μεσημέρι, λήφθηκε πληροφορία στην Αστυνομία ότι δύο πρόσωπα βρίσκονταν δεμένα σε διαμέρισμα στην επαρχία Αμμοχώστου. Στο εν λόγω συγκρότημα διαμερισμάτων μετέβησαν μέλη της Αστυνομίας, όπου εντόπισαν ένα πρόσωπο τραυματισμένο, ηλικίας 20 ετών, το οποίο ισχυρίστηκε ότι προηγουμένως είχε κακοποιηθεί από άγνωστο άντρα.</p>
      <p>Στη συνέχεια τα μέλη της Αστυνομίας πλησίασαν σε συγκεκριμένο διαμέρισμα, από όπου εξήλθε ένας νεαρός άντρας, ο οποίος έφερε εμφανή τραύματα στο πρόσωπο και αιμορραγούσε και όπως ανέφερε, είναι ηλικίας 25 ετών, ενώ υπέδειξε εντός του διαμερίσματος ένα πρόσωπο το οποίο τον κτύπησε και τον κακοποίησε.</p>
      <p>Ο ύποπτος εκείνη τη στιγμή, εξήλθε του διαμερίσματος και επιτέθηκε εναντίον ενός αστυνομικού, ενώ συνελήφθη για αυτόφωρο αδίκημα. Από περαιτέρω εξετάσεις που έγιναν, διαπιστώθηκε ότι πρόκειται για 29χρονο.</p>
      <p>Σύμφωνα με τα υπό διερεύνηση στοιχεία, γύρω στη μία τα ξημερώματα χθες, ο 29χρονος φέρεται να κλείδωσε τους παραπονούμενους στο διαμέρισμα, τους ανάγκασε να βγάλουν τα ρούχα τους και άρχισε να τους κτυπά με γροθιές και κλωτσιές στο πρόσωπο και στο σώμα, ισχυριζόμενος ότι του έκλεψαν χρήματα και ναρκωτικά. Επίσης, ο ύποπτος είχε στην κατοχή του μαχαίρι και ένα μεταλλικό ραβδί, με το οποίο τους χτυπούσε.</p>
      <p>Όπως ανέφεραν οι δύο παραπονούμενοι, ο 29χρονος τους έκλεψε τον χρηματικό ποσό των 1.050. Ο 25χρονος ισχυρίστηκε επίσης, ότι ο 29χρονος, τον Ιούλιο του 2019 του πήρε το διαβατήριο του και του ανέφερε ότι για να του το επιστρέψει θα πρέπει να του δώσει το χρηματικό ποσό των 1.000 ευρώ.</p>
      <p>Από περαιτέρω εξετάσεις που έγιναν, διαπιστώθηκε ότι ο 25χρονος παραμένει παράνομα στο έδαφος της Κυπριακής Δημοκρατίας από τον Αύγουστο, 2018 και συνελήφθη για αυτόφωρο αδίκημα. Παράλληλα, ο 20χρονος ανέφερε ότι ο ύποπτος τις τελευταίες εβδομάδες του πώλησε σε πέντε διαφορετικές περιπτώσεις μαριχουάνα.</p>
      <p>Σε έρευνα που ακολούθησε στο διαμέρισμα όπου εντοπίστηκε ο ύποπτος, με δικαστικό ένταλμα, εντοπίστηκαν και παραλήφθηκαν μεταξύ άλλων, τρία μισοκαπνισμένα τσιγάρα με κάνναβη, άσπρη σκόνη που πιστεύεται ότι είναι κοκαΐνη και ίχνη κάνναβης.</p>
      <p>Ο 29χρονος συνελήφθη εκ νέου με δικαστικό ένταλμα και τέθηκε υπό κράτηση για διευκόλυνση των ανακρίσεων.</p>
      <p>Το ΤΑΕ Αμμοχώστου συνεχίζει τις εξετάσεις.</p>
    </article>
  </body>
</html>