<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/obzhalvat-vkarvaneto-na-dete-bez-vaksini-v-detska-gradina-406156.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T07:48:00+00:00"/>
    <meta property="og:title" content="Жалят допуска на дете без ваксини в детска градина"/>
    <meta property="og:description" content="Въпреки, че съдебното решение ще падне, родителите се плашат от ваксинирането"/>
  </head>
  <body>
    <article>
      <h1>Жалят допуска на дете без ваксини в детска градина</h1>
      <address><time datetime="2019-11-08T07:48:00+00:00">08 Nov 2019, 07:48</time> by <a rel="author">Редактори, кадър бТВ</a></address>
      <p>Съдът в Сливен разреши неваксинирано дете да ходи на детска градина. Според решението на магистратите спирането му е проява на дискриминация.</p>
      <p>До казуса се стигна след сигнал на майка от сливенска детска градина за детето на отец Евгений Янакиев. Той отказва да ваксинира осмото си дете. Причината е, че едно от другите му деца е получило усложнение след ваксина за морбили.</p>
      <p>След родителския сигнал се стига до съд и отецът печели делото. Така дебатът за и против ваксините отново излезе на дневен ред, но вече и със съдебно решение по въпроса.</p>
      <p>„Ще обжалваме това решение, трябва да възтържествува справедливостта и вярвам, че това ще стане”, каза пред бТВ д-р Ангел Кунчев, държавен здравен инспектор.  </p>
      <p>По думите му това съдебно решение е прецедент и на Балканите, и страните от Западна Европа.</p>
      <p>Мотивите на сливенския съд са, че е нарушена е Конвенцията за правата на човека, но според  Кунчев се цитира само една част от конвенцията, а се забравя една точка, в която пише, че когато заплашваш останалите и тяхното здраве, предните правила не важат.</p>
      <p>Според държавния здравен инспектор това съдебно решение ще бъде отменено на по-горна инстанция, но е лошо, че то разколебава и плаши родителите.</p>
    </article>
  </body>
</html>