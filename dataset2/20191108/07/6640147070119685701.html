<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/tim-accordo-con-google-cloud-e-con-santander-consumer-bank-per-prestiti-rateali-consumer/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T07:13:00+00:00"/>
    <meta property="og:title" content="TIM, accordo con Google Cloud e con Santander Consumer Bank per prestiti rateali consumer"/>
    <meta property="og:description" content="TIM, in occasione del Consiglio di Amministrazione, ha annunciato un accordo con Google Cloud e Santander Consumer Bank."/>
  </head>
  <body>
    <article>
      <h1>TIM, accordo con Google Cloud e con Santander Consumer Bank per prestiti rateali consumer</h1>
      <address><time datetime="2019-11-08T07:13:00+00:00">08 Nov 2019, 07:13</time> by <a rel="author">Dario D'Elia</a></address>
      <p>Ieri <a href="https://www.telecomitalia.com/tit/it/stampa/press-releases-notes.html">TIM</a>, in occasione del Consiglio di Amministrazione, ha approvato l’informativa finanziaria del Gruppo al 30 settembre 2019 e anticipato alcune novità. La prima è che è stato siglato un <b>memorandum di intesa con Google Cloud</b> per la realizzazione di una partnership strategica che consentirà all’operatore TLC di “diventare il principale player italiano nell’offerta di servizi di Cloud ed Edge Computing”.</p>
      <p>In pratica verrà ampliata l’offerta di prodotti e servizi; già oggi TIM è leader di mercato nei servizi cloud alle imprese, con oltre 20.000 clienti di cui oltre 16.000 in SaaS (Software as a Service) e oltre 5.000 in IaaS (Infrastructure as a Service). TIM inoltre costituirà una nuova società che gestirà i Data Center e i servizi cloud di TIM.</p>
      <figure>
        <img src="https://www.tomshw.it/images/images/2019/08/tim-1-47257.768x432.jpg"/>
      </figure>
      <p>Il CdA ha annunciato anche <b>l’accordo siglato con Santander Consumer Bank</b> per la creazione di una Joint Venture che offrirà <b>finanziamenti per l’acquisto di terminali tramite prestiti rateali</b> e, in una fase successiva, altri prodotti di credito al consumo e assicurativi.</p>
      <p>Proseguono poi i progetti di sviluppo già avviati, come il Network-sharing <a href="https://www.tomshw.it/altro/tim-e-vodafone-condivideranno-la-rete-mobile-nasce-la-piu-grande-tower-company-in-italia/">partnership con INWIT e Vodafone Italia</a> – sono in corso le valutazioni da parte delle autorità antitrust. È in corso la valutazione della potenziale integrazione della rete in fibra con Open Fiber con la ricerca di uno o più fondi infrastrutturali.</p>
      <p>Novità anche per TIMVision che amplia l’offerta a seguito dell’<a href="https://www.tomshw.it/altro/netflix-anche-su-timvision-grazie-a-un-accordo-con-telecom-italia/">accordo siglato con Netflix</a>. “I clienti TIM potranno attivare queste offerte direttamente in bolletta e fruire dei contenuti dal TIM BOX. Questa importante partnership rafforza ulteriormente la piattaforma streaming di TIM e confermano la strategia di TIMVision  come principale aggregatore di contenuti digitali”, sottolinea la telco.</p>
      <p>Per quanto riguarda i dati finanziari nei primi nove mesi del 2019 i ricavi da servizi di Gruppo, al netto del contributo di Telecom Italia Sparkle (International Wholesale), sono stati pari a 11,8 miliardi di euro (-2,2% YoY), mentre i ricavi totali hanno raggiunto i 13,4 miliardi di euro (-4,3% YoY). “L’operating free cash flow ha raggiunto 2,2 miliardi di euro, registrando un miglioramento di 791 milioni di euro rispetto allo stesso periodo del 2018, grazie alla continua riduzione dei costi e all’ottimizzazione della gestione del capitale circolante. L’equity free cash flow si è attestato a 1,2 miliardi di euro, con un incremento di oltre 1 miliardo di euro YoY”, spiega TIM. “Conseguentemente l’indebitamento finanziario netto al 30 settembre si è ridotto di 958 milioni di euro da fine 2018 e di 419 milioni di euro rispetto al 30 giugno 2019, attestandosi a 24,3 miliardi di euro”.</p>
      <p>Sul fronte mobile sta crescendo l’ARPU (ricavi medi per unità), passato dal trimestre precedente da 12,5 euro per linea/mese a 12,9 euro. Si è ridotta la portabilità del numero, che ha registrato una flessione del 42% su base annua nonostante la persistente elevata competizione nel segmento di mercato più sensibile al prezzo.</p>
      <p>“<b>Il numero complessivo delle linee mobili di TIM si è attestato a 31,3 milioni a fine settembre</b>, in leggera flessione rispetto al trimestre precedente e con un tasso di disconnessione (churn) in miglioramento rispetto al terzo trimestre dello scorso anno (5,4% rispetto a 7,6% del 3Q 2018)”, sottolinea TIM. “La decisione di ridurre la vendita di device mobili (142 milioni di euro, -45% YoY) con marginalità nulla o negativa ha comportato significativi benefici a livello di EBITDA”.</p>
      <p>Nel segmento residenziale si è ridotto il tasso di disconnessione (churn) dal 6,1% del secondo trimestre al 4,4%, in un’ulteriore crescita degli abbonati ai servizi a banda larga (+117.000, in crescita rispetto a +60.000 nel secondo trimestre) e nella continua migrazione della base clienti verso la banda ultralarga. “Le linee fibra, retail e wholesale, hanno raggiunto i 6,6 milioni di unità, registrando un incremento del 36% YoY e del 4% rispetto al trimestre”, aggiunge TIM. “Si segnala la buona performance del Wholesale Domestico che ha registrato un incremento dei ricavi da servizi del 2,5% YoY, per effetto della citata migrazione dei clienti da rame a fibra e della stabilizzazione delle tariffe regolamentate”.</p>
    </article>
  </body>
</html>