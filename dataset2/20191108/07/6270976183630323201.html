<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/shefir-pryyizhdzhav-do-ofisu-kolomojskogo-na-sluzhbovomu-avto-shemy/"/>
    <meta property="og:site_name" content="Рубрика"/>
    <meta property="article:published_time" content="2019-11-08T07:26:57+00:00"/>
    <meta property="og:title" content="Шефір приїжджав до офісу Коломойського на службовому авто, - &quot;Схеми&quot;"/>
    <meta property="og:description" content="Перший помічник президента Володимира Зеленського і його багаторічний бізнес-партнер і співвласник “Квартал 95” Сергій Шефір таємно відвідував офіс олігарха Ігоря Коломойського. Як повідомили журналісти проекту “Схеми”, Шефір приїжджав туди пізно ввечері 28 жовтня та на службовому автомобілі Державного управління справами. У коментарі “Схемам” Шефір спочатку стверджував, що не зустрічався з олігархом і був там у […]"/>
  </head>
  <body>
    <article>
      <h1>Шефір приїжджав до офісу Коломойського на службовому авто, - "Схеми"</h1>
      <address><time datetime="2019-11-08T07:26:57+00:00">08 Nov 2019, 07:26</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/07/shefir-sergiy--620x320.jpg"/>
      </figure>
      <p>
        <b>
          <b>Перший помічник президента Володимира Зеленського і його багаторічний бізнес-партнер і співвласник “Квартал 95” Сергій Шефір таємно відвідував офіс олігарха Ігоря Коломойського.</b>
        </b>
      </p>
      <p>Як повідомили журналісти проекту <a href="https://www.youtube.com/watch?v=XfOe1iAU21U">“Схеми”</a>, Шефір приїжджав туди пізно ввечері 28 жовтня та на службовому автомобілі Державного управління справами.</p>
      <p>У коментарі “Схемам” Шефір спочатку стверджував, що не зустрічався з олігархом і був там у “справах студії “Квартал 95”, а не через питання діяльності Зеленського.</p>
      <p>“Я не штатний працівник, я – позаштатний помічник (президента), і залишаюся працювати ще в студії “Квартал 95″. Я працюю там. Рахуюся там. А як ви хотіли? Мені з чогось же жити треба. Треба зарплату отримувати”, – заявив він.</p>
      <p>Пізніше Шефір визнав, що того вечора він зустрічався саме з Коломойським. Сам олігарх, якому журналісти зателефонували одразу ж після дзвінка Шефіру, не став визнавати, що перший помічник президента приїжджав саме до нього.</p>
      <p>“Він до мене в офіс не приїжджав. Він приїжджав до товариша Міндіча. А я його зустрів у передпокої… Так, хвилина, “привіт-бувай”. Він приїжджав щодо питань “квартальних”. Я ж не веду ці питання. От вони там, наскільки я знаю, узгоджували плани на наступний рік”, – розповів олігарх.</p>
      <p>На запитання, чи впливає на діяльність президента Зеленського через його помічника Шефіра, Коломойський відповів: “Побачив, що він приїхав, запитав: а що, яким вітром? А він: до Тимура. Ну добре. Успіхів… Я дуже обережний в цьому. Тим більше, ми розташовані з Міндічем на різних поверхах. Я заходив до Палиці, а Шефір заходив до Міндіча”.</p>
    </article>
  </body>
</html>