<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/329-od-558-delavcev-adrie-ze-na-zavodu-za-zaposlovanje-246966"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T07:48:00+00:00"/>
    <meta property="og:title" content="329 delavcev Adrie od 558 že na zavodu za zaposlovanje"/>
    <meta property="og:description" content="LJUBLJANA – Zavod RS za zaposlovanje je do konca oktobra v evidenco brezposelnih vpisal 329 delavcev od skupaj 558 zaposlenih pri propadlem letalskem prevozniku Adria Airways. Med prijavljenimi je ..."/>
  </head>
  <body>
    <article>
      <h1>329 delavcev Adrie od 558 že na zavodu za zaposlovanje</h1>
      <h2>Na zavodu prijavljeni že skoraj dve tretjini Adrijinih zaposlenih.</h2>
      <address><time datetime="2019-11-08T07:48:00+00:00">08 Nov 2019, 07:48</time> by <a rel="author">STA, Ma. M.</a></address>
      <p>LJUBLJANA – Zavod RS za zaposlovanje je do konca oktobra v evidenco brezposelnih vpisal 329 delavcev od skupaj 558 zaposlenih pri propadlem letalskem prevozniku Adria Airways. Med prijavljenimi je največ stevardov, pilotov, kontrolorjev zračnega prometa in komercialnih zastopnikov za prodajo, so za <i>STA</i> pojasnili na zavodu.<br/><br/>Nekdanji Adrijini delavci se lahko v evidenco brezposelnih oseb prijavijo kadar koli po prenehanju zavarovanja na podlagi delovnega razmerja oziroma po poteku odpovednega roka. Če želijo pridobiti denarno nadomestilo za brezposelnost, pa se morajo prijaviti in vložiti zahtevek najpozneje v roku 30 dni po prenehanju delovnega razmerja. Ta rok je začel tistim, ki jim je bila odpoved vročena prvi dan vročanja, to je 7. oktobra, teči 23. oktobra.<br/><br/>Doslej se je na zavod prijavilo 329 oseb, med katerimi jih ima največ, 44,7 odstotka, visokošolsko izobrazbo prve stopnje. Sledijo tisti s srednjo strokovno oziroma srednjo splošno izobrazbo (34 odstotkov) in tisti z visokošolsko izobrazbo druge stopnje (16,7 odstotka), so nanizali na zavodu.<br/><br/>Po starosti je med prijavljenimi v evidenco brezposelnih največ tistih v skupini 30–39 let (35,6 odstotka). Sledijo nekdanji zaposleni pri letalskem prevozniku, stari od 50 do 59 let (25,8 odstotka), od 40 do 49 let (18,2 odstotka) in od 25 do 29 let (11,6 odstotka).<br/><br/>Na vprašanje, kakšne možnosti se obetajo tem brezposelnim, so na zavodu odvrnili, da piloti iščejo delo v tujini, enako velja za stevardese, če želijo ostati del letalskega osebja. »Ker gre za visoko izobražen kader, bodo lahko iskali delo tudi pri nas na prostem trgu dela,« so dodali.<br/><br/>Okrožno sodišče v Kranju je stečaj Adrie Airways začelo 2. oktobra.</p>
    </article>
  </body>
</html>