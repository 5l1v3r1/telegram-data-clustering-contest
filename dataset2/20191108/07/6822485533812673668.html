<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817013.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T07:34:00+00:00"/>
    <meta property="og:title" content="رحمانی فضلی خواستار رسیدگی سریع به وضعیت زلزله‌زدگان و مناطق زلزله زده شد"/>
    <meta property="og:description" content="به دنبال وقوع زلزله بامداد جمعه در برخی مناطق شمال غرب کشور، عبدالرضا رحمانی فضلی وزیر کشور در دستوری به رئیس سازمان مدیریت بحران خواستار رسیدگی سریع به وضعیت زلزله زدگان و مناطق زلزله زده شد."/>
  </head>
  <body>
    <article>
      <h1>رحمانی فضلی خواستار رسیدگی سریع به وضعیت زلزله‌زدگان و مناطق زلزله زده شد</h1>
      <address>
        <time datetime="2019-11-08T07:34:00+00:00">08 Nov 2019, 07:34</time>
      </address>
      <p>به دنبال وقوع زلزله بامداد جمعه در برخی مناطق شمال غرب کشور، عبدالرضا رحمانی فضلی وزیر کشور در دستوری به رئیس سازمان مدیریت بحران خواستار رسیدگی سریع به وضعیت زلزله زدگان و مناطق زلزله زده شد.</p>
      <p>به گزارش بامداد جمعه پایگاه اطلاع رسانی وزارت کشور، رحمانی فضلی با تاکید بر اینکه امدادرسانی به سانحه دیدگان باید در اولویت قرار گیرد، گفت: تمامی واحدها و سازمان‌ها و ارگان‌های امداد رسان موظف به ارائه سریع و به موقع خدمات به زلزله زدگان می باشند و در صورت نیاز با هماهنگی استانداران مناطق زلزله زده، امکانات و توانمندی‌های لازم در این خصوص به کار گرفته شود.</p>
      <p>وزیر کشور از هموطنان خواست ضمن حفظ آرامش و خونسردی با نیروهای امداد و نجات همکاری لازم را داشته باشند و اخبار و اطلاعات خود را صرفا از مراجع رسمی دریافت کنند.<br/>به گزارش ایرنا، زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند.</p>
      <p>مرکز لرزه نگاری دانشگاه تهران اعلام کرد: این زلزله در عمق ۸ کیلومتری زمین به وقوع پیوست.</p>
      <p>شدت این زمین لرزه به حدی بود که استان‌های آذربایجان غربی، گیلان،‌ زنجان و اردبیل هم در پی وقوع این زلزله لرزیدند.</p>
      <p>محمدباقر هنربر مدیرکل مدیریت بحران استانداری آذربایجان شرقی بامداد جمعه در گفت وگو با ایرنا اعلام کرد که زمین لرزه ۵.۹ ریشتری شهر «ترک» شهرستان میانه تاکنون یک فوتی داشته است.</p>
    </article>
  </body>
</html>