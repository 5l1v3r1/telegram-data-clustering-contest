<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/gyerekek-reme-ujabb-internetes-leny-fenyeget/186113"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T07:30:00+00:00"/>
    <meta property="og:title" content="Gyerekek réme: Újabb internetes lény fenyeget"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Gyerekek réme: Újabb internetes lény fenyeget</mark>
      </h1>
      <address><time datetime="2019-11-08T07:30:00+00:00">08 Nov 2019, 07:30</time> by <a rel="author">H. N. Zs.</a></address>
      <p>Újabb őrület tartja rettegésben a gyerekeket a Facebookon. Az üzenetet Deborah Logan nevében írják, aki – az üzenet szerint – 32 éve halott. Az üzenet írója halállal fenyegeti a gyerekeket és a családjukat. Persze nem ez az első hasonló jelenség a közösségi médiában, majdnem ugyanilyen körlevél terjedt a Facebookon Teresa Fidalgo neve alatt is. Mindkét levél hemzseg a kusza mondatoktól, ami egy felnőttnek gyanús lehet. De mi a helyzet a gyerekekkel? Mivel ők hiszékenyek és tapasztalatlanok, veszélyes terep számukra az internet.</p>
      <figure>
        <img src="http://media.borsonline.hu/cikk/20/191675/gallery-picture/645w/2016764_img-20191107-0001.jpg"/>
        <figcaption>Deborah Logan egy horrorfilm szereplője, aki Alzheimer-kórban szenved, és megszállja a gonosz</figcaption>
      </figure>
      <p>– Az ilyen jellegű internetes „vírusokat” nehéz kontrollálni – kezdi a Borsnak Makai Gábor pszichológus. – A kitalálójának a hatalom gyakorlása és a másik emberben való félelem keltése okoz örömöt. Ezek az üzenetek sok szorongó felnőttben is képesek pánikot kelteni. Például azokban, akik félnek a sötétben – magyarázza Makai, aki hozzátette: egy gyerek még kiszolgáltatottabb, hiszen még nem tud különbséget tenni valóság és mese között. A szülő feladata az, hogy beszélgessen a gyerekével, megtudja, mi zajlik benne és megismerje a félelmeit.</p>
      <blockquote><b>Kék Bálna és Momó</b> <br/>A Bors még 2017-ben számolt be róla, hogy orosz és ukrán netes csoportok ön-gyilkosságra ösztönöztek fiatalokat. A Blue Whale, azaz a Kék Bálna nevet azért választották, mert az állat képes megölni magát azzal, hogy direkt partra vetődik. 2018-ban pedig egy Momo nevű halálos internetes kihívás terjedt. Momo egy dülledt szemű horrorisztikus lény, aki a gyereket öngyilkosságba hajszolja. Ez az értelmetlen kihívás követelt magyar áldozatot.</blockquote>
    </article>
  </body>
</html>