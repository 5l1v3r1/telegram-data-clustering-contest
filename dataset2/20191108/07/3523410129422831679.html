<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638766/%DB%B5-%DA%A9%D8%B4%D8%AA%D9%87-%D9%88-%DB%B1%DB%B0%DB%B0-%D9%85%D8%B5%D8%AF%D9%88%D9%85-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T07:09:00+00:00"/>
    <meta property="og:title" content="۵ کشته و ۱۰۰ مصدوم در مناطق زلزله زده"/>
    <meta property="og:description" content="زمین لرزه شدیدی به قدرت ۵.۹ ریشتر در حوالی شهرهای ترک از توابع میانه، بامداد امروز استانهای آذربایجان شرقی، اردبیل و گیلان، زنجان، آذربایجان غربی و قزوین را لرزاند."/>
  </head>
  <body>
    <article>
      <h1>
        <a href="https://www.bultannews.com/fa/news/638766/%DB%B5-%DA%A9%D8%B4%D8%AA%D9%87-%D9%88-%DB%B1%DB%B0%DB%B0-%D9%85%D8%B5%D8%AF%D9%88%D9%85-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87">۵ کشته و ۱۰۰ مصدوم در مناطق زلزله زده</a>
      </h1>
      <h2>زمین لرزه شدیدی به قدرت ۵.۹ ریشتر در حوالی شهرهای ترک از توابع میانه، بامداد امروز استانهای آذربایجان شرقی، اردبیل و گیلان، زنجان، آذربایجان غربی و قزوین را لرزاند.</h2>
      <address><time datetime="2019-11-08T07:09:00+00:00">08 Nov 2019, 07:09</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b>،  مرکز لرزه نگاری کشور مرکز این زلزله ۵.۹ ریشتری را که  ساعت ۲:۱۷ بعد از نیمه شب پنجشنبه رخ داد حوالی ترک در استان آذربایجان شرقی و در عمق دو کیلومتری زمین اعلام کرد.   این زلزله به قدری شدید بود که بیشتر از ۱۰ ثانیه طول کشید و باعث ترس و وحشت مردم در استانهای آذربایجان شرقی، گیلان و اردبیل  شد. این زمین لرزه در استانهای آذربایجان غربی و زنجان و قزوین هم احساس شد.    محل دقیق این زلزله ۱۹ کیلومتری شهر ترک، ۲۲ کیلومتری شهر سراب و ۲۹ کیلومتری ترکمنچای در آذربایان شرقی بوده است.     <b>مرکز این زلزله با اردبیل ۷۹ کیلومتر و با تبریز ۱۲۳ کیلومتر فاصله دارد.  </b>   از خسارت های احتمالی هنوز خبری منتشر نشده است.     <b>پس لرزه ها ادامه دارد</b>   پس از این زلزله بزرگ ، پس لرزه های قوی حدود۴ ریشتری همچنان منطقه را می لرزاند.    زلزله ای به بزرگی ۴.۱ ریشتر ساعت ۲ و ۲۰ دقیقه و ۵۳ ثانیه بار دیگر حوالی ترکمنچای در استان آذربایجان شرقی را لرزاند. این زلزله در عمق ۱۰ کیلومتری زمین به وقوع پیوست. همچنین زلزله های دیگری به بزرگی ۴.۱ و ۴.۳ ریشتر به ترتیب ساعت ۲ و ۲۵ دقیقه و ۴۰ ثانیه و ساعت ۳ و ۲ دقیقه در این منطقه رخ داد.    <b>۲:۳۷ زلزله در آذربایجان غربی</b>   مرکز لرزه نگاری کشور اعلام کرد:زمین لرزه ای به بزرگی ۴.۸ ریشتر در آذربایجان غربی در عمق ۱۰ کیلومتری زمین حوالی گردکشانه ساعت ۲ و ۳۷ دقیقه امروز جمعه به وقوع پیوست.   بر این اساس این زمین لرزه در عرض جغرافیایی ۳۶.۸ و طول جغرافیایی ۴۵.۳۴ روی داده است.   نزدیک ترین شهرها به زمین لرزه گردکشانه، نقده و پیرانشهر بودند  و نزدیک ترین مراکز استان نیز ارومیه و تبریز گزارش شده است.   <b>۲:۵۰ اعزام گروه های امدادی به محل وقوع زلزله </b>   سخنگوی اورژانس آذربایجان شرقی از اعزام گروه های امدادی به محل وقوع زلزله آذربایجان شرقی خبر داد.  وحید شادی نیا با اشاره به اینکه زلزله در بیشتر نقاط استان احساس شد،  گفت: تیم های ارزیاب اورژانس در حال ارزیابی از مناطق سراب، بستان آباد و میانه هستند.     وی افزود: هشت گروه ارزیاب اورژانس در حال فعالیت هستند. تاکنون مصدومی گزارش نشده است.     </p>
      <figure>
        <img src="https://www.bultannews.com/files/fa/news/1398/8/17/1193472_424.jpg"/>
      </figure>
      <p>  <b>۲:۵۵ انفجار شدید در یک روستا</b>   معاون فرماندار ویژه میانه از وقوع انفجار شدید در یکی از روستاهای میانه بعد زلزله بامداد امروز خبر داد.   یعقوبی گفت: مرکز زلزله بخش کندوان شهرستان میانه است و درحال بررسی خسارت‌های زلزله هستیم.   <b>۲:۵۸  تشکیل جلسه ستاد بحران </b>   معاون سیاسی، اجتماعی و امنیتی فرمانداری ویژه شهرستان میانه اعلام کرد: مرکز زلزله شهر ترک است، گزارشاتی از روستاهای شهرستان میانه واصل شده که در حال جمع بندی و تشکیل جلسه مدیریت بحران هستیم.   وی افزود: اطلاعات دقیق از میزان خسارت‌های مالی و جانی در دست نیست ولی انفجاری در یکی از روستاهای شهرستان رخ داده است.   <b>۳:۰۶ تلفات جانی در کندوان تا کنون گزارش نشده است</b>   زرین بخشدار کندوان میانه نیز در خصوص جزئیات بیشتر این خبر از انفجار گاز در روستای بالسین بخش کندوان بر اثر زلزله خبر داد.   وی گفت: در حال عزیمت به محل جهت بررسی هستیم.زرین ادامه داد: تلفات جانی خوشبختانه تاکنون گزارش نشده است ولی در حال بررسی و جمع بندی خسارت‌های وارده هستیم.   <b>۳:۱۲ زلزله در گیلان مصدوم نداشت</b>   رئیس اورژانس گیلان گفت: خوشبختانه تاکنون گزارش مبنی بر مصدومیت ناشی از زلزله در استان گیلان نداشته ایم.   پیمان اسدی در گفتگو با خبرنگار مهر اظهار کرد زلزله در برخی از شهرهای گیلان احساس شده اما خوشبختانه گزارشی مبنی بر مصدومیت ناشی از زلزله به فوریت های پزشکی ۱۱۵ گزارش نشده است.   <b>۳:۳۰ زلزله در اردبیل مصدوم نداشت</b>   مدیرعامل جمعیت هلال احمر استان اردبیل از عدم گزارش خسارت جانی و مالی زلزله در استان اردبیل در ساعات ابتدایی وقوع زمین لرزه خبر داد.   رامین معبودی در گفتگو با خبرنگار مهر عنوان کرد: تا ساعت ۳:۳۰ دقیقه بامداد هیچگونه خسارت مالی و جانی در خصوص وقوع زمین لرزه در استان اردبیل گزارش نشده است.   به گفته وی نیروهای امدادگر در آماده باش کامل هستند تا در صورت هر گونه حادثه احتمالی، خدمات مورد انتظار ارائه شود.   تماس مهر با مرکز ۱۱۵ اردبیل نیز حاکی از این بوده که تاکنون هیچگونه گزارش مصدومیت حاد بر اثر زلزله به این مرکز اعلام نشده است.   بنا به گفته کارشناسان مرکز اورژانس اردبیل، تعدادی از تماس گیرندگان با این مرکز دچار مصدومیت به دلیل فرار از خانه شدند.</p>
      <figure>
        <img src="https://www.bultannews.com/files/fa/news/1398/8/17/1193471_159.jpg"/>
      </figure>
      <p>  تلف شدن احشام در پی زلزله (از کانال خبری سراب)   <b>۳:۴۱ ریزش کوه در جاده میانه-بستان‌آباد بر اثر زلزله</b>   معاون عمرانی فرمانداری ویژه شهرستان میانه از ریزش کوه در جاده میانه-بستان‌آباد بر اثر زلزله خبر داد.    علی مشایخی معاون عمرانی فرمانداری ویژه شهرستان میانه با اعلام این خبر گفت: اداره راهداری شهرستان ماشین آلات لازم را جهت بازگشایی اعزام کرده و مشکل حاد نیست.   وی افزود: در روستاهای میانه مشکل داریم. گزارشاتی از روستاها واصل شده که از صحت آنان اطلاعاتی دقیقی نداریم.   وی ابراز داشت: تاکنون خسارت جانی گزارش نشده است.   <b>۳:۴۹ وقوع ۵ زمین لرزه تا کنون در آذربایجان شرقی</b>   زمین لرزه های امشب تاکنون در آذربایجان شرقی بدین صورت بوده است؛   *شهرستان میانه ، ترک ، ۵.۹ ریشتر   *آذربایجان شرقی ؛ شهرستان میانه ، ترکمانچای ، ۴.۱ ریشتر   *آذربایجان شرقی ؛ شهرستان میانه ، ترکمانچای ، ۴.۱ ریشتر   *آذربایجان شرقی ؛ شهرستان میانه ، ترکمانچای ، ۴.۳ ریشتر   *آذربایجان شرقی ؛ شهرستان میانه ، ترکمانچای ، ۳.۹ ریشتر   <b>۴:۰۷زلزله در آذربایجان غربی خسارت نداشت</b>    مدیرکل مدیریت بحران آذربایجان غربی گفت: بر اساس بررسی های صورت گرفته زمین لرزه در جنوب استان خسارتی در پی نداشته است.   امیرعباس جعفری در گفتگو با خبرنگار مهر با اشاره به وقوع زمین لرزه ۴.۸ ریشتری در گردکشانه اظهارداشت: با وقوع زمین لرزه در منطقه آذربایجان غربی بلافاصله مدیریت بحران در مرکز هلال احمر تشکیل شد و بررسی های صورت گرفته نشان می دهد زمین لرزه در جنوب استان خسارتی در پی نداشته است.</p>
      <figure>
        <img src="https://www.bultannews.com/files/fa/news/1398/8/17/1193473_852.jpg"/>
      </figure>
      <p>    <b>۴:۱۳ یک نفر فوتی بر اثر زلزله در روستای ورنکش میانه گزارش شد</b>   مدیرکل مدیریت بحران آذربایجان شرقی گفت: متاسفانه تاکنون یک نفر فوتی بر اثر زلزله در روستای ورنکش میانه گزارش شده است.محمد باقر هنر بر مدیرکل مدیریت بحران آذربایجان شرقی در خصوص خسارت های زلزله بامداد امروز در استان گفت: متاسفانه تاکنون یک نفر فوتی در روستای ورنکش میانه گزارش شده است.   <b>۴:۲۰ پیام وزیر کشور</b>   عبدالرضا رحمانی فضلی وزیر کشور با تاکید بر اینکه امدادرسانی به سانحه دیدگان باید در اولویت قرار گیرد گفت: تمامی واحدها و سازمان ها و ارگان های امداد رسان موظف به ارائه سریع و به موقع خدمات به زلزله زدگان می باشند  و در صورت نیاز با هماهنگی استانداران مناطق زلزله زده ، امکانات و توانمندی های لازم در این خصوص به کار گرفته شود.    وزیر کشور از هموطنان خواست ضمن حفظ آرامش و خونسردی با نیروهای امداد و نجات همکاری لازم را داشته باشند و اخبار و اطلاعات خود را صرفا از مراجع رسمی دریافت کنند.   <b>۴:۵۸  - ۳کشته و ۲۰ مصدوم </b>   سخنگوی اورژانس مجتبی خالدی در گفت‌وگو با خبرنگار مهر با اشاره به آخرین آمار از تعداد مصدومان و فوتی‌ها به دنبال وقوع زلزله در آذربایجان شرقی اظهار کرد: تا به این لحظه ۳ نفر جان خود را از دست دادند.   وی افزود: تعداد مصدومان هم به دنبال این زلزله به ۲۰ نفر رسیده است.   سخنگوی اورژانس تصریح کرد: تعداد مصدومان در حال افزایش است اما نکته قابل توجه این است که مصدومان ناشی از ترس و فرار از زلزله هستند نه متاثر از زلزله و در همین راستا به شهروندان توصیه می‌کنیم ضمن حفظ آرامش نکات ایمنی را رعایت کنند.   <b>۵:۱۵ آمار کشته ها و مصدومان افزایش یافت </b>   رئیس سازمان مدیریت بحران کشور گفت: تا کنون ۵ کشته در روستای ورنکش و ۱۰۰ مصدوم در مناطق زلزله زده گزارش شده است.   اسماعیل نجار در گفت‌وگو با خبرنگار مهر ادامه داد: ارزیابی کامل هنوز تمام نشده و امکان دارد آمار مصدومان و یا کشته‌ها بیشتر از این تعداد باشد ولی پیش بینی می کنیم آمار سنگینی نداشته باشیم.   <b>۵:۴۱ آخرین آمار خسارات و امدادرسانی به روایت هلال احمر</b>   رئیس سازمان امداد و نجات هلال احمر گفت: به محض وقوع زلزله ۲۴ تیم ارزیاب به منطقه اعزام شده که بر اساس آمار هیچ روستایی ۱۰۰ درصد تخریب نشده است.   مرتضی سلیمی در گفت‌وگو با خبرنگار مهر درباره آخرین وضعیت زلزله در آذربایجان شرقی اظهار کرد: ۴۱ روستا ارزیابی و ۲۴ تیم ارزیاب اعزام شده و در حال فعالیت در مناطق زلزله هستند.   وی افزود: بیشترین خسارت در روستاهای ورنکش، بال استیل، ورزقان، گاوینه رود و گین علی رخ داده است.   رئیس سازمان امداد و نجات هلال احمر تصریح کرد: حدود ۷۰ مصدوم تا به الان از سوی همکاران ما در هلال احمر گزارش شده که این مصدومان بر اثر ازدحام جمعیت دچار صدمه شده اند و در همین راستا به هموطنان توصیه می‌کنم آرامش خود را حفظ کنند.   سلیمی در پایان گفت: هیچ روستایی ۱۰۰ تخریب نشده است و خسارات در روستاها نسبت به نزدیکی کانون زلزله متفاوت است.   <b>۶:۱۳ ثبت ۳۵ پس لرزه </b>   بر اساس اعلام مرکز لرزه نگاری ، ۳۳ مورد از این زمین لرزه ها در بخش ترکمنچای میانه و دو مورد در شهرستان سراب روی داده است.   بیشترین قدرت این زلزله ها ۴ و ۳ دهم ریشتر و کمترین آنها ۲ و نیم ریشتر بوده است.   عمق این زمین لرزه ها هم ۱۰ تا ۱۸ کیلومتر گزارش شده است.</p>
      <figure>
        <img src="https://www.bultannews.com/files/fa/news/1398/8/17/1193474_451.jpg"/>
      </figure>
      <figure>
        <img src="https://www.bultannews.com/files/fa/news/1398/8/17/1193476_703.jpg"/>
      </figure>
      <figure>
        <img src="https://www.bultannews.com/files/fa/news/1398/8/17/1193477_436.jpg"/>
      </figure>
    </article>
  </body>
</html>