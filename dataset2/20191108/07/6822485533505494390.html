<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T07:10:00+00:00"/>
    <meta property="og:title" content="زلزله ٥/٩ ريشتري آذربایجان شرقی،‌ شمال و شمال‌غرب ایران را لرزاند"/>
    <meta property="og:description" content="زلزله ۵.۹ ریشتری شهر «تَرْک» در استان آذربایجان شرقی، استان‌های آذربایجان غربی، گیلان،‌ زنجان و اردبیل را هم لرزاند. "/>
  </head>
  <body>
    <article>
      <h1>زلزله ٥/٩ ريشتري آذربایجان شرقی،‌ شمال و شمال‌غرب ایران را لرزاند</h1>
      <address>
        <time datetime="2019-11-08T07:10:00+00:00">08 Nov 2019, 07:10</time>
      </address>
      <p>زلزله ۵.۹ ریشتری شهر «تَرْک» در استان آذربایجان شرقی، استان‌های آذربایجان غربی، گیلان،‌ زنجان و اردبیل را هم لرزاند. </p>
      <p>به گزارش الف به نقل از خبرگزاری‌ها، زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند. این زلزله در تبریز نیز بوضوح احساس شد.  اغلب شهرهای اطراف تبریز هم آن را حس کردند.</p>
      <p>سخنگو و رييس اورژانس استان آذربايجان شرقي، همچنين فرماندار تبريز، دقايقي پس از وقوع اين زلزله به خبرگزاري جمهوري اسلامي گفتند هنوز خبري از تعداد فوتي هاي اين زلزله گزارش نشده اما  مدیریت بحران استانداری آذربایجان شرقی ساعاتي بعداز اين زلزله از فوت ۴ نفر و تخریب ۳۰ خانه در روستای ورنکش بخش ترکمانچای میانه خبر داد.</p>
      <p>محمدباقر هنربر  در گفت‌وگو با ايسنا اظهار کرد: تا این لحظه ۴ نفر فوتی و تخریب ۱۰۰درصدی ۳۰ خانه در روستای ورنکش میانه گزارش شده است.</p>
      <p>رئیس اورژانس پیش بیمارستانی و مدیر حوادث دانشگاه علوم پزشکی تبریز  نيز  در گفتگو با همين خبرگزاري از جان باختن پنج نفر و مصدوم شدن ۲۵۱ نفر بر اثر اين زلزله خبر داد.</p>
      <p>فرزاد رحمانی با اعلام این خبر، اظهار کرد: تا ساعت ۶:۴۵صبح ( جمعه) آمار مصدومان در شهرستان‌های میانه، سراب و هشترود ۲۵۱نفر می‌باشد و پنج نفر نیز فوتی ثبت شده است</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه است.</p>
    </article>
  </body>
</html>