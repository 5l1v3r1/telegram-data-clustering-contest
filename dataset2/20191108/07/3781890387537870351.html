<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740635"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T07:52:00+00:00"/>
    <meta property="og:title" content="'ฟีฟ่า'ชู'ช้างศึก'ฟอร์มแรง พลังขับเคลื่อนยังเติร์ก"/>
    <meta property="og:description" content="'ฟีฟ่า' ยกย่อง 'ช้างศึก' ยอดเยี่ยม ใช้พลังหนุ่มขับเคลื่อน โชว์เจ๋งคัดบอลโลก แถมอันดับพุ่ง"/>
  </head>
  <body>
    <article>
      <h1>'ฟีฟ่า'ชู'ช้างศึก'ฟอร์มแรง พลังขับเคลื่อนยังเติร์ก</h1>
      <address>
        <time datetime="2019-11-08T07:52:00+00:00">08 Nov 2019, 07:52</time>
      </address>
      <figure>
        <img src="https://www.dailynews.co.th/admin/upload/20191108/news_QchqKpyDMB145643_533.jpg?v=20191108153"/>
      </figure>
      <p>
        <b>"ฟีฟ่า" ยกย่อง "ช้างศึก" ยอดเยี่ยม ใช้พลังหนุ่มขับเคลื่อน โชว์เจ๋งคัดบอลโลก แถมอันดับพุ่ง</b>
      </p>
      <p>เว็บไซต์ของ สหพันธ์ฟุตบอลนานาชาติ (ฟีฟ่า) เสนอบทความถึงทีมชาติไทย กับผลงานในฟุตบอลโลก 2022 รอบคัดเลือก 3 นัดแรก มี 7 แต้ม ยังไม่แพ้ใคร ระบุว่า ช้างศึก ภายใต้กุนซือคนใหม่ อากิระ นิชิโนะ ฟอร์มดีจนน่าทึ่งการคัดบอลโลก ผลงานชนะ 2 เสมอ 1 จัดว่าน่าประหลาดใจ แม้จะเสมอ เวียดนามแบบไร้สกอร์ในนัดแรก แต่จากนั้นบุกชนะ อินโดนีเซีย  3-0 อย่างมีสไตล์ ก่อนจะต่อเนื่องด้วยผลงานอันน่าตกตะลึง เล่นในบ้านชนะ สหรัฐอาหรับเอมิเรตส์(ยูเออี) 2-1 จนอันดับโลก ขึ้นมา 5 ขั้น อยู่ที่ 109 เป็นชาติเอเชีย ที่อันดับขึ้นมากสุดประจำเดือน ร่วมกับ กาตาร์ และอิรัก นอกจากนี้ ฟีฟ่า ยังกล่าวถึงดาวรุ่งที่ได้รับความสนใจ อย่าง สุภโชค สารชาติ วัย 21 ปี, เอกนิษฐ์ ปัญญา กองกลางวัย 20 ปี พร้อมเสนอบทสัมภาษณ์ของ เอกนิษฐ์ ปัญญา กับ นิชิโนะ ด้วย<br/><br/>========<br/><br/><b>เนื้อหาบนเว็บไซต์ระบุว่า</b><br/><br/><mark>ทีมชาติไทย ภายใต้กุนซือคนใหม่ อากิระ นิชิโนะ ฟอร์มดีจนน่าทึ่งในฟุตบอลโลก กาตาร์ 2022 รอบคัดเลือก โซนเอเชีย ซึ่งการชนะ 2 เสมอ 1 นับเป็นผลงานอันน่าประหลาดใจ ที่ทำให้ ช้างศึก ขยับขึ้นสู่หัวตารางของกลุ่มที่นับว่าท้าทายกลุ่มหนึ่ง ระหว่างทาง แม้ว่าจะเสมอกับเวียดนามแบบไร้สกอร์ในนัดประเดิมสนาม พวกเขาก็ฮึดกลับมาชนะ 3-0 อย่างมีสไตล์ต่อเจ้าบ้านอินโดนีเซีย ก่อนจะต่อเนื่องด้วยผลงานอันน่าตกตะลึงต่อสหรัฐอาหรับเอมิเรตส์ 2-1 ในบ้าน<br/><br/>และรางวัลตอบแทนสำหรับผลงานอันยอดเยี่ยมของพวกเขา ก็คือการกระโดดขึ้นมา 5 อันดับ สู่ที่ 109 ในฟีฟ่า เวิลด์ แรงกิ้ง เดือนตุลาคม กลายเป็นชาติในเอเชียที่มีการขยับอันดับขึ้นมาสูงที่สุดประจำเดือนร่วมกับกาตาร์ และอิรัก ทำให้ทีมชาติไทยมีอันดับที่ดีขึ้นเรื่อยๆ นับตั้งแต่ปี 2014 เป็นต้นมา<br/><br/>ท่ามกลางความยอดเยี่ยมของทีมโดยรวม ก็ยังมีนักเตะดาวรุ่งหลายคน ที่ได้รับความสนใจจากผลงานอันน่าจับตามองอย่าง สุภโชค สารชาติ ตัวรุกวัย 21 ปี ที่ก้าวขึ้นมาเป็นฮีโร่ในเกมกับอินโดนีเซีย ด้วยทำ 2 ประตู และเรียก 1 จุดโทษ ช่วยให้ทีมของเขาเก็บ 3 แต้ม และยังไม่หมดเท่านั้น เอกนิษฐ์ ปัญญา กองกลางวัย 20 ปี ยังจ่าย 1 ยิง 1 ช่วยให้ ทีมชาติไทย เอาชนะ ยูเออี ที่น่าเกรงขามในนัดล่าสุดอีกด้วย<br/><br/>“ผมรู้สึกดีใจมากกับสิ่งที่ผมทำให้กับทีม (ในเกมกับยูเออี) - เอกนิษฐ์กล่าวกับ FIFA.com ถึงชัยชนะอันน่าจดจำครั้งนี้ ‘เราคว้า 3 คะแนนสำคัญ และผมก็ตื่นเต้นมาก แต่แน่นอนว่า เครดิตทั้งหมดต้องยกให้เพื่อนร่วมทีมของผมที่สนับสนุนซึ่งกันและกัน และนั่นคือเหตุผลที่ทำให้เรามีผลการแข่งขันที่ดี และทำให้แฟนบอลของเราภาคภูมิใจ”<br/><br/>“นอกจากนี้โค้ชนิชิโนะยังได้กล่าวชื่นชมบรรดานักเตะดาวรุ่ง หลังจบเกมกับอินโดนีเซีย อันเป็นชัยชนะในเกมที่เป็นทางการนัดแรก นับตั้งแต่เข้ามาคุมทีมชาติไทยว่า ‘นักเตะหนุ่มของเราทุกคนอย่าง สุภโชค (สารชาติ), เอกนิษฐ์ (ปัญญา) และศุภชัย (ใจเด็ด) เล่นได้ดีมาก’ เขากล่าว ‘สุภโชคอยู่ภายใต้ความกดดันอย่างมาก ในเกมแรกกับเวียดนาม แต่วันนี้เขาใจสู้ และทำงานหนักมาก”<br/><br/>“หากชัยชนะเหนืออินโดนีเซีย ทำให้ไทยกลับมาคืนฟอร์ม การมีชัยต่อยูเออีก็ทำให้นิชิโนะมีความหวังขึ้นมาจริงๆ ในการพาทีมผ่านเข้ารอบ ‘จากเกมกับยูเออี เราได้เรียนรู้สิ่งใหม่ๆ ซึ่งจะช่วยเราในเกมต่อไป (กับมาเลเซีย วันที่ 14 พฤศจิกายน)’ นิชิโนะ ผู้เคยคุมทีมชาติญี่ปุ่นบ้านเกิด เข้ารอบ 16 ทีมสุดท้ายในฟุตบอลโลก 2018 ที่รัสเซียกล่าว ‘เราต้องแสดงให้เห็นว่าฟุตบอลไทยสามารถต่อกรกับทีมที่ดีที่สุด (ของเอเชีย) ได้”<br/><br/>“เราทำได้ดีในเกมกับยูเออี เพราะเราเล่นได้แข็งแกร่งกว่าพวกเขาตั้งแต่แรกเริ่ม เราได้แสดงให้เห็นในวันนี้แล้วว่า ทีมเวิร์คเป็นสิ่งสำคัญมาก และจะไม่สามารถทำได้เลย หากพึ่งพาแค่คนใดคนหนึ่ง”<br/><br/>บางทีมันอาจนานเกินไปที่ไทยต้องรอการแจ้งเกิดขึ้นมาใหม่ เพราะหลังจากก้าวไปถึงอันดับที่ 43 อันเป็นอันดับโลกที่สูงที่สุดตลอดกาลของพวกเขาเมื่อเดือนกันยายน 1998 ทีมชาติไทยก็เริ่มตกลงมาเรื่อยๆ เป็นระยะเวลา 16 ปี จนสิ้นสุดที่อันดับ 165 เมื่อเดือนตุลาคม 2014 อย่างไรก็ดี นับแต่นั้นพวกเขาก็ขยับอันดับขึ้นมาอย่างสม่ำเสมอ จนมาอยู่ในอันดับที่ดีที่สุดในรอบ 5 ปี และการที่แข็งแกร่งขึ้นมาด้วยฟอร์มที่ดีของนักเตะหนุ่มๆ ทำให้ถูกคาดหวังขึ้นกว่าเดิมว่า ทีมจะสามารถรักษาฟอร์มปัจจุบันของพวกเขาไว้ได้หรือไม่<br/><br/><b>ทีมชาติไทย ในฟีฟ่า/โคคา โคล่า เวิลด์ แรงกิ้ง:<br/>อันดับโลกเฉลี่ยนับตั้งแต่มีการจัดลำดับ: 98<br/>อันดับล่าสุด : 109 (ตุลาคม 2019)<br/>ต่ำที่สุด : 165 (ตุลาคม 2014)<br/>สูงที่สุด : 43 (กันยายน 1998)</b></mark></p>
    </article>
  </body>
</html>