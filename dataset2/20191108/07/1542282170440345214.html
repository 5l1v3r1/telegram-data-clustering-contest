<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/isxyros-seismos-iran-toulaxiston-5-nekroi-120-travmaties"/>
    <meta property="og:site_name" content="euronews"/>
    <meta property="article:published_time" content="2019-11-08T07:34:23+00:00"/>
    <meta property="og:title" content="Ισχυρός σεισμός στο Ιράν: Τουλάχιστον 6 νεκροί και 340 τραυματίες"/>
    <meta property="og:description" content="Ο κύριος σεισμός είχε μέγεθος 5,9 βαθμούς ενώ δεκάδες σπίτια έχουν καταστραφεί"/>
  </head>
  <body>
    <article>
      <h1>Ισχυρός σεισμός στο Ιράν: Τουλάχιστον 6 νεκροί και 340 τραυματίες</h1>
      <address><time datetime="2019-11-08T07:34:23+00:00">08 Nov 2019, 07:34</time> by <a rel="author">euronews </a></address>
      <p>Τουλάχιστον έξι άνθρωποι έχασαν την ζωή τους και άλλοι 300 τραυματίστηκαν από σεισμό ο οποίος έπληξε τα ξημερώματα της Παρασκευής το βορειοδυτικό Ιράν, όπως μετέδωσε η ιρανική κρατική τηλεόραση.</p>
      <p>Ο κύριος σεισμός, μεγέθους 5,9 βαθμών, είχε επίκεντρο περιοχή 120 χιλιόμετρα νοτιοανατολικά της πόλης Ταμπρίζ και το εστιακό του βάθος ήταν μόλις 8 χιλιόμετρα, σύμφωνα με το σεισμολογικό κέντρο του Ινστιτούτου Γεωφυσικής του Πανεπιστημίου της Τεχεράνης.</p>
      <p>Ακολουθήθηκε από πέντε μετασεισμικές δονήσεις μεταξύ 4,0 και 4,8 βαθμών από τις 22:50 ως τις 01:40 [τοπικές ώρες· 03:20 και 07:10 ώρα Ελλάδας) στην περιοχή Τουρκμαντσάι, σύμφωνα με δεδομένα του ίδιου ινστιτούτου.</p>
      <p>Συνολικά, όπως μετέδωσε το κρατικό πρακτορείο ειδήσεων IRNA ο αριθμός των μετασεισμικών δονήσεων ξεπέρασε τις 60, προκαλώντας πανικό μεταξύ των κατοίκων, οι οποίοι βγήκαν τρέχοντας από τα σπίτια τους μέσα στη νύχτα.</p>
      <figure>
        <iframe data-src="https://twitter.com/euronewses/status/1192576351296995329" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σε δηλώσεις που έκανε τηλεφωνικά στην κρατική τηλεόραση, ο κυβερνήτης της επαρχίας Μοχαμέντ Ρεζά Πουρμοχαμαντί τόνισε πως κατά τις ως τώρα πληροφορίες 5 άνθρωποι σκοτώθηκαν και καταστράφηκαν «30 σπίτια». Σύμφωνα με την κρατική τηλεόραση, άλλοι 120 άνθρωποι τραυματίστηκαν.</p>
      <p>Επιχειρήσεις έρευνας και διάσωσης βρίσκονται σε εξέλιξη σε 41 χωριά αλλά οι υλικές ζημιές, που κατά τις πρώτες εκτιμήσεις είναι περιορισμένες, επικεντρώνονται σε δύο κοινότητες, πάντα σύμφωνα με τη δημόσια ιρανική τηλεόραση.</p>
      <p>Πολλοί κάτοικοι των ορεινών περιοχών που επλήγησαν βγήκαν από τα σπίτια τους μετά την πρώτη δόνηση.</p>
      <p>Περί τις 05:30 το πρακτορείο FARS μετέδωσε ότι πολλοί πολίτες γύρισαν στα σπίτια τους και η κατάσταση έμοιαζε να εξομαλύνεται μετά τον αρχικό πανικό.</p>
      <p>Το Ιράν, πάνω από πολλές τεκτονικές πλάκες, διαπερνάται από πολλά ρήγματα και χαρακτηρίζεται ιδιαίτερα σεισμογενής περιοχή.</p>
      <p>Ο πιο πρόσφατος μεγάλος σεισμός έγινε τον Νοέμβριο του 2017, όταν μια δόνηση 7,3 στην επαρχία Κερμανσάχ (δυτικά) είχε στοιχίσει τη ζωή σε 620 ανθρώπους.</p>
      <p>Το 2003, σεισμός 6,6 βαθμών είχε πλήξει την επαρχία Κερμάν, νοτιοανατολικά, στοίχισε τη ζωή σε 33.000 ανθρώπους και ισοπέδωσε την αρχαία πόλη Μπαμ και την ακρόπολή της, ανακηρυγμένη μνημείο της παγκόσμιας πολιτιστικής κληρονομιάς από την Εκπαιδευτική, Επιστημονική και Επιμορφωτική Οργάνωση των Ηνωμένων Εθνών (UNESCO).</p>
      <p>Ο φονικότερος σεισμός των τελευταίων 30 ετών, μεγέθους 7,4 βαθμών, στοίχισε τη ζωή σε 40.000 ανθρώπους και άφησε πίσω του μισό εκατομμύριο άστεγους στο βόρειο τμήμα της χώρας το 1990.</p>
    </article>
  </body>
</html>