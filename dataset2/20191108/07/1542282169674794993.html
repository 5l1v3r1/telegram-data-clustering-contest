<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/forologiko-nomosxedio-meionontai-syntelestes-orio-synallagwn-metrita"/>
    <meta property="og:site_name" content="euronews"/>
    <meta property="article:published_time" content="2019-11-08T07:03:08+00:00"/>
    <meta property="og:title" content="Φορολογικό νομοσχέδιο: Μειώνονται συντελεστές και όριο συναλλαγών με μετρητά"/>
    <meta property="og:description" content="Ελαφρύνσεις για νοικοκυριά και επιχειρήσεις, κίνητρα για προσέλκυση επενδύσεων αλλά και μείωση στα 300 ευρώ του ορίου για συναλλαγές με μετρητά"/>
  </head>
  <body>
    <article>
      <h1>Φορολογικό νομοσχέδιο: Μειώνονται συντελεστές και όριο συναλλαγών με μετρητά</h1>
      <address><time datetime="2019-11-08T07:03:08+00:00">08 Nov 2019, 07:03</time> by <a rel="author">euronews </a></address>
      <p>Σημαντικές ελαφρύνσεις για νοικοκυριά και επιχειρήσεις, κίνητρα για την προσέλκυση επενδύσεων αλλά και μείωση από τα 500 στα 300 ευρώ του ορίου πάνω από το οποίο οι συναλλαγές θα γίνονται υποχρεωτικά με ηλεκτρονικά μέσα προβλέπει το νέο φορολογικό νομοσχέδιο. Παράλληλα θεσπίζεται όριο 30% επί του πραγματικού εισοδήματος για τις δαπάνες με κάρτες και άλλες μορφές ηλεκτρονικών συναλλαγών το οποίο θα μειώνεται στο 20% για φορολογούμενους που έχουν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού τους εισοδήματος. Αυτά προβλέπονται μεταξύ άλλων στο νέο φορολογικό νομοσχέδιο το οποίο δόθηκε σε δημόσια διαβούλευση.</p>
      <p>Με το φορολογικό νομοσχέδιο «η κυβέρνηση του Κυριάκου Μητσοτάκη κάνει πράξη όσα είχε δεσμευθεί πριν από τις εκλογές της 7ης Ιουλίου» αναφέρει σε ανακοίνωσή του το υπουργείο Οικονομικών. Για πρώτη φορά τα τελευταία χρόνια, όπως σημειώνει στην ανακοίνωσή του το υπουργείο:</p>
      <p>μειώνονται μαζικά φόροι εισοδήματος για νοικοκυριά και επιχειρήσεις, αντί να αυξάνονται,</p>
      <p>επιβραβεύεται η επιχειρηματικότητα προς όφελος των εργαζομένων και της πραγματικής οικονομίας,</p>
      <p>αντιμετωπίζονται ευνοϊκά δράσεις εταιρικής κοινωνικής ευθύνης και παροχές υπέρ των εργαζομένων,</p>
      <p>προσελκύονται ξένοι επενδυτές στην Ελλάδα, αντί να διώχνονται, με κίνητρα να επενδύσουν στην Ελλάδα.</p>
      <p>«Με λίγα λόγια, το φορολογικό νομοσχέδιο βάζει τα θεμέλια για την οικονομική αναγέννηση της Ελλάδας» αναφέρει το υπουργείο Οικονομικών.</p>
      <p>Το σχέδιο νόμου έχει τίτλο: «Φορολογική μεταρρύθμιση με αναπτυξιακή διάσταση για την Ελλάδα του αύριο». Στο πλαίσιο αυτό καλείται να συμμετάσχει στη δημόσια διαβούλευση κάθε κοινωνικός και οικονομικός εταίρος, καθώς και κάθε ενδιαφερόμενος πολίτης, καταθέτοντας τις προτάσεις του για την όποια βελτίωση των διατάξεων του ανωτέρω νομοθετήματος. Η διαβούλευση θα διαρκέσει μέχρι τις 15.11.2019 και ώρα 08:00 π.μ.</p>
      <p>Αναλυτικότερα στα βασικά σημεία του το νομοσχέδιο προβλέπει τα ακόλουθα:</p>
      <p>Α. Βασικό πυλώνα των εισηγούμενων διατάξεων αποτελεί η φορολογική ελάφρυνση των φυσικών προσώπων και των επιχειρήσεων που τα τελευταία έτη επιβαρύνθηκαν σημαντικά, με την υιοθέτηση ευνοϊκότερων φορολογικών συντελεστών. Οι κυριότερες φορολογικές ελαφρύνσεις περιλαμβάνουν:</p>
      <p>-Μείωση του συντελεστή φορολογίας των επιχειρήσεων από το 28% που είναι σήμερα στο 24% για το 2019, ενισχύοντας με αυτό τον τρόπο μικρές και μεγάλες επιχειρήσεις.</p>
      <p>-Καθιέρωση εισαγωγικού φορολογικού συντελεστή 9% για φυσικά πρόσωπα, ελεύθερους επαγγελματίες, αγρότες, μισθωτούς και συνταξιούχους, από 22% που είναι σήμερα. Με τη μείωση αυτή αναμένεται να ευνοηθούν όχι μόνο όσοι έχουν εισόδημα κάτω των 10.000 ευρώ, αλλά το σύνολο των φορολογουμένων, αφού το εισόδημά τους φορολογείται κλιμακωτά. Επιπλέον, μειώνονται κατά μία ποσοστιαία μονάδα και οι συντελεστές για τα υψηλότερα εισοδήματα.</p>
      <p>-Καθιέρωση χαμηλού φορολογικού συντελεστή 10% για τα αγροτικά συνεταιριστικά σχήματα.</p>
      <p>-Μείωση της προκαταβολής φόρου εισοδήματος στο 95% του φόρου που προκύπτει για τα Νομικά πρόσωπα (για το 2018).</p>
      <p>Επιπρόσθετα, αναπροσαρμόζονται οι μειώσεις από το φόρο εισοδήματος για τη διατήρηση του αφορολογήτου, εφαρμόζονται μειωμένοι συντελεστές ΦΠΑ για τη στήριξη ευπαθών ομάδων (βρεφική προστασία), καθώς και για την κοινωνική προστασία και αποκαθίστανται διαπιστωμένες ανισότητες σε βάρος ευπαθών κοινωνικών ομάδων, ήτοι:</p>
      <p>-Αύξηση του αφορολόγητου κατά 1.000 ευρώ για κάθε προστατευόμενο τέκνο, ανεξαρτήτως αριθμού αυτών.</p>
      <p>-Απαλλαγή από την εισφορά αλληλεγγύης όλων των ΑμεΑ με ποσοστό αναπηρίας άνω του 80% ανεξαρτήτως της μορφής της αναπηρίας.</p>
      <p>-Μείωση του ΦΠΑ για τα βρεφικά είδη από το 24% που είναι σήμερα στον μειωμένο συντελεστή 13%.</p>
      <p>-Μείωση του ΦΠΑ για τα κράνη των μοτοσικλετιστών και τα παιδικά καθίσματα από το 24% που είναι σήμερα στον μειωμένο συντελεστή 13%.</p>
      <p>Β. Συγκαταλέγονται σημαντικά κίνητρα για την προσέλκυση άμεσων ξένων κεφαλαίων και επενδύσεων.</p>
      <p>Με στόχο την προσέλκυση επενδύσεων, αποσαφηνίζεται και απλουστεύεται η νομοθεσία για τη φορολογική κατοικία ενώ παράλληλα θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ' αποκοπή φόρου στις περιπτώσεις επενδύσεων άνω των 500.000 ευρώ.</p>
      <p>Περαιτέρω, μειώνεται ο συντελεστής φορολόγησης των μερισμάτων από 10% σε 5% και θεσπίζεται η υπό όρους απαλλαγή νομικών προσώπων που είναι φορολογικοί κάτοικοι Ελλάδας από το φόρο υπεραξίας μεταβίβασης τίτλων συμμετοχής.</p>
      <p>Επίσης, προβλέπεται απαλλαγή από το φόρο εισοδήματος και την εισφορά αλληλεγγύης των τόκων εταιρικών ομολόγων εισηγμένων σε οργανωμένη αγορά.</p>
      <p>Γ. Εισάγονται μέτρα για την επανεκκίνηση της οικονομίας σε σημαντικούς κλάδους με συνεισφορά στο ΑΕΠ της χώρας και που έχουν πληγεί ιδιαίτερα από την οικονομική κρίση. Ειδικότερα:</p>
      <p>-Αναστέλλεται η επιβολή ΦΠΑ στις οικοδομές με άδεια από 1-1-2006 και εφεξής και του φόρου υπεραξίας στη μεταβίβαση ακινήτων.</p>
      <p>-Εισάγονται κίνητρα για την πραγματοποίηση εργασιών που σχετίζονται με την ενεργειακή, λειτουργική και αισθητική αναβάθμιση κτιρίων, με τη χορήγηση έκπτωσης φόρου 40% για δαπάνες των σχετικών εργασιών.</p>
      <p>Δ. Εισάγονται φορολογικά μέτρα για την ενίσχυση της βιώσιμης ανάπτυξης, όπως :</p>
      <p>-Η εισαγωγή δέσμης μέτρων για την προώθηση χρήσης των μέσων μαζικής μεταφοράς και οχημάτων μηδενικών ή χαμηλών ρύπων, παρακολουθώντας βέλτιστες πρακτικές άλλων κρατών-μελών.</p>
      <p>-Η ενίσχυση της εταιρικής κοινωνικής ευθύνης και των παροχών στους εργαζόμενους, δίδοντας:</p>
      <p>1. Έκπτωση από τα ακαθάριστα έσοδα των επιχειρήσεων για τις δαπάνες που αφορούν σε δράσεις Εταιρικής Κοινωνικής Ευθύνης,</p>
      <p>2. Παροχή κινήτρων στις επιχειρήσεις προκειμένου να επιλέγουν την αγορά ή τη χρηματοδοτική μίσθωση οικολογικών αυτοκινήτων αντιρρυπαντικής τεχνολογίας, για τη χορήγησή τους στους εργαζομένους τους.</p>
      <p>Ε. Σημαντική παρέμβαση στην κατεύθυνση της διαφάνειας και του περιορισμού της φοροδιαφυγής είναι οι ρυθμίσεις για την επέκταση των ηλεκτρονικών συναλλαγών που περιλαμβάνουν:</p>
      <p>-Μείωση του ορίου από τα 500 στα 300 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται με ηλεκτρονικές συναλλαγές.</p>
      <p>-Οι μισθωτοί, συνταξιούχοι, ελεύθεροι επαγγελματίες και εισοδηματίες θα πρέπει να πραγματοποιούν δαπάνες ίσες με το 30% του πραγματικού τους εισοδήματος με ηλεκτρονικά μέσα, με ποινή 22% επί της διαφοράς, σε περιπτώσεις που δεν επιτευχθεί το ανωτέρω όριο.</p>
      <p>Επιπρόσθετα, θα πρέπει να σημειωθεί ότι πέραν των ανωτέρω:</p>
      <p>1.Στον υπολογισμό του πραγματικού εισοδήματος δεν περιλαμβάνεται το ποσό της εισφοράς αλληλεγγύης.</p>
      <p>2.Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται από το τριάντα τοις εκατό (30%) στο είκοσι τοις εκατό (20%).</p>
      <p>3.Στον φορολογούμενο του οποίου έχει κατασχεθεί ο λογαριασμός, το όριο δαπανών περιορίζεται στις πέντε χιλιάδες ευρώ (5.000 Euro).</p>
      <p>4.Προβλέπονται εξαιρέσεις για φορολογούμενους που έχουν αντικειμενικές δυσκολίες χρήσης ηλεκτρονικών μέσων πληρωμής.</p>
      <p>Τέλος, στο πλαίσιο ενίσχυσης της φορολογικής συμμόρφωσης προτείνονται τροποποιήσεις αναφορικά με τον εξωδικαστικό συμβιβασμό και αύξηση του αριθμού των δόσεων των υφιστάμενων ρυθμίσεων (πάγια ρύθμιση).</p>
      <p>Δεδομένης της σπουδαιότητας του παρόντος νομοσχεδίου για την ανάταξη της οικονομίας εντός του Μεσοπρόθεσμου Πλαισίου Δημοσιονομικής Στρατηγικής της Χώρας, το Υπουργείο Οικονομικών καλεί τους κοινωνικούς και επαγγελματικούς φορείς καθώς και τους πολίτες να συμμετάσχουν στη δημόσια ηλεκτρονική διαβούλευση, διατυπώνοντας τις απόψεις και τις παρατηρήσεις τους για τη βελτίωση των διατάξεων του παρόντος.</p>
      <p>Η νέα πάγια ρύθμιση, η φορολογική κλίμακα, οι e-αποδείξεις και η φοροαπαλλαγή για τις δαπάνες επισκευών</p>
      <p>Νέα πάγια ρύθμιση, σε 24 έως 48 δόσεις, για χρέη προς την εφορία και τα τελωνεία, η οποία αφορά οφειλές οι οποίες βεβαιώνονται από την 1-1-2020 και μετά, φέρνει το νέο φορολογικό νομοσχέδιο, μαζί με ελαφρύνσεις για τα νοικοκυριά και τις επιχειρήσεις από την εφαρμογή της νέας φορολογικής κλίμακας και τη μείωση των συντελεστών. Παράλληλα με την πάγια ρύθμιση, η νέα φορολογική κλίμακα τα για τα εισοδήματα φυσικών προσώπων όπως και η φοροαπαλλαγή που προβλέπει το νομοσχέδιο για τις δαπάνες επισκευής κατοικιών θα τεθούν σε ισχύ από την 1.1.2020.</p>
      <p>Μεταξύ άλλων στο νέο φορολογικό νομοσχέδιο προβλέπονται τα ακόλουθα:</p>
      <p>1.Η νέα πάγια ρύθμιση οφειλών σε 24 έως και 48 δόσεις</p>
      <p>Στη νέα πάγια ρύθμιση τακτικές οφειλές (φόρου εισοδήματος ή ΕΝΦΙΑ, ΦΠΑ κτλ) ρυθμίζονται χωρίς εισοδηματικά κριτήρια σε έως 24 δόσεις από 12 που είναι σήμερα, ενώ έκτακτες οφειλές (όπως φόρος κληρονομιάς) μπορούν να ρυθμιστούν σε έως 48 μηνιαίες δόσεις με εισοδηματικά κριτήρια. Η ελάχιστη δόση της ρύθμισης θα είναι 30 ευρώ το μήνα. Όσοι επιλέξουν τη ρύθμιση σε περισσότερες από 12 δόσεις θα έχουν προσαύξηση του επιτοκίου κατά 1,5%. Για τους συνεπείς στη ρύθμιση οφειλέτες προβλέπεται απαλλαγή από την πληρωμή ποσού που ισούται με το 25% των τόκων. Η απαλλαγή αυτή όμως δεν μπορεί να υπερβαίνει το ύψος της τελευταίας δόσης.</p>
      <h3>Εισοδηματικά κριτήρια</h3>
      <p>Αναλυτικά ο αριθμός των δόσεων της ρύθμισης για οφειλές που ρυθμίζονται σε έως σαράντα οκτώ δόσεις καθορίζεται από τη Φορολογική Διοίκηση ανάλογα με την ικανότητα αποπληρωμής του οφειλέτη και με βάση:</p>
      <p>-το μέσο όρο του συνολικού εισοδήματός τους (ατομικό, φορολογούμενο ή απαλλασσόμενο, πραγματικό ή τεκμαρτό) κατά τα τελευταία τρία φορολογικά έτη πριν την αίτηση υπαγωγής στη ρύθμιση για τα οποία έχει παρέλθει η προθεσμία υποβολής της οικείας δήλωσης φορολογίας εισοδήματος, ή</p>
      <p>-το συνολικό εισόδημα (ατομικό, φορολογούμενο ή απαλλασσόμενο, πραγματικό ή τεκμαρτό) του αμέσως προηγούμενου φορολογικού έτους από την ημερομηνία αίτησης υπαγωγής στη ρύθμιση, για το οποίο έχει παρέλθει η προθεσμία υποβολής της οικείας δήλωσης φορολογίας εισοδήματος, εφόσον αυτό είναι μεγαλύτερο, και το ύψος της ρυθμιζόμενης οφειλής ως εξής:</p>
      <p>Το συνολικό εισόδημα πολλαπλασιάζεται τμηματικά με προοδευτικά κλιμακωτό συντελεστή, όπως αυτός ορίζεται στο επόμενο εδάφιο.</p>
      <p>Για εισόδημα:</p>
      <p>α) από 0,01 ευρώ έως 15.000 ευρώ με συντελεστή 4%,</p>
      <p>β) από 15.000,01 ευρώ έως 20.000 ευρώ με συντελεστή 6%,</p>
      <p>γ) από 20.000,01 ευρώ έως 25.000 ευρώ με συντελεστή 8%,</p>
      <p>δ) από 25.000,01 ευρώ έως 30.000 ευρώ με συντελεστή 10%,</p>
      <p>ε) από 30.000,01 ευρώ έως 50.000 ευρώ με συντελεστή 12%,</p>
      <p>στ) από 50.000,01 ευρώ έως 75.000 ευρώ με συντελεστή 15%,</p>
      <p>ζ) από 75.000,01 ευρώ έως 100.000 ευρώ με συντελεστή 20%,</p>
      <p>η) πάνω από 100.000 ευρώ με συντελεστή 25%.</p>
      <p>Ο ανωτέρω συντελεστής μειώνεται ανάλογα με τον αριθμό των εξαρτώμενων τέκνων του οφειλέτη, κατά μία εκατοστιαία μονάδα για ένα τέκνο, κατά δύο εκατοστιαίες μονάδες για δύο τέκνα και κατά τρεις εκατοστιαίες μονάδες για τρία τέκνα και άνω. Το άθροισμα των γινομένων του εισοδήματος με τους αντίστοιχους συντελεστές αναγόμενο σε μηνιαία βάση διαιρεί το ποσό της ρυθμιζόμενης οφειλής. Ο αριθμός των δόσεων προκύπτει από το ακέραιο μέρος του πηλίκου της διαίρεσης αυτής, υπό τον περιορισμό του ελάχιστου ποσού μηνιαίας δόσης.</p>
      <p>2.Η νέα φορολογική κλίμακα με βάση τη οποία θα φορολογηθούν τα εισοδήματα του 2020 είναι η ακόλουθη:</p>
      <p>Εισόδημα (Μισθοί, Συντάξεις, Επιχειρηματική Δραστηριότητα) σε ευρώ Φορολογικός συντελεστής (%)</p>
      <p>0-10.000 9%</p>
      <p>10.001-20.000 22%</p>
      <p>20.001-30.000 28%</p>
      <p>30.001-40.000 36%</p>
      <p>40.001- 44%</p>
      <p>3.Ποιοί εξαιρούνται από τις ηλεκτρονικές αποδείξεις - ποιές e-δαπάνες θα μετράνε</p>
      <p>Το απαιτούμενο ποσό δαπανών με ηλεκτρονικά μέσα πληρωμής ορίζεται σε ποσοστό 30% του πραγματικού εισοδήματος που προέρχεται από μισθωτή εργασία - συντάξεις και επιχειρηματική δραστηριότητα και μέχρι 20.000 ευρώ. Στον υπολογισμό του πραγματικού εισοδήματος δεν περιλαμβάνεται το ποσό της εισφοράς αλληλεγγύης. Στη διαφορά που τυχόν υπάρχει μεταξύ του απαιτούμενου ορίου δαπανών και του δηλωθέντος επιβάλλεται φορολογικός συντελεστής 22%.</p>
      <p>Στο φορολογούμενο του οποίου έχει κατασχεθεί ο λογαριασμός, το όριο δαπανών περιορίζεται στις 5.000 ευρώ.</p>
      <p>Από το όριο του 30% ηλεκτρονικών δαπανών επί του εισοδήματος εξαιρούνται:</p>
      <p>(i)Φορολογούμενοι που έχουν συμπληρώσει το 70ο έτος της ηλικίας τους.</p>
      <p>(ii)Άτομα με ποσοστό αναπηρίας 80% και άνω.</p>
      <p>(iii)Όσοι βρίσκονται σε δικαστική συμπαράσταση.</p>
      <p>(iv)Οι φορολογικοί κάτοικοι της Ε.Ε. ή του Ε.Ο.Χ. που υποχρεούνται σε υποβολή δήλωσης στην Ελλάδα.</p>
      <p>(v)Δημόσιοι λειτουργοί και δημόσιοι υπάλληλοι που υπηρετούν στην αλλοδαπή, καθώς και φορολογικοί κάτοικοι Ελλάδας που διαβιούν ή εργάζονται στην αλλοδαπή.</p>
      <p>(vi)Ανήλικοι που υποχρεούνται σε υποβολή δήλωσης φορολογίας εισοδήματος.</p>
      <p>(vii)Oι υπηρετούντες την υποχρεωτική στρατιωτική τους θητεία.</p>
      <p>(viii)Φορολογούμενοι που κατοικούν μόνιμα σε χωριά με πληθυσμό έως 500 κατοίκους και σε νησιά με πληθυσμό κάτω των 3.100 κατοίκων, σύμφωνα με την τελευταία απογραφή, εκτός αν πρόκειται για τουριστικούς τόπους.</p>
      <p>(ix)Οι φορολογούμενοι που είναι δικαιούχοι Κοινωνικού Εισοδήματος Αλληλεγγύης (ΚΕΑ).</p>
      <p>(x)Oι φορολογούμενοι που βρίσκονται σε κατάσταση μακροχρόνιας νοσηλείας (πέραν των 6 μηνών).</p>
      <p>(xi)Όσοι διαμένουν σε οίκο ευγηρίας και σε ψυχιατρικό κατάστημα.</p>
      <p>(xii)Οι φυλακισμένοι.</p>
      <p>Οι κατηγορίες δαπανών με ηλεκτρονικά μέσα που θα λαμβάνονται υπόψη για την συμπλήρωση του ορίου 30% είναι οι ακόλουθες (ομάδες του δείκτη τιμών καταναλωτή της ΕΛΣΤΑΤ):</p>
      <p>- Διατροφή και μη αλκοολούχα ποτά.</p>
      <p>-Αλκοολούχα ποτά και καπνός.</p>
      <p>-Ένδυση και υπόδηση.</p>
      <p>-Στέγαση, εξαιρουμένων των ενοικίων.</p>
      <p>-Διαρκή αγαθά, είδη νοικοκυριού και υπηρεσίες.</p>
      <p>-Υγεία.</p>
      <p>-Μεταφορές, εξαιρουμένης της δαπάνης για τέλη κυκλοφορίας και της αγοράς οχημάτων, πλην των ποδηλάτων.</p>
      <p>-Επικοινωνίες.</p>
      <p>-Αναψυχή, πολιτιστικές δραστηριότητες, εξαιρουμένης της αγοράς σκαφών, αεροπλάνων και αεροσκαφών.</p>
      <p>Εκπαίδευση.</p>
      <p>-Ξενοδοχεία, καφέ, εστιατόρια.</p>
      <p>-Άλλα αγαθά και υπηρεσίες (ομάδα 12).</p>
      <p>Το ποσό των δαπανών με ηλεκτρονικά μέσα πληρωμής δηλώνεται ατομικά από κάθε σύζυγο ή από κάθε μέρος συμφώνου συμβίωσης. Σε περίπτωση κοινής δήλωσης φορολογίας εισοδήματος, όπου καλύπτεται το απαιτούμενο ποσό δαπανών από οποιονδήποτε εκ των δυο συζύγων ή μερών συμφώνου συμβίωσης, το τυχόν πλεονάζον ποσό δύναται κατά την εκκαθάριση να μεταφερθεί στον άλλο σύζυγο ή στο άλλο μέρος συμφώνου συμβίωσης για τυχόν κάλυψη του απαιτούμενου ποσού δαπανών. Στις περιπτώσεις κοινών τραπεζικών λογαριασμών σε χρηματοπιστωτικά ιδρύματα (κάθε μορφής στην Ελλάδα ή στο εξωτερικό) οι πραγματικοί δικαιούχοι, οι οποίοι καθορίζονται με βάση τις πραγματικές περιστάσεις, μπορούν να χρησιμοποιούν τους εν λόγω λογαριασμούς ανάλογα με τις πραγματοποιούμενες δαπάνες τους. Τα ίδια ισχύουν και για πιστωτικές κάρτες με δικαιούχους κύρια και πρόσθετα μέλη.</p>
      <p>Οι διατάξεις αυτές προβλέπουν πως και τα εισοδήματα από ακίνητη περιουσία μετράνε στον υπολογισμό του εισοδήματος επί του οποίου θα πρέπει να καλύπτεται το 30% με e αποδείξεις.</p>
      <h3>4.Επένδυση 500.000 ευρώ για φορολογική κατοικία</h3>
      <p>Ο φορολογούμενος, φυσικό πρόσωπο, που μεταφέρει τη φορολογική κατοικία του στην Ελλάδα δύναται να υπαχθεί σε εναλλακτικό τρόπο φορολόγησης, για το εισόδημα που προκύπτει στην αλλοδαπή εφόσον ισχύουν σωρευτικά τα εξής:</p>
      <p>α)δεν ήταν φορολογικός κάτοικος της Ελλάδος τα προηγούμενα επτά από τα οκτώ έτη πριν τη μεταφορά της φορολογικής κατοικίας του στην Ελλάδα, και</p>
      <p>β)αποδεικνύει ότι επενδύει o ίδιος ή συγγενικό του πρόσωπο, ή μέσω νομικού προσώπου ή νομικής οντότητας στο οποίο ή στην οποία, αντίστοιχα, έχει την πλειοψηφία των μετοχών ή μεριδίων, σε ακίνητα ή επιχειρήσεις ή κινητές αξίες ή μετοχές ή μερίδια σε νομικά πρόσωπα ή νομικές οντότητες με έδρα την Ελλάδα. Το ποσό της επένδυσης αυτής δεν μπορεί να είναι μικρότερο των 500.000 ευρώ. Η επένδυση πρέπει να έχει ολοκληρωθεί εντός τριών ετών από την ημερομηνία υποβολής της αίτησης.</p>
      <p>Δεν απαιτείται να συντρέχει η προϋπόθεση της περίπτωσης β΄, εφόσον πρόκειται για φυσικό πρόσωπο που έχει αποκτήσει και διατηρεί άδεια διαμονής για επενδυτική δραστηριότητα στην Ελλάδα.</p>
      <p>Το συγκεκριμένο φυσικό πρόσωπο υπόκειται σε φόρο για το φορολογητέο εισόδημά του που προκύπτει στην ημεδαπή.</p>
      <p>Εφόσον γίνει δεκτή η υπαγωγή του φορολογούμενου σε εναλλακτικό τρόπο φορολόγησης για το εισόδημα που προκύπτει στην αλλοδαπή, το φυσικό πρόσωπο καταβάλλει φόρο κατ' αποκοπή, ανεξαρτήτως του ύψους εισοδήματος που αποκτήθηκε στην αλλοδαπή, ποσού 100.000 ευρώ για κάθε φορολογικό έτος. Το φυσικό πρόσωπο έχει τη δυνατότητα να ζητήσει την επέκταση της εφαρμογής του άρθρου αυτού για οποιοδήποτε συγγενικό του πρόσωπο καταβάλλοντας ποσό φόρου ίσο με 20.000 ευρώ ανά φορολογικό έτος για κάθε συγγενικό πρόσωπο. Ο φόρος αυτός καταβάλλεται σε 1 δόση και δεν συμψηφίζεται με άλλες φορολογικές υποχρεώσεις ή τυχόν πιστωτικά υπόλοιπα.</p>
      <p>Η αίτηση μεταφοράς της φορολογικής κατοικίας με υπαγωγή στον εναλλακτικό τρόπο φορολόγησης εισοδήματος που προκύπτει στην αλλοδαπή υποβάλλεται από το φυσικό πρόσωπο μέχρι τις 31 Μαρτίου κάθε φορολογικού έτους στην Φορολογική Διοίκηση.</p>
      <p>Η εφαρμογή των διατάξεων του παρόντος άρθρου αρχίζει από το πρώτο φορολογικό έτος για το οποίο υποβάλλεται η αίτηση του φυσικού προσώπου για την υπαγωγή του στις διατάξεις του παρόντος άρθρου και λήγει μετά το πέρας 15 φορολογικών ετών. Η υπαγωγή στις διατάξεις αυτές δεν δύναται να παραταθεί πέραν των 15 φορολογικών ετών.</p>
      <h3>5.Τι θα ισχύσει για τις παροχές σε είδος</h3>
      <p>Παροχές σε είδος από επιχειρήσεις προς εργαζόμενους ή εταίρους ή μετόχους ή συγγενικά πρόσωπα τους συνυπολογίζονται στο φορολογητέο εισόδημά στην αγοραία αξία τους, εφόσον η συνολική αξία των παροχών αυτών υπερβαίνει το ποσό των 300 ευρώ ανά φορολογικό έτος και μόνο για το υπερβάλλον ποσό.</p>
      <p>Η αξία της παραχώρησης ενός οχήματος σε εργαζόμενο ή εταίρο ή μέτοχο από ένα φυσικό ή νομικό πρόσωπο ή νομική οντότητα, για οποιοδήποτε χρονικό διάστημα εντός του φορολογικού έτους, υπολογίζεται ως ποσοστό της Λιανικής Τιμής Προ Φόρων (ΛΤΠΦ) του οχήματος ως εξής:</p>
      <p>α)για ΛΤΠΦ από 0 έως 12.000 ευρώ ποσοστό 4% ως επιπλέον ετήσιο εισόδημα,</p>
      <p>β)για ΛΤΠΦ από 12.001 έως 17.000 ευρώ ποσοστό 7% ως επιπλέον ετήσιο εισόδημα,</p>
      <p>γ)για ΛΤΠΦ από 17.001 έως 20.000 ευρώ ποσοστό 14% ως επιπλέον ετήσιο εισόδημα,</p>
      <p>δ)για ΛΤΠΦ από 20.001 έως 25.000 ευρώ ποσοστό 18% ως επιπλέον ετήσιο εισόδημα,</p>
      <p>ε)για ΛΤΠΦ πλέον των 25.001 ευρώ ποσοστό 22% ως επιπλέον ετήσιο εισόδημα</p>
      <p>Η αξία της παραχώρησης του οχήματος μειώνεται βάσει παλαιότητας ως εξής:</p>
      <p>i)0-2 έτη καμία μείωση</p>
      <p>ii)3-5 έτη μείωση 10%</p>
      <p>iii)6-9 έτη μείωση 25%</p>
      <p>iv)Από 10 έτη και μετά μείωση 50%.</p>
      <p>Από τις διατάξεις του παρόντος εξαιρούνται τα οχήματα που παραχωρούνται αποκλειστικά για επαγγελματικούς σκοπούς και έχουν Λιανική Τιμή Πώλησης προ Φόρων έως 17.000 ευρώ.</p>
      <h3>6.Η μείωση φόρου για τις δαπάνες επισκευών κατοικίας</h3>
      <p>Οι δαπάνες που θα πραγματοποιηθούν από 1.1.2020 μέχρι και 31.12.2022 για τη λήψη υπηρεσιών που σχετίζονται με την ενεργειακή, λειτουργική και αισθητική αναβάθμιση κτιρίων, τα οποία δεν έχουν ήδη ενταχθεί ή δεν θα ενταχθούν σε πρόγραμμα αναβάθμισης κτιρίων, μειώνουν ισόποσα κατανεμημένες σε περίοδο 4 ετών, σε ποσοστό 40 % του ύψους τους, το φόρο εισοδήματος των φυσικών προσώπων, με ανώτατο όριο δαπάνης τις 48.000 ευρώ.</p>
      <p>Απαραίτητη προϋπόθεση για τη μείωση του φόρου από το ποσό των δαπανών, αποτελεί η απόδειξή τους με νόμιμα παραστατικά και η εξόφλησή τους με ηλεκτρονικά μέσα πληρωμής, όπως, ενδεικτικά αλλά όχι περιοριστικά, κάρτες και μέσα πληρωμής με κάρτες, πληρωμή μέσω λογαριασμού πληρωμών Παρόχων Υπηρεσιών Πληρωμών και χρήση ηλεκτρονικού πορτοφολιού.</p>
    </article>
  </body>
</html>