<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyti-proklisi-paralirima-propagandas-kai-diastrevlosi-tis-istorias-apo-tin-toyrkia-den-xechname-tis-thiriodies-tis-elladas-kata-ton-othomanon/"/>
    <meta property="og:site_name" content="europost.gr"/>
    <meta property="article:published_time" content="2019-11-08T07:45:17+00:00"/>
    <meta property="og:title" content="Απίστευτη πρόκληση, παραλήρημα προπαγάνδας και διαστρέβλωση της Ιστορίας από την Τουρκία: Δεν ξεχνάμε τις θηριωδίες της Ελλάδας κατά των Οθωμανών!…"/>
    <meta property="og:description" content="Η Τουρκία που δυνάστευε την Ελλάδα για σχεδόν 400 χρόνια, φτάνοντας πολύ κοντά στην εξάλειψη του Ελληνισμού, η Τουρκία που έχει γράψει το όνομά της στην ιστορία σε δύο γενοκτονίες, των Ποντίων και των Αρμενίων,"/>
  </head>
  <body>
    <article>
      <h1>Απίστευτη πρόκληση, παραλήρημα προπαγάνδας και διαστρέβλωση της Ιστορίας από την Τουρκία: Δεν ξεχνάμε τις θηριωδίες της Ελλάδας κατά των Οθωμανών!…</h1>
      <address>
        <time datetime="2019-11-08T07:45:17+00:00">08 Nov 2019, 07:45</time>
      </address>
      <p>Η Τουρκία που δυνάστευε την Ελλάδα για σχεδόν 400 χρόνια, φτάνοντας πολύ κοντά στην εξάλειψη του Ελληνισμού, η Τουρκία που έχει γράψει το όνομά της στην ιστορία σε δύο γενοκτονίες, των Ποντίων και των Αρμενίων, η Τουρκία που εισέβαλε στην Κύπρο και διατηρεί παρανόμως στρατό εισβολής σε μία χώρα-μέλος της Ευρωπαϊκής Ένωσης, η Τουρκίκα που εισέβαλε στη Συρία προκειμένου να προσθέσει το όνομά της και σε τρίτη ιστορική γενοκτονία, αυτή των Κούρδων, η Τουρκία που αποτελεί μόνιμη πηγή αστάθειας και απειλής στην ευρύτερη περιοχή της ανατολικής Μεσογείου, η Τουρκία που φυλακίζει τους πολιτικούς αντιπάλους του προέδρου της, η Τουρκία του Ρετζέπ Ταγίπ Ερντογάν, η ρητορική του οποίου στηρίζεται στην αναβίωση της Οθωμανικής Αυτοκρατορίας, κατηγορεί επισήμως την Ελλάδα για θηριωδίες κατά των Οθωμανών στη διάρκεια της ιστορίας, φτάνοντας και ξεπερνώντας τα όρια του παραληρήματος, προκειμένου να απαντήσει στις δηλώσεις του Προέδρου της Δημοκρατίας, Προκόπη Παυλόπουλου, για τις θέσεις που εξέφρασε στο θέμα της Γενοκτονίας των Αρμενίων.</p>
      <p>Με ανακοίνωση που εξέδωσε το τουρκικό υπουργείο Εξωτερικών, επιτίθεται με σφοδρότητα στην Ελλάδα -γενικότερα-, τονίζοντας πως η χώρα μας «συνεχίζει να παίρνει θέση δίπλα σε εχθρικούς προς την Τουρκία κύκλους και βλέπουμε ότι συνεχίζει να στηρίζει τη στάση τους».</p>
      <p>Και προσθέτει: «Δεν θα ξεχάσουμε ποτέ τις θηριωδίες που έκανε η Ελλάδα στους Τούρκους και τους υπόλοιπους Οθωμανούς, κατά τη διάρκεια της Ιστορίας. Είναι γνωστό, επίσης, ότι η Ελλάδα συστηματικά σκότωνε Τούρκους και Μουσουλμάνους στην περιοχή».</p>
      <p>Μετά την απόλυτη διαστρέβλωση της ιστορίας, την προσβολή στα ιστορικά γεγονότα και το παραλήρημα προπαγάνδας, η Άγκυρα, μέσω της ανακοίνωσης του υπουργείου Εξωτερικών, αναφέρεται στο σήμερα και επαναφέρει το αστήρικτο ζήτημα της «τουρκικής μειονότητας», όπως αναφέρει, κάνοντας, μάλιστα, λόγο, για «απάνθρωπες πρακτικές» απέναντί της από το ελληνικό κράτος.</p>
      <p>«Σήμερα η Ελλάδα υιοθετεί απάνθρωπες πρακτικές απέναντι στην “τουρκική μειονότητα” και να φυλακίζει ακόμη και μουφτήδες επειδή προσεύχονται τις Παρασκευές» έσπευσε να καταγγείλει, παράλληλα, όσον αφορά τη μουσουλμανική μειονότητα της Θράκης», αναφέρει χαρακτηριστικά.</p>
      <p>Καταλήγοντας, σαν να μην έφταναν τα παραπάνω, η γειτονική χώρα ξεπερνά κάθε όριο θράσους, απειλώντας εμμέσως την Ελλάδα: «Σας υπενθυμίζουμε ότι η υποστήριξη ενεργειών εναντίον της χώρας μας δεν θα παράσχει κανένα όφελος στην Ελλάδα. Καλούμε την Ελλάδα να πράξει με μεγαλύτερη υπευθυνότητα, καθώς αυτός είναι ο μοναδικός τρόπος προώθησης της ειρήνης, της σταθερότητας και της ευημερίας».</p>
      <p>Η Τουρκία αντέδρασε στην επίσκεψη του Προκόπη Παυλόπουλου στην Αρμενία, με αφορμή τα τραγικά γεγονότα του 1915 στην Αρμενία, στα οποία πρωταγωνίστησε αρνητικά η Τουρκία. Ο Πρόεδρος της Δημοκρατίας, κατά την επίσκεψή του στην Αρμενία, κατέθεσε στεφάνι στο Μνημείο Γενοκτονίας των Αρμενίων.</p>
      <p>Η Ελλάδα έχει αναγνωρίσει τη Γενοκτονία των Αρμενίων από την Τουρκία από το 1996, ενώ πρόσφατα η αμερικανική Βουλή των Αντιπροσώπων ενέκρινε ψήφισμα για την αναγνώρισή της από το αμερικανικό κράτος.</p>
      <h3>Σχετικά</h3>
    </article>
  </body>
</html>