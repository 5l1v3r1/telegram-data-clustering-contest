<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616478,Proboszcz-i-Parafia-2019-Mamy-pierwsze-zgloszenie.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-08T07:33:24+00:00"/>
    <meta property="og:title" content="Proboszcz i Parafia 2019. Mamy pierwsze zgłoszenie"/>
    <meta property="og:description" content="Dobry proboszcz to skarb. A my chcemy go znaleźć. Wierzymy, że nasi Czytelnicy nam w tym pomogą. Szukamy proboszcza w regionie, który wyróżnia się na tle innych. Czekamy na kandydatów, których Państwo chcą docenić."/>
  </head>
  <body>
    <article>
      <h1>Proboszcz i Parafia 2019. Mamy pierwsze zgłoszenie</h1>
      <address>
        <time datetime="2019-11-08T07:33:24+00:00">08 Nov 2019, 07:33</time>
      </address>
      <p>
        <b>Dobry proboszcz to skarb. A my chcemy go znaleźć. Wierzymy, że nasi Czytelnicy nam w tym pomogą. Szukamy proboszcza w regionie, który wyróżnia się na tle innych. Czekamy na kandydatów, których Państwo chcą docenić.</b>
      </p>
      <p>Ruszamy z kolejną odsłoną naszej akcji „Proboszcz i Parafia 2019.” Dlaczego? Bo zarządzanie parafią to nie jest wcale prosta sprawa. Dlatego chcemy docenić proboszczów i ich parafie. Chcemy na łamach naszej Gazety prezentować proboszczów, którzy mogą być przykładem dla innych. Aktywnych duszpasterzy, którzy łączą zamiast dzielić. Kapłanów z powołania, dla których na pierwszym miejscu jest Bóg, a potem drugi człowiek. Powierników duchowych, którzy zawsze znajdą czas, żeby wysłuchać i doradzić w najtrudniejszych sprawach. Świetnych menedżerów, którzy dbają o swoje parafie, rozdają zadania, budują kościoły i organizują koncerty. <br/><br/>Szukamy proboszczów, którym chce się działać, podejmować inicjatywy, wychodzić do ludzi i brać sprawy w swoje ręce. Takich, którzy nie boją się wyzwań. Szukamy proboszczów, którzy potrafią łączyć tradycję z nowoczesnością. Przewodników duchowych dla młodzieży i dorosłych. Takich, którzy swoich parafian widzą nie tylko w kościelnych ławach. Proboszczów, znających swoich parafian z imion i nazwisk. I mocno wierzymy, że tacy proboszczowie są w naszym regionie! Często robią wielkie rzeczy. I my właśnie chcemy się o nich dowiedzieć. <br/><br/>W Kościele katolickim proboszcz jest mianowanym przez biskupa duszpasterzem i zarządcą parafii.<br/><br/><b>W ubiegłych latach Czytelnicy w wielką sympatią przyjęli naszą inicjatywę i w zgłoszeniach wskazywali gospodarzy parafii, którzy ich zdaniem wyróżniają się na tle innych. Dostaliśmy wiele maili od Państwa i mnóstwo ciepłych uzasadnień. W wielu mailach pojawiły się sylwetki niezwykłych i nietuzinkowych duszpasterzy, zasługujących na wyróżnienie. To właśnie nasi Czytelnicy zdecydowali, komu należy się tytuł Proboszcza 2018. Otrzymał go ksiądz Stanisław Grzywacz, proboszcz parafii św. Wojciecha w Lidzbarku.</b><br/><br/>Proboszcz Stanisław Grzywacz zarządza parafią św. Wojciecha w Lidzbarku od 9 lat. W tym czasie dokonał wielu inwestycji, do których należą m.in.: remont zakrystii i wymiana mebli, remont dachu i wieży, remont elewacji zewnętrznej, pomalowanie świątyni wewnątrz, przygotowanie kaplicy bocznej na potrzeby Kaplicy Wieczystej Adoracji. Dzięki działaniu proboszcza dokonano odnowienie obrazów w ołtarzach bocznych i na chórze, renowacja feretronów, zakup szat liturgicznych, kielichów, monstrancji, remont plebanii, wymiana pieca i instalacji c.o., remont dachu na starej plebanii, remont kaplicy przedpogrzebowej. Jego zasługą ma być też powiększenie i rekultywacja cmentarza parafialnego, ogrodzenie cmentarza.<br/><br/>Ksiądz Stanisław Grzywacz jest nie tylko proboszczem lidzbarskiej parafii. Pełni funkcję wicedziekana dekanatu lidzbarskiego. Jest kanonikiem honorowym Kapituły Nowomiejskiej oraz zastępcą Diecezjalnego Duszpasterza Rolników w Diecezji Toruńskiej. Działa także jako opiekun duchowy Bractwa św. Izydora i kapelan ochotniczych straży pożarnych miasta i gminy Lidzbark.<br/><br/>Według mieszkańców Lidzbarka, z chwilą pojawienia się księdza Stanisława parafia zaczęła tętnić życiem. Zostało, dzięki jego staraniu, powołanych do życia wiele wspólnot np.: Wspólnota Neokatechumenalna, Krąg biblijny, Krąg, Domowego Kościoła. Zasługą proboszcza jest również rozpoczęcie przed czterema laty Wieczystej Adoracji Najświętszego Sakramentu w bocznej kaplicy kościoła.<br/><br/>Otrzymaliśmy już pierwsze zgłoszenie do naszego plebiscytu. W treści zgłoszenia czytamy: "Wielki odnowiciel. Wiele można wymieniać, co dobrego zrobił dla naszej parafii. Człowiek twardo stąpający po ziemi". Czekamy na więcej zgłoszeń! <br/><br/><i>red.</i></p>
      <blockquote>Czy mają państwo w swoich parafiach proboszczów zasługujących na wyróżnienie tytułem Proboszcz i Parafia 2019? Których warto docenić? Czekamy na Państwa zgłoszenia. Należy je przesyłać na adres: redakcja@gazetaolsztynska.pl. Uzasadnienia kandydatur mile widziane.</blockquote>
    </article>
  </body>
</html>