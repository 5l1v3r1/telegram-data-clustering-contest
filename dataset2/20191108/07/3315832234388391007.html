<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/326f5751da9e89a7/cantareata-shakira-va-celebra-cultura-latino-si-ziua-ei-de-nastere-la-super-bowl-2020.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T07:21:07+00:00"/>
    <meta property="og:title" content="Cântăreaţa Shakira va celebra cultura latino şi ziua ei de naştere la Super Bowl 2020"/>
    <meta property="og:description" content="Cântăreaţa pop columbiană Shakira doreşte ca show-ul pe care îl va susţine în pauza galei Super Bowl 2020 să reprezinte o celebrare a culturii latino şi a zilei sale de naştere, informează Reuters."/>
  </head>
  <body>
    <article>
      <h1>Cântăreaţa Shakira va celebra cultura latino şi ziua ei de naştere la Super Bowl 2020</h1>
      <address><time datetime="2019-11-08T07:21:07+00:00">08 Nov 2019, 07:21</time> by <a rel="author">Jurnal.md</a></address>
      <p>
        <b>Cântăreaţa pop columbiană Shakira doreşte ca show-ul pe care îl va susţine în pauza galei Super Bowl 2020 să reprezinte o celebrare a culturii latino şi a zilei sale de naştere, informează Reuters.</b>
      </p>
      <p>Artista sud-americană, recompensată cu trei premii Grammy, va susţine acel concert în pauza finalei campionatului de fotbal american pe 2 februarie, alături de cântăreaţa şi actriţa Jennifer Lopez, care are origini portoricane.</p>
      <p>"Cred că faptul de a cânta la Super Bowl... este ceva foarte simbolic, iar eu simt că am o mare responsabilitate faţă de comunitatea latino din lumea întreagă", a declarat Shakira într-un interviu acordat agenţiei Reuters în reşedinţa ei din Barcelona.</p>
      <p>"Există multe lucruri de celebrat în cultura latino şi va fi o bună oportunitate de a mă afla pe această scenă foarte importantă", a adăugat artista. Concertul ei va coincide cu cea de-a 43-a aniversare a cântăreţei, care este născută pe 2 februarie 1977.</p>
      <p>Super Bowl, finala Ligii Naţionale de Fotbal (NFL) american, care va avea loc la Miami, reprezintă cel mai important eveniment din industria de televiziune americană. În show-ul muzical organizat în pauza acelei finale sunt invitaţi să susţină recitaluri în fiecare an unii dintre cei mai cunoscuţi artişti din lume. Transmisiunea televizată a evenimentului din 2018 a atras în faţa micilor ecrane 98,2 milioane de telespectatori americani.</p>
      <p>Shakira a spus că a întâmpinat dificultăţi atunci când a dorit să includă stilul latino în muzica mainstream la începutul carierei sale, în anii '90, însă situaţia s-a schimbat de atunci pe scena muzicală internaţională.</p>
      <p>"A trebuit să trec prin multe obstacole în acele zile. Dar acum cred că situaţia este diferită, atmosfera, receptivitatea sunt minunate şi acum este mult mai uşor să lansezi muzică în limba spaniolă", a dezvăluit artista columbiană.</p>
      <p>Shakira a acordat acest interviu pentru Reuters cu câteva zile înainte de lansarea pe 13 noiembrie a filmului ei "Shakira in Concert: El Dorado World Tour", ce va fi proiectat în cinematografe din peste 60 de ţări într-o singură seară.</p>
      <p>Turneul mondial susţinut de Shakira în 2018 a marcat revenirea ei triumfală pe scena internaţională după ce a suferit o hemoragie la nivelul coardelor vocale şi a fost nevoită să amâne de două ori acea serie de concerte.</p>
    </article>
  </body>
</html>