<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/nent-og-telenor-inngar-ny-avtale---sikrer-vintersport-for-950.000-norske-kunder/"/>
    <meta property="og:site_name" content="Kampanje"/>
    <meta property="article:published_time" content="2019-11-08T07:40:03+00:00"/>
    <meta property="og:title" content="Nent og Telenor inngår ny avtale - sikrer vintersport for 950.000 norske kunder"/>
    <meta property="og:description" content="- Vintersport har en spesiell posisjon blant norske seere. Derfor er vi spesielt glade for at kundene våre får se den ettertraktede vintersporten fra sesongen 2021/22, sier TV-sjef i Telenor."/>
  </head>
  <body>
    <article>
      <h1>Nent og Telenor inngår ny avtale - sikrer vintersport for 950.000 norske kunder</h1>
      <address><time datetime="2019-11-08T07:40:03+00:00">08 Nov 2019, 07:40</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Vintersport har en spesiell posisjon blant norske seere. Derfor er vi spesielt glade for at kundene våre får se den ettertraktede vintersporten fra sesongen 2021/22, sier TV-sjef i Telenor.</b>
      </p>
      <p>Telenor og Canal Digital har blitt enige med Nordic Entertainment Group (Nent) om en ny avtale som sikrer 950.000 norske TV-kunder tilgang til Nents lineære tv-kanaler og strømmetjenester, inkludert langrenn og selskapets andre vintersportrettigheter fra 2021.</p>
      <p>Avtalen gjelder både Telenors kabel- og satellitt-TV-kunder.</p>
      <p>Den nye avtalen vil fortsatt gi Canal Digital og Telenor mulighet til å tilby strømmetjenesten Viaplay og det egenproduserte nordiske innholdet i Viaplay Originals som en del av sine tv-pakker. </p>
      <p>- Vintersport har en spesiell posisjon blant norske seere. Derfor er vi spesielt glade for at kundene våre får se den ettertraktede vintersporten fra sesongen 2021/22. Kundene ønsker forutsigbarhet og fleksibilitet, særlig når det gjelder innholdet de verdsetter høyt, sier <b>Camilla Amundsen</b>, leder for TV og bredbånd i Telenor Norge.</p>
      <p>Avtalen skal være inngått uavhengig av den planlagte fusjonen mellom satellitt-TV-selskapene Canal Digital og Viasat Consumer, som ble offentliggjort 22. oktober, og som vil skape en ny TV-gigant i det nordiske markedet.</p>
      <p>
        <b>Les mer:<a href="https://kampanje.com/link/48015aa994784bae9f1ae322df310679.aspx"> Slik skal de spare 600 millioner på å slå sammen Canal Digital med Viasat – utelukker ikke nye nedbemanninger</a></b>
      </p>
      <p>- Vi er glade for å kunne både tilby nytt innhold og videreføre kjente og kjære kanaler til våre kunder. Kundene forventer topp kvalitet fra Canal Digital også når det gjelder innhold, noe denne avtalen bidrar til å innfri, sier <b>Bjørn Ivar Moen</b>, administrerende direktør i Canal Digital.</p>
      <p>I tillegg vil den nye 4K-kanalen Viasat Ultra HD bli lansert, og Viasport1 blir lagt til i Canal Digitals nye sportspakke.</p>
      <p>- Vi vil at Viaplay og våre TV-kanaler skal være tilgjengelige i så mange hjem som mulig. Telenor-kunder i hele Norden vil nå kunne legge til Viaplay i deres TV-abonnement, og dette vil gjøre rekkevidden vår enda større, sier kommersiell direktør<b> Kim Poder</b> i Nent Group.</p>
    </article>
  </body>
</html>