<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/08/bylgarin-izbran-da-napravi-plakat-za-koncert-na-metallica.428927"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T07:10:00+00:00"/>
    <meta property="og:title" content="Българин избран да направи плакат за концерт на Metallica"/>
    <meta property="og:description" content="Дидо Пешев, илюстратор и музикант, пред Bloomberg TV Bulgaria | Dnes.bg"/>
  </head>
  <body>
    <article>
      <h1>Българин избран да направи плакат за концерт на Metallica</h1>
      <h2>Дидо Пешев, илюстратор и музикант, пред Bloomberg TV Bulgaria</h2>
      <address><time datetime="2019-11-08T07:10:00+00:00">08 Nov 2019, 07:10</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Обадиха ми се от официалната мърчандайз компания на Metallica и споменаха, че са виждали мои работи за други банди – в случая за една шведска група Ghost. Не е имало конкурс за плаката, каза Дидо Пешев, илюстратор и музикант, в предаването "Бизнес старт" с водещ Живка Попатанасова по <a href="https://www.bloombergtv.bg/?utm_source=dnes&amp;utm_medium=link&amp;utm_campaign=lenta"><b>Bloomberg TV Bulgaria</b></a>.</p>
      <p>"В началото аз се свързвах с групите чрез мои приятели, които са тур мениджъри и организатори на концерти. След това започнаха самите мърчандайз компании да се свързват с мен", обясни той.</p>
      <p>„Винаги се опитвам плакатите да дават винтидж усещане, все едно са изровени от шкафа,“ допълни Пешев.</p>
      <p>Във всеки плакат има някаква символика.</p>
      <p>"Този плакат за концерта на Metallica във Варшава изобразява крилат полски хусар и е препратка към песен на групата от първия им албум – The four horsemen (Четирите конници). Символ е и знамето, което е част от логото на Metallica и албума им от 1989 г.", казва Пешев.</p>
      <p>Художникът посочва, че от бизнес гледна точка е по-успешно другото му занимание с илюстрации върху дрехи.</p>
      <p>"Плакатите много помагат и на бранда ми, който се припознава от аудиторията на всички тези групи. Целта ми за следващата година е да наблегна повече на концертните постери", допълва той.</p>
      <p>"Опитвам се плакатите ми да изглеждат органично и мога да кажа, че природата и разходките в планината ме вдъхновяват".</p>
      <p>"Във всеки плакат се опитвам да влагам символика, която представя групата или албума им, защото това са плакати за турнета. Работата по един подобен плакат отнема около месец по 4-5 часа дневно", заяви Пешев.</p>
      <p>"Музиката много ме зарежда за рисуването и обратно. На 28 ноември в София в клуб Mixtape 5 ще е промоцията на новия албум Peacemaker на групата ми Last Hope. Този месец ще представим и обложката, която съм рисувал аз", каза в заключение Дидо Пешев.</p>
      <p><a href="https://www.bloombergtv.bg/biznes-start/2019-11-07/kak-balgarin-napravi-plakat-za-kontserta-na-metallica"><i><b>Вижте видеото с цялото интервю по Bloomberg TV Bulgaria.</b></i></a><br/> </p>
    </article>
  </body>
</html>