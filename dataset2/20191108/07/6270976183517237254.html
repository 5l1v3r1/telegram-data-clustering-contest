<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/bojovyky-i-os-nazyvayut-rizni-daty-rozvedennya-syl-u-petrivskomu/"/>
    <meta property="og:site_name" content="Рубрика"/>
    <meta property="article:published_time" content="2019-11-08T07:05:03+00:00"/>
    <meta property="og:title" content="Бойовики і ОС називають різні дати розведення сил у Петрівському"/>
    <meta property="og:description" content="Представники “ДНР” повідомили місію ОБСЄ про готовність поновити процес відведення військ у Петрівському 9 листопада, тоді як Об’єднані сили запланували відхід на 8 листопада. Повідомляє “Радіо Свобода” з посиланням на ресурси сепаратистів “ДНР”. У так званій “ДНР” стверджують, що українські військові напередодні ввечері буцімто обстріляли ділянку розведення сил і засобів в Петрівському. Також бойовики заявляють, […]"/>
  </head>
  <body>
    <article>
      <h1>Бойовики і ОС називають різні дати розведення сил у Петрівському</h1>
      <address><time datetime="2019-11-08T07:05:03+00:00">08 Nov 2019, 07:05</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/10/oos-rozvedennya-620x420.jpg"/>
      </figure>
      <p>
        <b>
          <b>Представники “ДНР” повідомили місію ОБСЄ про готовність поновити процес відведення військ у Петрівському 9 листопада, тоді як Об’єднані сили запланували відхід на 8 листопада.</b>
        </b>
      </p>
      <p>Повідомляє <a href="https://www.radiosvoboda.org/a/news-rozvedennia-shtab-boyovyky/30259269.html">“Радіо Свобода”</a> з посиланням на ресурси сепаратистів “ДНР”.</p>
      <p>У так званій “ДНР” стверджують, що українські військові напередодні ввечері буцімто обстріляли ділянку розведення сил і засобів в Петрівському.</p>
      <p>Також бойовики заявляють, що повідомили СММ ОБСЄ про готовність відновити процес відведення військ в Петрівському 9 листопада, якщо Контактна група погодить цю дату.</p>
      <p>Українські Об’єднані сили <a href="https://rubryka.com/2019/11/07/homchak-pidtverdyv-shho-zsu-pochne-rozvedennya-syl-8-lystopada/">анонсували початок</a> розведення в районі селища Петрівське на Донеччині на 8 листопада, на 12:00.</p>
      <p>Зведень станом на ранок 8 листопада щодо обстрілів на Донбасі штаб ООС поки не дає.</p>
      <p>2 листопада поблизу Золотого-4 на Луганщині завершилося розведення сил та засобів, про яке домовилися на початку жовтня в Мінську на засіданні Тристоронньої контактної групи з урегулювання ситуації на Донбасі.</p>
    </article>
  </body>
</html>