<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politikvinne-ble-satt-fyr-pa---men-har-sympati-med-demonstrantene/71795531"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T07:43:34+00:00"/>
    <meta property="og:title" content="Politikvinne ble satt fyr på - men har sympati med demonstrantene"/>
    <meta property="og:description" content="Nå forteller Abigail Aburto Cárdenas (20) og hennes kollega om da de ble angrepet med en molotovcocktail."/>
  </head>
  <body>
    <article>
      <h1>Politikvinne ble satt fyr på - men har sympati med demonstrantene</h1>
      <h2>Nå forteller Abigail Aburto Cárdenas (20) og hennes kollega om da de ble angrepet med en molotovcocktail.</h2>
      <address><time datetime="2019-11-08T07:43:34+00:00">08 Nov 2019, 07:43</time> by <a rel="author">Halldor Hustadnes</a></address>
      <p>Etter at to politikvinner ble satt fyr på i Chiles hovedstad Santiago under mandagens masseprotester i gatene, har chilensk TV intervjuet de to om marerittet.</p>
      <p>Politikvinnen Abigail Aburto Cárdenas (20) forteller at opptøyene på Plaza Italia tidlig på kvelden hadde roet seg litt, da hun fikk øye på en person med en molotovcocktail - en hjemmelaget brannbombe.</p>
      <figure>
        <img src="https://dbstatic.no/71795803.jpg?imageId=71795803&amp;width=1024&amp;height=615"/>
        <figcaption><b>SATT FYR PÅ:</b> De to politikvinnene Abigail Aburto Cárdenas og María Hernández Torres fikk brannskader etter å ha blitt stukket i brann av en molotovcoctail fra en demonstrant mandag denne uka. Foto: NTB Scanpix/Reuters/Jorge Silva Vis mer</figcaption>
      </figure>
      <p>- Jeg ser at han kaster den mot oss, og roper «forsiktig!». Jeg ser bakover, og da jeg løfter hodet, har jeg tatt fyr, forteller hun til TV-nyhetsprogrammet <a href="https://www.24horas.cl/nacional/los-testimonios-de-carabineras-heridas-por-molotov-fue-super-sorpresivo-de-verdad-que-nadie-lo-vio-3706785">24 Horas</a> fra sykesenga på politisykehuset.</p>
      <h3>Brant i ansiktet</h3>
      <p>Cárdenas reagerte i desperasjon, og hadde bare én tanke i hodet: Å få av seg hjelmen. Det greide hun med kollegenes hjelp.</p>
      <p>- Det brant veldig raskt og kraftig, jeg kjente ilden i ansiktet, nakken og på hendene, forteller hun.</p>
      <p>Den andre politikvinnen, María Hernández Torres (25), forteller om hvor fort og uventet det skjedde.</p>
      <figure>
        <img src="https://dbstatic.no/71795823.jpg?imageId=71795823&amp;width=1024&amp;height=615"/>
        <figcaption><b>STRØMMET TIL:</b> Andre politifolk strømmet til for å hjelpe, da de to politikvinnene kjempet for å slukket brannen i hode og nakke-regionen. Foto: NTB Scanpix/Reuters/Ivan Alvarado Vis mer</figcaption>
      </figure>
      <p>- Jeg kjente bare at det brøt ut i hodet mitt og greide å få av meg hjelmen, forteller hun.</p>
      <p>Da politikvinnene intervjues på sykehusets intensivavdeling, har de rukket å reflektere over hendelsen, som ga dem brannskader i ansikt og nakke.</p>
      <h3>Uttrykker forståelse</h3>
      <p>Noen vil kanskje bli overrasket over at en av dem, som altså tilhører et politi som anklages for unødig brutal opptreden, uttrykker forståelse for demonstrantene.</p>
      <p>
        <b>- De fleste er ungdommer, og jeg synes også at det er gode motiver bak demonstrasjonene, sier Abigail Aburto Cárdenas til 24 Horas.</b>
      </p>
      <p>
        <b>- Det de krever - som helsetjenester - synes jeg er riktig, men dette er ikke måten å demonstrere på. Å gjøre skade på folk - branner, ødeleggelse - det der hører ikke sammen med en fredelig demonstrasjon, sier hun.</b>
      </p>
      <p>De to politikvinnene fikk samme kveld som de ble angrepet besøk av innenriksminister Gonzalo Blumel på sykehuset.</p>
      <p>Ifølge Reuters fordømte han angrepet som «ren vold», som «ikke har noe å gjøre med de legitime kravene til borgerne».</p>
      <p>Han er ikke alene om å fordømme angrepet, men politiet ser foreløpig ikke ut til å ha greid å finne personen som kastet molotovcocktailen.</p>
      <h3>Minst 20 drept</h3>
      <p><a href="https://www.dagbladet.no/nyheter/18-drept-2400-pagrepet-i-gateopptoyer-i-chile/71742841">Opptøyene i Chile</a> har nå pågått i tre uker, etter at den høyreorienterte regjeringen økte prisene på metrobilletter, noe som ble begrunnet med økte drivstoffpriser.</p>
      <p>Det ble dråpen som fikk et stort raseri til å flomme over.</p>
      <p>I demonstransjoner og opptøyer som har kostet minst 20 mennesker livet, krever demonstrantene president Sebastián Piñeras avgang, pluss reformer innen helse, utdanning og pensjoner.</p>
      <p>De vil også ha slutt på den voldsomme økonomiske ulikheten som preger det chilenske samfunnet.</p>
      <p>Presidenten har svart med unntakstilstand og tungt bevæpnet politi som har brukt både tåregass og vannkanoner, men har også kommet med reformforslag om økte minstepensjoner og minimumslønn og høyere skatter for de høytlønte.</p>
    </article>
  </body>
</html>