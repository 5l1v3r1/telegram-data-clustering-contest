<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/jemen-komisja-europejska-przekaze-79-milionow-euro-na-wsparcie,983855.html"/>
    <meta property="og:site_name" content="TVN24"/>
    <meta property="article:published_time" content="2019-11-08T07:23:00+00:00"/>
    <meta property="og:title" content="79 milionów euro dla Jemenu od Komisji Europejskiej"/>
    <meta property="og:description" content="Komisja Europejska zatwierdziła przeznaczenie 79 milionów euro na wsparcie dla Jemenu. Kraj ten od pięciu lat ogarnięty jest konfliktem, który doprowadził do największego na świecie kryzysu humanit..."/>
  </head>
  <body>
    <article>
      <h1>79 milionów euro dla Jemenu od Komisji Europejskiej</h1>
      <address><time datetime="2019-11-08T07:23:00+00:00">08 Nov 2019, 07:23</time> by <a rel="author">mart/adso</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/61f08ce7-b1ec-4b21-ab4b-7c26f772dbea-480p.mp4"/>
        <figcaption>Rząd Jemenu i separatyści z południa tego kraju podpisali we wtorek wstępne porozumienie (wideo z 5.10.2019)<cite>Foto: PAP/EPA/YAHYA ARHAB | Video: Reuters</cite></figcaption>
      </figure>
      <h3>Komisja Europejska zatwierdziła przeznaczenie 79 milionów euro na wsparcie dla Jemenu. Kraj ten od pięciu lat ogarnięty jest konfliktem, który doprowadził do największego na świecie kryzysu humanitarnego. Środki od Komisji Europejskiej mają pomóc m.in. w utrzymaniu usług publicznych takich jak opieka zdrowotna i edukacja.</h3>
      <p>- Jemen jest krajem rozdartym konfliktami i spustoszonym przez przemoc, ale jest także krajem pełnym odporności i przedsiębiorczości. Oprócz pomocy humanitarnej Unii Europejskiej dla ludności Jemenu, inwestowanie w rozwój ma kluczowe znaczenie. Dzisiejszy pakiet o wartości 79 milionów euro wesprze usługi zdrowotne, dostęp do wody, żywności i edukacji, a także poprawi warunki życia ludzi - powiedział unijny komisarz do spraw Współpracy Międzynarodowej i Rozwoju Neven Mimica.</p>
      <related>
        <a href="https://www.tvn24.pl/wiadomosci-ze-swiata,2/maja-podzielic-sie-wladza-separatysci-i-rzad-podpisali-porozumienie,983169.html"/>
      </related>
      <h3>Dwa obszary działalności</h3>
      <p>Wsparcie UE skoncentruje się na dwóch obszarach. Po pierwsze, pomoże społecznościom jemeńskim, takim jak samorządy lokalne, w poprawie usług zdrowotnych, dostępu do wody pitnej i żywności, podstawowych warunków sanitarnych i opieki szpitalnej oraz inwestycji w oświatę. Ponadto ma poprawić lepsze zarządzanie odpadami.</p>
      <p>Po drugie, ma pobudzić sektor prywatny, zwłaszcza małe podmioty gospodarcze, na przykład w sektorze rolnym.</p>
      <p>Konflikt w Jemenie doprowadził do największego kryzysu humanitarnego na świecie. Poziom głodu, ubóstwa i rozprzestrzeniania się chorób, którym można zapobiegać, jest ogromny.</p>
      <p>UE przeznaczyła jak dotąd 323 mln euro na pomoc rozwojową dla ludności dotkniętej kryzysem w tym kraju.</p>
      <related>
        <a href="https://www.tvn24.pl/wiadomosci-ze-swiata,2/unicef-ma-za-malo-pieniedzy-ostrzega-przed-katastrofa,979712.html"/>
      </related>
      <h3>Kryzys w Jemenie</h3>
      <p>W wojnie domowej w Jemenie śmierć poniosły dziesiątki tysięcy ludzi, a 3,3 mln musiało opuścić swoje domy. Najbiedniejszy kraj Półwyspu Arabskiego został zepchnięty na skraj głodu. 24 mln Jemeńczyków potrzebuje pomocy humanitarnej.</p>
      <p>Uznawany przez społeczność międzynarodową rząd Jemenu i separatyści z południa tego kraju podpisali we wtorek w Rijadzie wstępne porozumienie, na mocy którego będą dzielić się władzą. Poinformował o tym saudyjski następca tronu książę Mohammad ibn Salman.</p>
      <p>W uroczystości podpisania porozumienia udział wziął książę Salman - jeden z inicjatorów tych negocjacji - oraz następca tronu emiratu Abu Zabi Mohamed ibn Zajed an-Nahajan i prezydent Jemenu Abd Rabu Mansur al-Hadi.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/f22e4747da1aa27e363d86d40ff442fe/9ea97059-6630-412d-9504-25670e581b67.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wojna domowa w Jemenie<cite>Źródło: PAP/Reuters</cite></figcaption>
      </figure>
      <related>
        <h4>Wojna w Jemenie</h4>
        <a href="https://www.tvn24.pl/wiadomosci-ze-swiata,2/maja-podzielic-sie-wladza-separatysci-i-rzad-podpisali-porozumienie,983169.html"/>
        <a href="https://www.tvn24.pl/wiadomosci-ze-swiata,2/im-wiecej-osiagamy-tym-bardziej-skomplikowany-staje-sie-problem,978486.html"/>
        <a href="https://www.tvn24.pl/wiadomosci-ze-swiata,2/wrog-poniosl-ciezkie-straty-huti-pokazali-nagrania,973406.html"/>
        <a href="https://www.tvn24.pl/wiadomosci-ze-swiata,2/huti-rozbilismy-trzy-saudyjskie-brygady,973200.html"/>
        <a href="https://www.tvn24.pl/wiadomosci-ze-swiata,2/jemenscy-rebelianci-zapowiadaja-wstrzymanie-wszelkich-atakow,971206.html"/>
      </related>
    </article>
  </body>
</html>