<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-devuthani-ekadashi-2019-more-than-one-thousand-weddings-in-faridabad-today-know-some-shubh-vivah-muhurt-2838188.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T07:56:03+00:00"/>
    <meta property="og:title" content="सावधान! शहर में आज एक हजार से अधिक शादियां, जानें विवाह के कुछ और शुभ मुहूर्त"/>
    <meta property="og:description" content="देवउठानी एकादशी शुक्रवार को है। देवउठनी एकादशी पर तुलसी और भगवान विष्णु के स्वरूप शालिग्राम के विवाह की तैयारियां शहर के मठ-मंदिरों में जोरों पर हैं। इसके साथ ही विवाह के शुभ मुर्हूत भी शुरू हो..."/>
  </head>
  <body>
    <article>
      <h1>सावधान! शहर में आज एक हजार से अधिक शादियां, जानें विवाह के कुछ और शुभ मुहूर्त</h1>
      <address><time datetime="2019-11-08T07:56:03+00:00">08 Nov 2019, 07:56</time> by <a rel="author">फरीदाबाद। वरिष्ठ संवाददाता</a></address>
      <p>देवउठानी एकादशी शुक्रवार को है। देवउठनी एकादशी पर तुलसी और भगवान विष्णु के स्वरूप शालिग्राम के विवाह की तैयारियां शहर के मठ-मंदिरों में जोरों पर हैं। इसके साथ ही विवाह के शुभ मुर्हूत भी शुरू हो जाएंगे। </p>
      <p>देव उठावनी एकादशी पर शुक्रवार को ही शादी-विवाह की शहनाइयां खूब बजेंगी, सड़कों पर बैंड-बाजा के साथ नाचते-गाते बाराती दिखेंगे। शुक्रवार को फरीदाबाद में एक हजार से अधिक शादी हैं। राष्ट्रीय राजमार्ग और सूरजकुंड मार्ग पर बैंक्वेटहॉल अधिक होने के कारण जाम की आशंका है। ऐसे में संभलकर निकलें। स्मार्ट सिटी फरीदाबाद में शुक्रवार को होने वाली शादियों के मद्देनजर अधिकांश धर्मशाला, बैंक्वेटहॉल, गार्डन, सामुदायिक केंद्र आदि पहले से ही बुक हैं। जिन लोगों को शादी के लिए जगह नहीं मिली, उन्होंने गली, मोहल्लों के पार्क, स्कूल आदि स्थानों में शादी की व्यवस्था की है।</p>
      <p>ज्योतिषाचार्यों के मुताबिक आठ नवंबर से 12 दिसंबर तक शादी के लिए शुभ मुर्हूत है। नवंबर-दिसंबर में शादियों का शुभ मुर्हूत करीब 21 दिन है।</p>
      <p><b>शादियों की तैयारी में जुटे लोग :</b> शुक्रवार से शुरू होने वाले शुभ मुर्हूत के साथ ही लोग नवंबर-दिसंबर में होने वाली शादी की तैयारियों में लोग जुट गए हैं। नवंबर-दिसंबर में एकाएक तय होने वाली शादी के लिए उनके सामने विवाहस्थल की समस्या खड़ी हो गई है। शहर के अधिकतर विवाह स्थल इस साल के अंत तक पहले से बुक हो चुके हैं। शादियों का शुभ मुर्हूत आठ नवबंर से 12 दिसंबर के बीच है।  </p>
      <p>
        <b>नवंबर-दिसंबर में विवाह की शुभ तिथियां</b>
      </p>
      <p>नवंबर-आठ, नौ, 10,11 13,14, 17, 19, 20, 21, 22, 23, 27, 28 व 30 दिसंबर:- एक, दो, तीन, छह, सात, आठ, 11 व 12</p>
      <p><b>''</b>विवाह में सूर्य, गुरु व शुक्र का आशीर्वाद आवश्यक होता है। नवंबर-दिसंबर में पर्याप्त शुभ मुर्हूत है। 12 दिसंबर के बाद खरमास लग जाएगा और गुरु अस्त हो जाएंगे।<b>'' -केके शास्त्री,</b> ज्योतिषाचार्य</p>
      <p>
        <b>घोड़ी-पंडित और बाराती जुटाना हुआ मुश्किल</b>
      </p>
      <p>ज्योतिषाचार्य केके शास्त्री बताते हैं कि देव उठावनी एकादशी पर होने वाली शादियों का शुभ मुर्हूत माना जाता है। भगवान विष्णु और तुलसी के विवाह के साथ होने वाली शादी भी अनबूझ की जा सकती हैं। ऐसे में शुक्रवार को शादी अधिक होने के कारण घोड़ी, पंडित और बाराती जुटाना लोगों के लिए मुश्किल हो गया है। सभी दुल्हों के लिए घोड़ी नहीं मिली। जबकि पाणिग्रहण संस्कार करवाने वाले पंडित भी पूरे नहीं हैं। ऐसे में पंडितों ने वेद विद्यालय और ज्योतिष केंद्रों के प्रशिक्षुओं को भी इसके लिए पहले से तैयार किया है। शहर में बैंड-बाजे और घोड़ी उपलब्ध नहीं होने पर इन्हें आस-पास के गांव देहात से जुटाया जा रहा है।</p>
      <p>
        <a href="https://www.livehindustan.com/astrology/story-dev-uthani-ekadashi-2019-do-not-do-these-common-mistakes-while-doing-tulsi-puja-tulsi-vivah-2019-dev-prabodhini-ekadashi-dev-uthani-ekadashi-puja-subh-muhurat-2834517.html">
          <b>देवउठनी एकादशी 2019: भूलकर भी तुलसी पूजा करते समय न करें ये गलतियां</b>
        </a>
      </p>
    </article>
  </body>
</html>