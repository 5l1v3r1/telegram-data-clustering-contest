<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mlada-boleslav-po-obratu-udolala-bohemians-1905-2-1/1818924?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T20:11:00+00:00"/>
    <meta property="og:title" content="Mladá Boleslav po obratu udolala Bohemians 1905 2:1"/>
    <meta property="og:description" content="Mladá Boleslav - Fotbalisté Mladé Boleslavi v předehrávce 16. kola první ligy udolali Bohemians 1905 2:1. Hosty poslal ve 12. minutě do vedení David Bartek, ale na začátku druhé půle během dvou minut otočili stav Muris Mešanovič a Lukáš Budínský. V třetí nastavené minutě byl vyloučen hostující Michael Junior Ugwu. Domácí po dvou kolech naplno bodovali a v neúplné tabulce se posunuli na třetí místo. &quot;Klokani&quot; nevylepšili bilanci venku, kde získali v sezoně jen bod a jsou dvanáctí."/>
  </head>
  <body>
    <article>
      <h1>Mladá Boleslav po obratu udolala Bohemians 1905 2:1</h1>
      <address><time datetime="2019-11-08T20:11:00+00:00">08 Nov 2019, 20:11</time> by <a rel="author" href="http://www.ctk.cz/" target="_blank">ČTK</a></address>
      <p>Mladá Boleslav - Fotbalisté Mladé Boleslavi v předehrávce 16. kola první ligy udolali Bohemians 1905 2:1. Hosty poslal ve 12. minutě do vedení David Bartek, ale na začátku druhé půle během dvou minut otočili stav Muris Mešanovič a Lukáš Budínský. V třetí nastavené minutě byl vyloučen hostující Michael Junior Ugwu. Domácí po dvou kolech naplno bodovali a v neúplné tabulce se posunuli na třetí místo. "Klokani" nevylepšili bilanci venku, kde získali v sezoně jen bod a jsou dvanáctí.</p>
      <slideshow>
        <figure>
          <img src="https://i3.cn.cz/6/1573242995_P201911081010701.jpg"/>
        </figure>
        <figure>
          <img src="https://i3.cn.cz/6/1573241337_P201911080991101.jpg"/>
        </figure>
        <figure>
          <img src="https://i3.cn.cz/6/1573241356_P201911080991301.jpg"/>
        </figure>
        <figure>
          <img src="https://i3.cn.cz/6/1573240055_P201911080977201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Bohemians nastoupili s defenzivními typy hráčů a v rozestavení s pěti obránci, což dělalo soupeři v první půli velké problémy. Bez zraněného špílmachra Matějovského domácí jen složitě hledali nápady, jak překonat pružnou obranu hostů.</p>
      <p>Ve čtvrté minutě sice jako první zahrozil Budínský, jehož ránu k tyči vyrazil Le Giang, ale jinak byli v úvodu překvapivě nebezpečnější hosté. Ve 12. minutě šli Bohemians z první větší šance do vedení. Vodháněl v souboji přetlačil Pudila, posunul míč na nabíhajícího Bartka a ten přízemní střelou na zadní tyč překonal Stejskala.</p>
      <p>"Klokani" v úvodu dobře hlídali nejlepšího střelce soutěže Komličenko, který s výjimkou střely těsně nad z 16. minuty za první poločas příliš nezahrozil. Naopak v 19. minutě mohli hosté navýšit své vedení, Krchova hlavička po rohu skončila po Fulnekově přizvednutí na břevně. Favorit výrazněji zahrozil až pět minut před pauzou, kdy si na centr naskočil Mešanovič a jeho hlavičku skvěle vyškrábl Le Giang.</p>
      <p>Čtyři minuty po přestávce už se bosenský útočník dočkal vyrovnání. Ve středu pole vybojoval míč a akci následně po Ladrově centru zakončil přesnou hlavičkou k tyči. Připsal si sedmý gól v ligové sezoně.</p>
      <p>Za necelé dvě minuty domácí otočili stav a druhou asistenci zaznamenal Ladra. Na hranici vápna přiťukl Budínskému a bývalý hráč "Klokanů" zamířil po zemi k tyči. Trefil se pošesté v ligovém ročníku.</p>
      <p>Bohemians mohli po hodině hry srovnat, ale podruhé v utkání jim zkazilo radost břevno. Po Vodhánělově průniku pálil z hranice vápna do brankové konstrukce Krch.</p>
      <p>V 77. minutě křížnou střelou z otočky těsně minul Ladra, z protiútoku zakončoval do odkryté branky ve skluzu Havel, ale brankář Stejskal se přesunul a vyrazil na roh. Za chvíli po standardce přestřelil Bederka. Domácí se už závěrečnému tlaku Pražanů ubránili a oplatili soupeři červencovou prohru 0:3. Ve třetí minutě byl ještě po druhé žluté kartě vyloučen střídající útočník Bohemians Ugwu.</p>
      <h3>Hlasy po utkání:</h3>
      <p><b>Jozef Weber</b> (trenér M. Boleslavi): <i>"Jsem rád, že jsme vyhráli. Bohemka je nepříjemné mužstvo, proti nim se nikdy nehraje dobře. Trochu nás zaskočila i sestava, bylo tam šest obránců a čtyři stopeři. Těžko jsme se do nich dostávali. Naopak my jsme se nechali snad z první akce do vápna ztrestat gólem, o to to bylo složitější. Něco jsme si o poločase řekli, museli jsme hru zrychlit hlavně po stranách. Povedlo se nám to otočit zase během dvou minut jako v Olomouci. Možná řada jiných mančaftů by se otevřela, ale Bohemka ne, i za stavu 2:1 čekala trpělivě na šanci. Možná to vypadalo, že máme utkání pod kontrolou, ale neměli jsme. Bohemka měla dvě příležitosti, jednu obrovskou v podání Milana Havla. Vyhráli jsme po boji, po urputném utkání, ale to jsem předpokládal. Už ani na nás nebyla vidět taková lehkost, jsem rád, že je reprezentační pauza."</i></p>
      <p><b>Luděk Klusáček</b> (trenér Bohemians): <i>"Utkání se mi nehodnotí lehce, protože cítím, že jsme měli blízko ne k bodu, ale ke třem. Podařilo se nám slušně vstoupit do zápasu, dostali jsme se do vedení. I když měla Boleslav určitou herní převahu, tak jsme byli nebezpečnější z brejků. Bohužel na začátku druhé půle přišel krátký výpadek a domácí utkání otočili. Naše snaha v závěru už vyzněla naprázdno. Dlouho jsem neviděl Boleslav takhle se doma strachovat o výsledek. Naše hra postrádala trochu produktivity, jinak se toho nedá hráčům moc vyčítat. Myslím, že výsledek je krutý. Dvakrát jsme nastřelili břevno, Havel měl potom ještě stoprocentní šanci. Bylo v našich silách zápas vyhrát."</i></p>
      <h3>FK Mladá Boleslav - Bohemians Praha 1905 2:1 (0:1)</h3>
      <p>Branky: 49. Mešanovič, 51. Budínský - 12. Bartek. Rozhodčí: Marek - Paták, Caletka - Ardeleanu (video). ŽK: Tatajev - Ugwu. ČK: 90.+3 Ugwu. Diváci: 2552.</p>
      <p>Mladá Boleslav: Stejskal - Jakub Klíma (82. Křapka), Tatajev, Pudil, Fulnek - Bucha (76. Jiří Klíma), Hubínek, Budínský, Ladra - Komličenko, Mešanovič (87. Auer). Trenér: Weber.</p>
      <p>Bohemians: Le Giang - Bartek, Bederka, Hůlka, Pokorný, Podaný - Havel, Krch, Jindřišek (80. Keita), Vodháněl (63. Vaníček) - Nečas (63. Ugwu). Trenér: Klusáček.</p>
    </article>
  </body>
</html>