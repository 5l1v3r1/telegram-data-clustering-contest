<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/imola/spettacoli/grande-fratello-spagnolo-onestini-1.4876231"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-08T20:23:44+00:00"/>
    <meta property="og:title" content="Grande Fratello spagnolo, Gianmarco Onestini piange. Luca furibondo in tv"/>
    <meta property="og:description" content="Il 23enne, eliminato, in lacrime per amore. Il fratello maggiore interviene per difenderlo"/>
  </head>
  <body>
    <article>
      <h1>Grande Fratello spagnolo, Gianmarco Onestini piange. Luca furibondo in tv</h1>
      <h2>Il 23enne, eliminato, in lacrime per amore. Il fratello maggiore interviene per difenderlo</h2>
      <address><time datetime="2019-11-08T20:23:44+00:00">08 Nov 2019, 20:23</time> by <a rel="author">BARBARA BERTI</a></address>
      <p>Imola (Bologna), 8 novembre 2019 – Dopo quasi due mesi finisce l’avventura di <b><a href="https://www.ilrestodelcarlino.it/imola/spettacoli/gianmarco-onestini-1.4780943">Gianmarco Onestini</a> </b>al Grande Fratello spagnolo. E il <b>fratello Luca</b> sbotta contro il reality.</p>
      <p>“È stata un’esperienza molto forte e intensa” commenta via social il 23enne originario di <b>Castel San Pietro Terme </b>una volta uscito dalla casa del<b> Gran Hermano Vip 7</b>, ringranziando i fan che lo hanno sostenuto durante l’avventura. Il concorrente è stato <b>eliminato</b> nella puntata del 7 novembre, dopo nove settimane di gioco. Forse lo ‘<b>scandalo</b>’ che l’ha visto coinvolto lo ha penalizzato: sotto i riflettori spagnoli ha instaurato un legame molto stretto con <b>Adara Molinero</b>, modella iberica sposata con Hugo Sierra e mamma di un bimbo di sei mesi. La ragazza al momento dell’eliminazione non ha nascosto le <b>lacrime</b> svelando anche di <b>essersi invaghita </b>dell’italiano.</p>
      <p>Onestini l’ha salutata con un ‘<b>arrivederci</b>’ pieno di commozione e, una volta arrivato in studio, ha ammesso di essersi innamorato della ragazza. Ma questa <b>love story</b>, già duramente criticata da più persone, è stata al centro di una serie di<b> domande incalzanti </b>che hanno fatto crollare in un <b>pianto disperato </b>il ragazzo di Imola. In difesa di Gianmarco, e dell’autenticità dei suoi sentimenti, si è schierato subito il<b> fratello Luca Onestini</b>, presente in studio. Onestini senior è sbottato contro il conduttore Jorge Javier e la produzione del reality. “Scusatemi, non siete carini con lui” ha tuonato Luca. E poi:” L’avete costretto, è mio fratello e io <b>non lo posso vedere così</b>. <b>Non me lo potete trattare così</b>. Si vedeva, era chiaro che gli piaceva, ma dovete avere rispetto di lui. Non vedete come sta? Porca putt…a! Vi ha detto che gli piace e quindi?<b> Chiedo di rispettare mio fratello</b>”.</p>
      <p>Il fidanzato di Ivana Mrazova, abbracciando calorosamente il fratello minore, ha aggiunto: “Io comunque so delle cose che non sapete, presto le dirò. Dovete finirla, <b>sembra un interrogatorio di polizia</b>”. Il conduttore ha cercato di riportare la calma ma senza successo. E rivolgendosi al fratello maggiore ha detto: “<b>Se continui ti faccio allontanare dallo studio</b>”. E Luca ha replicato immediatamente: “Se mi sbatti fuori me ne vado con mio fratello. Rispettalo”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/imola/spettacoli/gianmarco-onestini-1.4780943"/>
        <a href="https://www.ilrestodelcarlino.it/imola/spettacoli/grande-fratello-2019-gianmarco-onestini-1.4640996"/>
      </related>
    </article>
  </body>
</html>