<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707626"/>
    <meta property="og:site_name" content="De Standaard"/>
    <meta property="article:published_time" content="2019-11-08T20:57:00+00:00"/>
    <meta property="og:title" content="Twee prostituees aangevallen op enkele dagen tijd in Brussel"/>
    <meta property="og:description" content="In de Brusselse gemeente Sint-Joost-ten-Node zijn op enkele dagen tijd twee prostituees het slachtoffer geworden van agressie. Dat melden verschillende med..."/>
  </head>
  <body>
    <article>
      <h1>Twee prostituees aangevallen op enkele dagen tijd in Brussel</h1>
      <address>
        <time datetime="2019-11-08T20:57:00+00:00">08 Nov 2019, 20:57</time>
      </address>
      <p>
        <b>In de Brusselse gemeente Sint-Joost-ten-Node zijn op enkele dagen tijd twee prostituees het slachtoffer geworden van agressie. Dat melden verschillende media en het nieuws wordt bevestigd door de lokale politie van de zone Brussel Noord. Belangenvereniging Utsopi klaagt over een gebrek aan bescherming door de politie.</b>
      </p>
      <p>Op 30 oktober werd een 64-jarige prostituee overvallen door twee mannen. Ze beroofden haar van haar dagopbrengsten. Donderdagochtend rond 6 uur viel een man, gewapend met een mes, een 60-jarige prostituee. De politiezone Brussel Noord opende een onderzoek naar beide aanvallen.</p>
      <p>De belangenvereniging Union des Travailleurs du sexe organisés pour l’indépendance (Utsopi) voert aan dat de politie en de gemeentelijke overheden te weinig aandacht hebben voor het probleem. Volgens het collectief zou de politie er op 30 oktober meer dan een uur over hebben gedaan om ter plaatse te komen.</p>
      <p>‘De gemeente Sint-Joost-ten-Node laat elke prostituee 3.300 euro aan belastingen betalen voor haar werkplek’, klinkt het bij Utsopi. ‘We vragen het gemeentebestuur om de veiligheid in de wijk te garanderen, vooral nu het om een wijk gaat waar veel kwetsbare vrouwen verblijven, of het nu dakloze vrouwen zijn of vrouwen in een zeer precaire economische situatie.’</p>
      <p>
        <b>‘Zeer drukke nacht’</b>
      </p>
      <p>De lokale politie Brussel Noord betwist echter dat ze de veiligheid van de prostituees niet ernstig zou nemen.</p>
      <p>‘De avond van de 30ste oktober zijn wij wel degelijk tussengekomen, maar het was een zeer drukke nacht, met veel interventies waarbij een perimeter moest ingesteld worden’, zegt woordvoerster Audrey Dereymaeker. ‘Daarvoor waren telkens veel politiemensen nodig. Van de ambulanciers die de aangevallen prostituee verzorgd hadden, hadden we vernomen dat ze niet in levensgevaar was en van de beller dat de aanvaller gevlucht was. Die interventie was op dat moment dan ook minder urgent dan andere die op hetzelfde moment plaatsvonden.’</p>
    </article>
  </body>
</html>