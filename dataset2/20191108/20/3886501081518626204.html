<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119082-jovanovic-pokret-metla-za-sve-koji-zele-promene?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T20:35:04+00:00"/>
    <meta property="og:title" content="Jovanović: Pokret Metla za sve koji žele promene"/>
    <meta property="og:description" content="Predsednik DSS Miloš Jovanović izjavio je da je novoosnovani opozicioni pokret &quot;Metla 2020&quot; politička grupa okrenuta ka &quot;ljudima koji žele promene u zemlji&quot;.Jovanović je gostujući na televiziji N1 rekao da se &quot;Metla 2020&quot; zalaže za promenu izbornog sistema, koji smatra &quot;korenom svog zla u zemlji&quot;.On je podsetio da se lično zalaže za većinski dvokružni sistem, jer je sadašnji proporcionalni sistem u kojem gradjani glasaju za stranke, a ne za svoje predstavnike imenom i prezimenom uzrok i burazerske ekonomije, i stranačkog zapošljavanja, i korupcije, i nedostatka slobode medija.Upitan kako će motivisati gradjane da podrže &quot;Metlu&quot;, Jovanović je rekao da tu nema magičnog štapića, već da će morati da rade isto što i drugi da ide u medije koji ga zovu i razgovara s ljudima na terenu.Kad je reč o izborima Jovanović je rekao da ta odluka još nije doneta, a da je njegov lični stav da bojkot u trenutnim okolnostima nije svrsishodan."/>
  </head>
  <body>
    <article>
      <h1>Jovanović: Pokret Metla za sve koji žele promene</h1>
      <address>
        <time datetime="2019-11-08T20:35:04+00:00">08 Nov 2019, 20:35</time>
      </address>
      <p><b>Predsednik DSS Miloš Jovanović izjavio je da je novoosnovani opozicioni pokret "Metla 2020" politička grupa okrenuta ka "ljudima koji žele promene u zemlji".</b><br/><br/>Jovanović je gostujući na televiziji N1 rekao da se "Metla 2020" zalaže za promenu izbornog sistema, koji smatra "korenom svog zla u zemlji".<br/><br/>On je podsetio da se lično zalaže za većinski dvokružni sistem, jer je sadašnji proporcionalni sistem u kojem gradjani glasaju za stranke, a ne za svoje predstavnike imenom i prezimenom uzrok i burazerske ekonomije, i stranačkog zapošljavanja, i korupcije, i nedostatka slobode medija.<br/><br/>Upitan kako će motivisati gradjane da podrže "Metlu", Jovanović je rekao da tu nema magičnog štapića, već da će morati da rade isto što i drugi da ide u medije koji ga zovu i razgovara s ljudima na terenu.<br/><br/>Kad je reč o izborima Jovanović je rekao da ta odluka još nije doneta, a da je njegov lični stav da bojkot u trenutnim okolnostima nije svrsishodan.</p>
    </article>
  </body>
</html>