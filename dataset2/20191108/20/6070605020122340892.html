<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/investiga-irregularitats-collaborar-Ximo-Puig_0_2340366161.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:53:41+00:00"/>
    <meta property="og:title" content="El govern valencià investiga possibles irregularitats de les empreses que van col·laborar amb el germà de Ximo Puig"/>
    <meta property="og:description" content="Una extreballadora ha denunciat l'existència d'una xarxa dedicada a captar subvencions"/>
  </head>
  <body>
    <article>
      <h1>El govern valencià investiga possibles irregularitats de les empreses que van col·laborar amb el germà de Ximo Puig</h1>
      <h2>Una extreballadora ha denunciat l'existència d'una xarxa dedicada a captar subvencions </h2>
      <address>
        <time datetime="2019-11-08T20:53:41+00:00">08 Nov 2019, 20:53</time>
      </address>
      <p>La conselleria d'Educació va posar en marxa un control "específic" sobre les subvencions al foment del valencià atorgades a les empreses que van prestar serveis a les companyies del germà del president de la Generalitat i líder del PSPV, Ximo Puig, després de la denúncia d'una extreballadora per presumptes irregularitats d'aquestes empreses. Aquesta investigació es va iniciar "només tenir coneixement de la denúncia" i es tancarà en uns dies. En funció de les seves conclusions, la Generalitat Valenciana "actuarà en conseqüència" i procedirà a reintegrar o no les ajudes. Així ho ha dit aquest divendres la vicepresidenta del Consell, Mónica Oltra, en la conferència de premsa posterior a la reunió de l'executiu autonòmic.</p>
      <p>Amb aquestes paraules la portaveu del govern valencià ha sortit al pas de la denúncia interposada en la Fiscalia per l'extreballadora i exparella del propietari d'una empresa presumptament vinculada als negocis de Francesc Xavier Puig, germà de Ximo Puig. Aquesta dona ha denunciat l'existència d'una xarxa de companyies dedicades a l'obtenció de subvencions "de totes les conselleries possibles" i que per assolir aquests objectius falsejaven la seva documentació.</p>
      <p>Per a Mónica Oltra, el que és important és que la conselleria d'Educació, Cultura i Esport, que és el departament que ha atorgat les subvencions, "està actuant" amb responsabilitat per "vetllar pel bon funcionament de l'administració pública", atès que han actuat "des del primer moment que arriba una denúncia". La vicepresidenta ha explicat que si no es coneix cap element que generi sospites el control que aplica l'administració es du a terme de manera aleatòria i no sistemàtica.</p>
      <figure>
        <img src="https://www.ara.cat/2019/11/04/politica/del-Partit-Popular-Generalitat-Valenciana_2337976326_67121300_117x66.jpg"/>
      </figure>
      <p>
        <a href="https://www.ara.cat/paisvalencia/PP-denuncia-possible-subvencions-Puig_0_2337966293.html">El PP denuncia un presumpte nou frau en el cobrament de subvencions del germà de Ximo Puig</a>
      </p>
      <h3>Tres investigacions</h3>
      <p>La investigació de les ajudes a les companyies que compartien negocis amb les empreses de Francesc Xavier Puig se suma a la denúncia del Partit Popular a l'empresari morellà per presumptament haver re but 112.000 euros en concepte d'ajudes per contractacions que no s'haurien dut a terme i a la imputació per malversació de Puig per haver rebut presumptament subvencions per al foment del català dels governs aragonès, català i valencià per a una mateixa activitat.</p>
      <figure>
        <img src="https://www.ara.cat/2017/10/09/politica/president-valencia-Ximo-Puig-parlament_1884421685_47694093_117x66.jpg"/>
      </figure>
      <p>
        <a href="https://www.ara.cat/paisvalencia/Imputen-Ximo-Puig-Educacio-malversacio_0_2334366678.html">Imputen el germà de Ximo Puig i un alt càrrec d'Educació del País Valencià per malversació</a>
      </p>
    </article>
  </body>
</html>