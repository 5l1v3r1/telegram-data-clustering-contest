<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T20:41:00+00:00"/>
    <meta property="og:title" content="انتقاد شدید پمپئو از چین و روسیه"/>
    <meta property="og:description" content="وزیر امور خارجه آمریکا در سخنرانی خود به مناسبت بزرگداشت تخریب دیوار برلین به شدت از چین و روسیه انتقاد کرد و خواستار اتحاد غرب در مقابل این کشورها شد."/>
  </head>
  <body>
    <article>
      <h1>انتقاد شدید پمپئو از چین و روسیه</h1>
      <address>
        <time datetime="2019-11-08T20:41:00+00:00">08 Nov 2019, 20:41</time>
      </address>
      <p>وزیر امور خارجه آمریکا در سخنرانی خود به مناسبت بزرگداشت تخریب دیوار برلین به شدت از چین و روسیه انتقاد کرد و خواستار اتحاد غرب در مقابل این کشورها شد.</p>
      <p>به گزارش خبرگزاری رویترز، مایک پمپئو وزیر امور خارجه آمریکا روز جمعه در سخنرانی خود در مراسم بزرگداشت سی‌امین سالگرد تخریب دیوار برلین، روسیه را به کشتار مخالفان سیاسی متهم کرد.</p>
      <p>پمپئو با تشبیه چین به آلمان شرقی سابق گفت که تاکتیک‌های پکن «به شکل فاجعه‌باری برای خانواده‌های آلمان شرقی آشناست» و مدعی شد که وضعیت کنونی جهان رقابت کشورهای آزاد و غیرآزاد بر سر ارزش‌ها است.</p>
      <p>وزیر امور خارجه آمریکا با اشاره به تخریب دیوار برلین در سال ۱۹۸۹ ادعا کرد: غرب - همه ما - راه خود را در نشئه آن لحظه غرورآفرین گم کرد. ما گمان کردیم می‌توانیم منابع خود را از اتحادها و ارتش‌هایمان منحرف کنیم.</p>
      <p>پمپئو با لحن بی‌سابقه‌ای درباره مسکو گفت: امروز، روسیه که ازسوی مامور سابق ک‌گ‌ب که زمانی در «درسدن» مستقر بود اداره می‌شود، به همسایه‌های خود تجاوز می‌کند و مخالفان سیاسی را می‌کشد.</p>
      <p>وی با متهم کردن حزب کمونیست چین به ایجاد "نوع جدیدی از اقتدارگرایی"، خواستار اتحاد غرب برابر این کشورها شد.</p>
      <p>
        <b>احتمال منسوخ شدن ناتو وجود دارد</b>
      </p>
      <p>وزیرامورخارجه آمریکا در ادامه گفت در صورتی که دیگر اعضای سازمان پیمان آتلانتیک شمالی (ناتو) به افزایش سهم خود از بودجه این سازمان پایبند نباشند، ناتو منسوخ خواهد شد.</p>
      <p>خبرگزاری رویترز گزارش داد «مایک پمپئو» وزیر امور خارجه آمریکا که در آلمان به سر می‌برد، روز جمعه پس از سخنرانی خود در برلین از ضرورت تغییر و افزایش بودجه ناتو گفت.</p>
      <p>وی تاکید کرد: اکنون هفتاد سال از تاسیس ناتو گذشته، و این سازمان نیاز به رشد و تغییر دارد. ناتو باید با واقعیت‌ها و چالش‌های امروز مقابله کند.</p>
      <p>وزیر خارجه آمریکا با اشاره به درخواست کشورش برای افزایش سهم دیگر اعضای ناتو از بودجه آن، افزود: اگر کشورها فکر می‌کنند که می‌توانند بدون تامین منابع مورد نیاز برای ناتو و بدون عمل به تعهدات خود، از منافع امنیتی آن استفاده کنند، احتمال بی‌اثر یا منسوخ شدن ناتو وجود دارد.</p>
      <p>آمریکا دیگر اعضای ناتو را به استفاده از منافع این سازمان بدون پرداخت هزینه متهم کرده و از آن‌ها خواسته است که به تعهد خود برای افزایش بودجه دفاعی به 2 درصد از کل درآمد ناخالص ملی تا سال 2024 پایبند باشند.</p>
      <p>اما برلین اعلام کرده که این میزان افزایش بودجه دفاعی هزینه‌های سنگینی به دولت آلمان تحمیل می‌کند و در حال حاضر امکان آن نیست.</p>
      <p>مخالفت آلمان با افزایش بودجه نظامی به خواست آمریکا، روابط برلین-واشنگتن را در ماه‌های اخیر با چالش روبرو کرده است.</p>
      <p>در این میان ترامپ و مقامات دولتش بارها از آلمان و دیگر شرکای اروپایی پیمان آتلانتیک شمالی (ناتو) به دلیل همکاری نکردن در تامین بودجه این پیمان نظامی انتقاد کرده‌اند.</p>
      <p>متحدان اروپایی آمریکا انتقادهای دیگری نیز از این کشور در ارتباط با ناتو دارند. امانوئل مکرون رئیس جمهوری فرانسه این هفته نسبت به ادامه تعهد واشنگتن به ناتو ابراز تردید کرد و گفت که این سازمان دچار مرگ مغزی شده است.</p>
    </article>
  </body>
</html>