<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-catalogul-zf-top-100-cele-mai-valoroase-companii-din-romania-2019-la-editiile-din-2008-si-2009-se-simtea-parfum-de-criza-18553741"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T20:30:00+00:00"/>
    <meta property="og:title" content="Urmează catalogul ZF Top 100 Cele mai valoroase companii din România 2019. La ediţiile din 2008 şi 2009 se simţea parfum de criză"/>
    <meta property="og:description" content="ZF pregăteşte cea de-a 14-a ediţie a anuarului Top 100 cele mai valoroase companii din România, cel mai longeviv produs al companiei."/>
  </head>
  <body>
    <article>
      <h1>Urmează catalogul ZF Top 100 Cele mai valoroase companii din România 2019. La ediţiile din 2008 şi 2009 se simţea parfum de criză</h1>
      <address><time datetime="2019-11-08T20:30:00+00:00">08 Nov 2019, 20:30</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <p>ZF pregăteşte cea de-a 14-a ediţie a anuarului Top 100 cele mai valoroase companii din România, cel mai longeviv produs al companiei.</p>
      <p>Companiile de top ale economiei, mai exact cele mai puternice 100, ar putea să fie evaluate după rezultatele din 2018 la un nivel istoric de 100 mld. euro, nivel ce n-a fost atins niciodată până acum. Cel mai bun an pentru top 100 de companii din economie a fost 2007, când valoarea lor s-a apropiat de acest nivel, dar nu l-a atins. Apoi a început declinul.</p>
      <p>În clasamentul din 2008 existau 12 companii care valorau peste un miliard de euro, în scădere de la 18 companii în 2007, dintre care trei depăşeau pragul de 4 mld. euro. În 2009, doar zece firme erau „miliardare“, iar valoarea totală a companiilor din top 100 era cu peste 14 mld. euro sub nivelul de anul trecut, iar faţă de 2007 scăderea este de circa 40 de miliarde de euro, adică exact atât cât valorau în urmă cu doi ani primele opt clasate din acest top. În 2009, cele mai valoroase companii din economie erau evaluate la mai puţin de 60 mld. euro.</p>
      <p>În acelaşi an, dintre primele 30 de companii, doar două - Nuclearelectrica şi Loteria Română - au fost evaluate în creştere, restul înregistrând scăderi ale valorii cuprinse între câteva zeci de milioane de euro şi 1,3 mld. euro (în cazul Petrom). Şi atunci, la fel ca de altfel în toţi anii care au urmat, topul celor mai valoroase companii din economie era dominat autoritar de investitorii străini, statul român păstrând controlul în doar câteva firme. Ce s-a schimbat însă în ultimii ani este faptul că numărul companiilor antre­pre­noriale româneşti din top 100 a crescut constant. În continuare însă străinii sunt majoritari şi ocupă primele locuri.</p>
      <p>Catalogul ZF Top 100 cele mai valoroase companii din România este realizat încă de la prima ediţie îm­preună cu casa de investiţii Capital Part­ners, iar în ultimii doi ani în pro­iectul topului s-a alăturat şi compania de evaluare şi con­sultanţă Veridio, care analizează rezultatele băncilor.</p>
    </article>
  </body>
</html>