<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231433/"/>
    <meta property="og:site_name" content="Українська правда"/>
    <meta property="article:published_time" content="2019-11-08T20:06:49+00:00"/>
    <meta property="og:title" content="Окупанти схопили легендарну кримську татарку – Чубаров"/>
    <meta property="og:description" content="На адмінкордоні з Кримом окупанти затримали 82-річну Айше Сеітмуратову, ветеранку кримськотатарського національного руху. Фото"/>
  </head>
  <body>
    <article>
      <h1>Окупанти схопили легендарну кримську татарку – Чубаров</h1>
      <address>
        <time datetime="2019-11-08T20:06:49+00:00">08 Nov 2019, 20:06</time>
      </address>
      <p>На адмінкордоні з Кримом окупанти затримали 82-річну Айше Сеітмуратову, ветеранку кримськотатарського національного руху.</p>
      <p><b>Джерело: </b>голова Меджлісу кримськотатарського народу Рефат Чубаров на своїй сторінці у <a href="https://www.facebook.com/photo.php?fbid=2475323765896096&amp;set=a.139281416167021&amp;type=3&amp;permPage=1">Facebook</a></p>
      <p><b>Пряма мова:</b> "Щойно стало відомо, що на контрольному пункті Чаплинка адміністративного кордону між материковою частиною України і Кримським півостровом російські окупанти затримали легендарну 82-річну Айше Сеітмуратову, кримську татарку, радянську дисидентку, журналістку, історика, ветеранку кримськотатарського національного руху".</p>
      <p><b>Деталі:</b> За словами Чубарова, Сеітмуратова має громадянство США, яке вона отримала після вигнання її з СРСР у 1978 році. Вона постійно проживає в Криму, який відмовилася залишати після вторгнення російських військ у 2014 році й окупації Криму.</p>
      <p><b>Пряма мова: </b>"У Меджлісі кримськотатарського народу вживають заходів для встановлення зв'язку з Айше Абла і надання їй допомоги".</p>
      <p><b>Більше деталей:</b> Як передає група <a href="https://www.facebook.com/crimeansolidarity/photos/a.416800078687454/970553233312133/?type=3&amp;theater">"Кримська солідарність"</a> у Facebook, російські прикордонники більше години протримали автобус, в якому їхала Сеітмуратова. Потім всіх пропустили, а її - ні.</p>
      <p>За отриманою інформацією, на додаткову перевірку її повели через американське громадянство.</p>
      <p>У Сеітмуратової немає з собою засобів зв'язку, і наразі про неї нічого невідомо.</p>
      <p>Пізніше Чубаров написав, що отримав нову інформацію про подію. За його даними, не пропустивши Айше Сеітмуратову через КПП, її відіслали на контрольно-пропускний пункт "Чонгар": мовляв, іноземці можуть перетинати "кордон" там.</p>
      <p><b>Пряма мова: </b>"Від Чаплинки до Чонгара відстань понад 120 кілометрів. З Айше Абла у нас, як і раніше, немає зв'язку - вона не взяла з собою мобільний телефон".</p>
      <figure>
        <img src="https://img.pravda.com/images/doc/d/5/d53a421-2.jpg"/>
      </figure>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231367/"/>
        <a href="https://www.pravda.com.ua/news/2019/11/8/7231349/"/>
        <a href="https://www.pravda.com.ua/news/2019/11/7/7231263/"/>
      </related>
    </article>
  </body>
</html>