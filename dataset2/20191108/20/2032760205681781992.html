<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89071"/>
    <meta property="og:site_name" content="Denník politika"/>
    <meta property="article:published_time" content="2019-11-08T20:35:03+00:00"/>
    <meta property="og:title" content="Šéf ÚVO víta rozhodnutie prezidentky vetovať novelu zákona o verejnom obstarávaní"/>
    <meta property="og:description" content="8.11.2019 (Webnoviny.sk) – Predseda Úradu pre verejné obstarávanie Miroslav Hlivák uvítal rozhodnutie prezidentky vetovať novelu zákona o verejnom obstarávaní."/>
  </head>
  <body>
    <article>
      <h1>Šéf ÚVO víta rozhodnutie prezidentky vetovať novelu zákona o verejnom obstarávaní</h1>
      <address><time datetime="2019-11-08T20:35:03+00:00">08 Nov 2019, 20:35</time> by <a rel="author">Webnoviny</a></address>
      <p>8.11.2019 (Webnoviny.sk) – Predseda Úradu pre verejné obstarávanie Miroslav Hlivák uvítal rozhodnutie prezidentky vetovať novelu zákona o verejnom obstarávaní.</p>
      <p><i>„Vítam rozhodnutie pani prezidentky a vnímam ho ako silný podporný krok pre ochranu transparentnosti a podporu skvalitňovania oblasti verejného obstarávania, o čo sa náš úrad usiluje. Verejné nákupy sú citlivou a strategickou oblasťou, ktorá ovplyvňuje kvalitu života všetkých občanov.“</i> povedal Hlivák.</p>
      <h3>Otvorená a odborná diskusia</h3>
      <p>Podľa Hliváka je potrebné každú zmenu v tejto oblasti podrobiť otvorenej a odbornej diskusii, aby verejnosť dopredu vedela, čo zmeny budú v praxi znamenať a čo spôsobia.</p>
      <p><i>„Verejnosť má na to právo a náš úrad to bude naďalej podporovať a posilňovať. Zákon o verejnom obstarávaní je hlavným kľúčom k nastaveniu pravidiel, podľa ktorých sa nakladanie s verejnými peniazmi riadi, preto je extrémne dôležité, aké zmeny sa stanú jeho súčasťou a teda akými pravidlami sa vyhlasovatelia verejných súťaží budú riadiť.“</i> dodal Hlivák.</p>
      <h3>Dva vrátené zákony</h3>
      <p>Prezidentka vo štvrtok 7. novembra vrátila na opätovné prerokovanie NR SR dva zákony: novelu zákona o verejnom obstarávaní a novelu zákona o náhradnom výživnom.</p>
      <p>Pri novele zákona o verejnom obstarávaní súhlasila s výhradami Úradu pre verejné obstarávanie a s pripomienkami odbornej verejnosti. Podľa názoru prezidentky by schválená novela vo viacerých oblastiach obmedzila súťaž vo verejnom obstarávaní a znížila mieru jeho transparentnosti.</p>
      <p>Viac k témam: <a href="https://www.webnoviny.sk/tag/prezidentka-sr/"><u>prezidentka SR</u></a>, <a href="https://www.webnoviny.sk/tag/verejne-obstaravanie/"><u>verejné obstarávanie</u></a>, <a href="https://www.webnoviny.sk/tag/zakon-o-verejnom-obstaravani/"><u>zákon o verejnom obstarávaní</u></a><br/>Zdroj: Webnoviny.sk – <a href="https://www.webnoviny.sk/sef-uvo-vita-rozhodnutie-prezidentky-vetovat-novelu-zakona-o-verejnom-obstaravani/"><u>Šéf ÚVO víta rozhodnutie prezidentky vetovať novelu zákona o verejnom obstarávaní</u></a> © SITA Všetky práva vyhradené.</p>
    </article>
  </body>
</html>