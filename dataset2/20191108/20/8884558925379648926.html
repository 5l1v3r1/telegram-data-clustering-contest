<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/inspekcija-ugotovila-krsitve-v-pekarnah"/>
    <meta property="og:site_name" content="Primorske novice"/>
    <meta property="article:published_time" content="2019-11-08T20:36:15+00:00"/>
    <meta property="og:title" content="Inšpekcija ugotovila kršitve v pekarnah"/>
    <meta property="og:description" content="Inšpekcija za varno hrano, veterinarstvo in varstvo rastlin je v nadzoru nad 110 slovenskimi pekarnami od začetka leta do konca septembra zaznala nepravilnosti v 32 obratih. Pri enem od kršiteljev so inšpektorji odkrili vdor ščurkov, zaradi hujših kršitev pa so bili primorani zapreti en obrat, je danes poročal POP TV."/>
  </head>
  <body>
    <article>
      <h1>Inšpekcija ugotovila kršitve v pekarnah</h1>
      <address><time datetime="2019-11-08T20:36:15+00:00">08 Nov 2019, 20:36</time> by <a rel="author">STA</a></address>
      <p>
        <b>Inšpekcija za varno hrano, veterinarstvo in varstvo rastlin je v nadzoru nad 110 slovenskimi pekarnami od začetka leta do konca septembra zaznala nepravilnosti v 32 obratih. Pri enem od kršiteljev so inšpektorji odkrili vdor ščurkov, zaradi hujših kršitev pa so bili primorani zapreti en obrat, je danes poročal POP TV.</b>
      </p>
      <figure>
        <img src="https://static.primorske.si/foto/highres/politika/719006_240-mlinotest_026.jpg"/>
        <figcaption>Fotografija je simbolična. Foto: Leo Caharija</figcaption>
      </figure>
      <p><b>LJUBLJANA</b> &gt; POP TV je na podlagi zakona o dostopu do informacij javnega značaja pridobil 32 inšpekcijskih zapisnikov o nadzoru, ki so ga inšpektorji izvedli v prvih devetih mesecih letos.</p>
      <p>Med kršitvami so pomanjkljive higienske razmere v hladilnih in zmrzovalnih napravah, opremi in priboru za proizvodnjo pekovskih izdelkov, ponekod nosilci dejavnosti niso imeli vzpostavljenih evidenc o opravljenem čiščenju obratov in spremljanju pogojev shranjevanja in obdelave živil.</p>
      <h3>Zaradi hujših oblik kršitev so inšpektorji zaprli en obrat</h3>
      <p>Pri večjem številu lažjih kršiteljev so inšpektorji odredili, da morajo preučiti analizo tveganja glede prisotnosti transmaščobnih kislin v živilih. Pri nekaterih kršiteljih so odredili tudi proučitev analize kemijskih tveganj glede prisotnosti akrilamida v živilih.</p>
      <p>Zaradi hujših oblik kršitev so inšpektorji zaprli en obrat, in sicer so tam naleteli na umazano opremo za peko, umazane talne površine ob robovih, hladilnikih, za omarami v skladiščnem prostoru, na nečistočo v hladilnikih, ki so vsebovali tudi plesniva živila. V obratu prav tako niso imeli nameščenih zaščitnih mrež, ki bi preprečevala dostop škodljivcem.</p>
      <h3>Vdor ščurkov</h3>
      <p>V primeru drugega hujšega kršitelja so inšpektorji že junija 2018 v obratu opazili vdor ščurkov, na podlagi česa je bila odrejena dezinsekcija, po tem postopku pa so bili ščurki v pekarni še vedno prisotni, zato so v letu 2018 izvedli še tri dezinsekcije. Na začetku letošnjega leta pa so morali omenjen postopek opraviti še dvakrat. Kljub vsem izvedenim postopkom pa ščurkov še vedno niso docela zatrli.</p>
      <p>Inšpekcijski nadzor za leto 2018 je - kot je POP TV prav tako na podlagi zapisnikov, ki jih je pridobil po zakonu o dostopu do informacij javnega značaja, poročal 24. oktobra - nepravilnosti odkril v 34 pekarnah. Kršitve so bile različne, najpogosteje pa je šlo za pomanjkljivo higiensko stanje.</p>
    </article>
  </body>
</html>