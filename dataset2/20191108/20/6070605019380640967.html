<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Ecologistes-artistes-colleccionistes_0_2340965920.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:20:40+00:00"/>
    <meta property="og:title" content="Ecologistes, artistes i col·leccionistes"/>
    <meta property="og:description" content="Els cotxes no sols han d’anar bé i ser segurs: també han de ser sostenibles. Això obliga els fabricants a donar-los noves projeccions. Un cotxe ha..."/>
  </head>
  <body>
    <article>
      <h1>Ecologistes, artistes i col·leccionistes</h1>
      <address>
        <time datetime="2019-11-08T20:20:40+00:00">08 Nov 2019, 20:20</time>
      </address>
      <p>Els cotxes no sols han d’anar bé i ser segurs: també han de ser sostenibles. Això obliga els fabricants a donar-los noves projeccions. Un cotxe ha de ser una obra d’art, pràctica, neta i amb uns valors que ni es plantejaven fa pocs anys. I això implica més professionals a banda de dissenyadors i enginyers</p>
      <p>
        <b>La guerra amb el plàstic</b>
      </p>
      <p>L’any 2050 el món produirà més de 12 milions de tones de residus plàstics. Land Rover treballa amb BASF per reciclar-ne una part en un material per fabricar cotxes. El programa ChemCycling transforma els residus en oli de piròlisi, primera matèria per fer el nou material. Ara els seients del Velar i de l’Evoque ja els fan amb antelina procedent d’ampolles de plàstic reciclades.</p>
      <p>
        <b>Gelats zero emissions</b>
      </p>
      <p>Basada en la furgoneta elèctrica e-NV200, Nissan ha presentat un vehicle isotèrmic que combina la motorització elèctrica amb un generador d’energia solar amb panells al sostre. La seva sostenibilitat -fa servir bateries de ions de liti recuperades de vehicles de primera generació- contrasta amb els que ara s’utilitzen per vendre gelats, impulsats per motors dièsel.</p>
      <h3>Autoavaluar la salut, imprescindible per conduir</h3>
      <p>Els conductors passem una mitjana d’entre 9 i 35 hores dins el cotxe entre setmana, és a dir, de dilluns a divendres, segons apunten diversos estudis. Així doncs, el nostre vehicle és el lloc on ens estem més temps, després de la feina i casa. Això vol dir que, estadísticament, també és on podem acusar amb més facilitat determinades malalties i trastorns que podem patir i que, d’una manera o una altra, poden tenir una incidència directa quan ens posem al volant.</p>
      <p>Com per exemple les fòbies, que actualment afecten un 6% del total de la població espanyola. Els estudis expliquen que un de cada nou conductors de l’Estat té ansietat quan es posa al volant, i fins i tot un 20% dels afectats acaben deixant de conduir a causa d’aquesta por, coneguda amb el nom d’<i> amaxofòbia</i>.</p>
      <h3>Les al·lèrgies i les depressions</h3>
      <p>A l’Estat hi ha catorze milions de persones que tenen alguna mena d’al·lèrgia. Tot un problema, sobretot a la primavera. I és que si conduïm a 100 quilòmetres per hora, tenir un atac d’esternuts durant 30 segons pot implicar que durant 800 metres no parem prou atenció al control del vehicle.</p>
      <p>Al món hi ha més de 300 milions de persones que tenen alguna mena de depressió. Això pot causar somnolència i reduir la capacitat d’atenció de la persona quan condueix. I és que la medicació per tractar aquests estats pot reduir la capacitat d’atenció. Si a més hem consumit drogues o alcohol, això encara es pot fer més evident.</p>
      <p>Altres malalties com la diabetis, les relacionades amb la vista i l’oïda, l’anèmia, l’Alzheimer, el Parkinson i les apnees també poden tenir conseqüències nefastes per a la conducció.</p>
      <p>Així doncs, abans de conduir hem de tenir una voluntat d’autoavaluar-nos mèdicament prou rigorosa per decidir individualment si estem prou capacitats per posar-nos al volant, o si és millor que ho faci un altre i deixar-ho per a una ocasió en què estiguem més bé de salut.</p>
      <p>
        <b>McLaren amplia gamma</b>
      </p>
      <p>Al final d’any arribarà el McLaren GT, un superesportiu amb un motor V8 biturbo de 4 l que dona 620 CV de potència i valdrà 190.000 €. La velocitat punta és de 326 km/h i pot passar de 0 a 200 en 9 segons, en part gràcies a la lleugeresa del conjunt, perquè el xassís està fet de fibra de carboni MonoCell II-T. Els frens, la direcció hidràulica i les suspensions s’han remodelat.</p>
      <p>
        <b>A punt el Volvo autònom</b>
      </p>
      <p>Fruit de la col·laboració amb Uber, Volvo ja té a punt per produir en sèrie la versió autònoma del SUV XC90. El fabricant suec es converteix en el proveïdor del vehicle base perquè la companyia de mobilitat pugui continuar avançant en la recerca de tecnologies que permetin una conducció totalment autònoma, sense l’assistència de supervisors humans com es fa ara.</p>
      <p>
        <b>888 km amb 1 kWh</b>
      </p>
      <p>L’equip Eco-Dimoni, d’un institut d’Alacant, ha guanyat per tercer cop en la categoria d’eficiència de l’Eco-Marathon, una competició en què han participat 1.500 estudiants de 28 països amb 140 cotxes. El seu va cobrir 888 km amb 1 kWh d’electricitat. El vencedor de la categoria de cotxes amb motor de combustió va fer 2.735 km, i el dels que fan servir motors d’hidrogen, 1.082,8 km.</p>
      <p>
        <b>Per a col·leccionistes</b>
      </p>
      <p>Només faran 130 unitats de l’S65 Final Edition, un model amb què Mercedes s’acomiada de l’especialíssim motor V12 bi-turbo de 6 l de capacitat. Aquest cotxe tan exclusiu, pintat de negre mat, oferirà 630 CV de potència i un nivell d’equipament de somni, com ho demostra que els seients portin fins a 12 motors elèctrics per ajustar-se ergonòmicament als ocupants.</p>
      <p>
        <b>Cursa per a discapacitats</b>
      </p>
      <p>El Circuit de Xest va acollir la primera cursa de la història reservada a pilots amb limitacions físiques que s’ha fet a l’Estat, la Handy ESBKS. L’alacantí Luis José Martínez, amb una Kawasaki, es va imposar als rivals en una jornada marcada per la forta xafogor. La sortida es va fer llançada, després que els pilots accedissin a les motos a la mateixa graella.</p>
      <p>
        <b>40 anys d’una obra d’art</b>
      </p>
      <p>El juny del 1979 el cotxe número 76 de les 24 Hores de Le Mans era un vehicle molt especial. Pilotat per l’alemany Winkelhock i els francesos Poulain i Mignot, el BMW M1 ProCar l’havia decorat personalment Andy Warhol. Ara se celebra el 40 aniversari de la creació d’aquell cotxe que el geni de l’art pop va pintar en menys de mitja hora, i que no té preu.</p>
    </article>
  </body>
</html>