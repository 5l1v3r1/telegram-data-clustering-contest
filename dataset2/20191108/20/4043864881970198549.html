<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231435/"/>
    <meta property="og:site_name" content="Українська правда"/>
    <meta property="article:published_time" content="2019-11-08T20:53:00+00:00"/>
    <meta property="og:title" content="Оборудки з «Богданами»: НАБУ вилучило в Міноборони 15 томів документів"/>
    <meta property="og:description" content="8 вересня в одному зі структурних підрозділів Міністерства оборони детективи Національного антикорупційного бюро вилучили для перевірки близько 15 томів документів у межах розслідування справи про закупівлі озброєння та військової техніки для армії. Фото"/>
  </head>
  <body>
    <article>
      <h1>Оборудки з «Богданами»: НАБУ вилучило в Міноборони 15 томів документів</h1>
      <address>
        <time datetime="2019-11-08T20:53:00+00:00">08 Nov 2019, 20:53</time>
      </address>
      <p>8 вересня в одному зі структурних підрозділів Міністерства оборони детективи Національного антикорупційного бюро вилучили для перевірки близько 15 томів документів у межах розслідування справи про закупівлі озброєння та військової техніки для армії.</p>
      <p><b>Джерело:</b> <a href="http://www.mil.gov.ua/news/2019/11/08/minoboroni-spivpraczyue-z-nabu-po-spravi-shhodo-zakupivli-v-minuli-roki-ozbroennya-ta-vijskovoi-tehniki/">сайт</a> Міноборони</p>
      <p><b>Деталі:</b> Старший детектив НАБУ повідомив, що наразі бюро вивчає обставини внесення до державного оборонного замовлення вантажних автомобілів та ціноутворення на зазначену продукцію.</p>
      <p>Очікується, що група детективів-аудиторів бюро працюватиме в Міноборони щонайменше два місяці.</p>
      <p><b>Дослівно: </b>"Зокрема, триває перевірка обґрунтованості закупівлі в 2015-2019 роках санітарних автомобілів "Богдан-2251" та вантажних автомобілів "МАЗ-5316" і "МАЗ-6317". В рамках провадження з’ясовуються причини щорічного зростання на 30 відсотків ціни на ці автомобілі, а також законність та підстави укладання додаткових угод, які збільшували їхню вартість".</p>
      <figure>
        <img src="https://img.pravda.com/images/doc/2/c/2c5d173-0.jpg"/>
      </figure>
      <p>
        <b>Передісторія:</b>
      </p>
      <p>19 липня Національне антикорупційне бюро проводило обшуки у приміщеннях автомобільної компанії "<a href="https://www.pravda.com.ua/news/2019/07/19/7221349/">Богдан Моторс</a>" в межах розслідування розтрати державного майна в особливо великих розмірах службовими особами Міноборони та Генштабу ЗСУ, які у 2015-2018 рр, на думку слідства, незаконно внесли до державного оборонного замовлення спеціальний автомобільний транспорт та здійснили його закупівлю за завищеними цінами.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231364/"/>
        <a href="https://www.pravda.com.ua/news/2019/11/7/7231270/"/>
        <a href="https://www.pravda.com.ua/news/2019/11/7/7231231/"/>
      </related>
    </article>
  </body>
</html>