<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/lks-lodz-slask-wroclaw-wynik-na-zywo-i-relacja-live-pko-ekstraklasa,984051.html"/>
    <meta property="og:site_name" content="TVN24"/>
    <meta property="article:published_time" content="2019-11-08T20:18:00+00:00"/>
    <meta property="og:title" content="Samobój zdecydował. Śląsk wywiózł z Łodzi trzy punkty"/>
    <meta property="og:description" content="W meczu 15. kolejki PKO BP Ekstraklasy Śląsk Wrocław wygrał na wyjeździe z ŁKS Łódź 1:0. O sporym pechu może mówić Jan Sobociński, który strzelił bramkę samobójczą."/>
  </head>
  <body>
    <article>
      <h1>Samobój zdecydował. Śląsk wywiózł z Łodzi trzy punkty</h1>
      <address>
        <time datetime="2019-11-08T20:18:00+00:00">08 Nov 2019, 20:18</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a3b395f7-7980-4af7-9f43-3c48e507df35-480p.mp4"/>
        <figcaption>Śląsk lepszy od ŁKS-u Foto: Newspix | Video: PAP/Grzegorz Michałowski</figcaption>
      </figure>
      <h3>W meczu 15. kolejki PKO BP Ekstraklasy Śląsk Wrocław wygrał na wyjeździe z ŁKS Łódź 1:0. O sporym pechu może mówić Jan Sobociński, który strzelił bramkę samobójczą.</h3>
      <related>
        <a href="https://eurosport.tvn24.pl/pilka-nozna,105/nie-podal-reki-przed-meczem-trener-cracovii-nie-chcial-pytan-o-szkoleniowca-rywali,983696.html"/>
      </related>
      <p>Mecz w Łodzi zainaugurował ostatnią kolejkę rundy jesiennej. Od następnego weekendu zespoły będą grały ze sobą rewanże.</p>
      <h3>Pech Sobocińskiego</h3>
      <p>W pierwszej połowie to Śląsk był zdecydowanie lepszym zespołem. Zawodnicy Vitezlava Lavicki stworzyli kilka dogodnych sytuacji do zdobycia gola. ŁKS wyglądał na drużynę, która nie ma pomysłu na sforsowanie defensywy rywala.</p>
      <p>Stojący w bramce gospodarzy Arkadiusz Malarz został pokonany raz, w dodatku przez własnego obrońcę. W akcji bramkowej role główne odegrali reprezentanci Polski do lat 21.</p>
      <p>Była 13. minuta spotkania, gdy lewą stroną popędził Przemysław Płacheta. Skrzydłowy Śląska nie zastanawiał się długo i dośrodkował w pole karne. Niebezpieczeństwo próbował zażegnać Sobociński. Kapitan ŁKS-u uprzedził nie tylko znajdującego się za jego plecami Erika Exposito, ale również własnego bramkarza, pakując piłkę do siatki.</p>
      <related>
        <a href="https://eurosport.tvn24.pl/pilka-nozna,105/wislacy-pokutuja-za-0-7-z-legia-ufunduja-bilety-na-kolejny-mecz,982867.html"/>
      </related>
      <p>Drugie 45 minut rozpoczęło się od coraz śmielszych ataków miejscowych. Śląsk oddał inicjatywę, piłkarze Kazimierza Moskala mieli jednak spore problemy ze zbliżeniem się do bramki Matusa Putnockiego.</p>
      <h3>ŁKS bez pomysłu</h3>
      <p>W 68. minucie mogło być po meczu. Po kontrze sytuacji sam na sam z Malarzem nie wykorzystał Mateusz Cholewiak - zwlekał zbyt długo z oddaniem strzału, a gdy już się zdecydował, to wracający obrońca wygarnął mu piłkę spod nóg.</p>
      <p>Kilkadziesiąt sekund później doskonałą okazję zmarnował również Płacheta. Gol dla Śląska wisiał w powietrzu.</p>
      <p>Nic takiego się nie wydarzyło i mecz zakończył się wynikiem 0:1. W końcówce było gorąco, zawodnicy wdali się w przepychanki, a sędzia Krzysztof Jakubik pokazał kilka żółtych kartek.</p>
      <p> </p>
      <p> </p>
      <p>
        <b>ŁKS – Ślask 0:1 (0:1)</b>
      </p>
      <p><b>bramka:</b> Sobociński (13.) - samobójcza</p>
      <p><b>ŁKS:</b> Malarz - Grzesik, Juraszek, Sobociński, Klimczak - Pyrdoł (67. Pirulo), Kalinkowski (46. Piątek), Srnić, Trąbka, Ramirez - Kujawa (71. Radionow).</p>
      <p><b>Śląsk:</b> Putnocky - Broź, Golla, Puerto, Stiglec - Łabojko, Mączyński - Pich, Chrapek (90. Gąska), Płacheta (82. Samiec-Talar) - Exposito (60. Cholewiak).</p>
      <p>Autor: Skrz / Źródło: eurosport.pl</p>
    </article>
  </body>
</html>