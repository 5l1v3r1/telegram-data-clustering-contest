<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ostrava-ve-slezskem-derby-porazila-karvinou-3-0/1818925?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T20:17:00+00:00"/>
    <meta property="og:title" content="Ostrava ve slezském derby porazila Karvinou 3:0"/>
    <meta property="og:description" content="Ostrava - Fotbalisté Ostravy zdolali v duelu 16. ligového kola Karvinou 3:0. Baník rozhodl o vítězství ve slezském derby třemi standartkami: úvodní dvě ligové branky dal Jakub Pokorný, ve druhé půli se z přímého kopu trefil Jiří Fleišman. Karviná v nejvyšší soutěži popáté za sebou nebodovala ani neskórovala a zůstala předposlední. Ostrava po třech kolech zvítězila a posunula se na páté místo neúplné tabulky."/>
  </head>
  <body>
    <article>
      <h1>Ostrava ve slezském derby porazila Karvinou 3:0</h1>
      <address><time datetime="2019-11-08T20:17:00+00:00">08 Nov 2019, 20:17</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Fotbalisté Ostravy zdolali v duelu 16. ligového kola Karvinou 3:0. Baník rozhodl o vítězství ve slezském derby třemi standartkami: úvodní dvě ligové branky dal Jakub Pokorný, ve druhé půli se z přímého kopu trefil Jiří Fleišman. Karviná v nejvyšší soutěži popáté za sebou nebodovala ani neskórovala a zůstala předposlední. Ostrava po třech kolech zvítězila a posunula se na páté místo neúplné tabulky.</p>
      <slideshow>
        <figure>
          <img src="https://i3.cn.cz/6/1573313799_P201911090428501.jpg"/>
        </figure>
        <figure>
          <img src="https://i3.cn.cz/6/1573311581_P201911090399201.jpg"/>
        </figure>
        <figure>
          <img src="https://i3.cn.cz/6/1573310314_P201911090384201.jpg"/>
        </figure>
        <figure>
          <img src="https://i3.cn.cz/6/1573308383_P201911090363101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Karviná po sérii neúspěchů znovu zamíchala sestavou, valný efekt se však ani se čtyřmi změnami v základu nedostavil. Slezské derby bylo převážně o boji, v němž přece jen mírně navrch měli domácí.</p>
      <p>Jejich převaha byla především územního charakteru a v držení míče. Nebýt zblokované rány Diopa, hostující obrana mohla v úvodu zůstat v relativním klidu.</p>
      <p>I první branka se zrodila spíše nenápadně. Po faulu na Smolu, kterému Kouřil zásahem kopačky způsobil tržnou ránu v obličeji, kopal Fleišman ve 26. minutě přímý kop z levé strany. Míč propadl na malé vápno k Pokornému, jenž pravou placírkou poslal balon k tyči a mohl oslavit svůj úvodní prvoligový gól.</p>
      <p>Baník po Smolovi musel brzy po pauze vynuceně vystřídat i zraněného Reitera a hosté se v úvodu druhé půle přiblížili vyrovnání. Po rohovém kopu a závaru ve vápně však Petráň odražený míč nedokázal poslat mezi tyče.</p>
      <p>Domácí svého regionálního rivala předčili především v efektivitě. I druhý faul, který byl potrestán žlutou kartou, přetavili v gól. Fleišman se parádně zhostil v 67. minutě úlohy exekutora přímého kopu a levačkou přes zeď zavěsil.</p>
      <p>Pak už bylo zřejmé, že Karviná se nedokáže zvednout. Pokorný tak odevzdaného soupeře v 88. minutě dorazil po rohu třetí brankou. Ostrava prodloužila svou domácí ligovou sérii bez prohry na sedm utkání. Naopak Karviná v nejvyšší soutěži neskórovala už 533 minut.</p>
      <h3>Hlasy po utkání:</h3>
      <p><b>Bohumil Páník</b> (trenér Ostravy): <i>"Výsledek je 3:0, ale nebylo to vůbec jednoduché. Soupeř byl důrazný, místy držel míč. Báli jsme se jejich výšky, nechtěli jsme proto faulovat v blízkosti brány. Ale nakonec jsme rozhodli paradoxně standardkami sami. O to víc to těší. Hráči si mákli, byli zodpovědní. Karviná je venku nebezpečná, ale měli jsme dobrý rozbor a připravili jsme se na ně."</i></p>
      <p><b>František Straka</b> (trenér Karviné): <i>"Je to neustále dokola, hovoříme o tom každý týden. Sám to nechápu, protože víme, že Baník má kvalitní hráče. Ale my se porážíme pořád sami. Věnujeme se tomu, cvičíme to, ale pak to přijde a je to křeč. Pak už nejede hlava, přijdou zbytečné chyby. Těžko se mi to komentuje. Jsem člověk, který neutíká. Budu makat a bojovat, jsou tady kluci, kteří mají podobný charakter jako já. Teď už to nebude o fotbale, musíme se zvednout."</i></p>
      <h3>Baník Ostrava - MFK Karviná 3:0 (1:0)</h3>
      <p>Branky: 26. a 88. Pokorný, 67. Fleišman. Rozhodčí: Franěk - Vlasjuk, Dresler. ŽK: Hrubý, Pokorný - Kouřil, Dreksa. Diváci: 8863.</p>
      <p>Ostrava: Laštůvka - Pazdera, Pokorný, Stronati, Fleišman - Reiter (50. Holzer), Jánoš, Hrubý, Kuzmanovič (89. Procházka) - Diop, Smola (29. Granečný). Trenér: Páník.</p>
      <p>Karviná: Pastornický - Krivák, Kouřil (36. Dreksa), Rundič, Ndefe - Bukata, Smrž - Lingr, Janečka, Galuška (72. Vukadinovič) - Petráň (55. Ba Loua). Trenér: Straka.</p>
    </article>
  </body>
</html>