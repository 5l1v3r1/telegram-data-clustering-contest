<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/angela-merkel-i-mike-pompeo-w-berlinie,984054.html"/>
    <meta property="og:site_name" content="TVN24"/>
    <meta property="article:published_time" content="2019-11-08T20:20:00+00:00"/>
    <meta property="og:title" content="Angela Merkel dziękuje USA za pomoc przy zjednoczeniu Niemiec"/>
    <meta property="og:description" content="Nigdy nie zapomnimy, że Stany Zjednoczone z Georgem Bushem na czele tak nam pomogły na drodze do zjednoczenia - powiedziała kanclerz Niemiec Angela Merkel podczas spotkania z amerykańskim sekretarz..."/>
  </head>
  <body>
    <article>
      <h1>Angela Merkel dziękuje USA za pomoc przy zjednoczeniu Niemiec</h1>
      <address><time datetime="2019-11-08T20:20:00+00:00">08 Nov 2019, 20:20</time> by <a rel="author">tmw\mtom</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ce72bd39-543d-4b93-8412-5030e0eecbf8-480p.mp4"/>
          <figcaption>Angela Merkel spotkała się w Berlinie z Mikie'em Pompeo</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/0143f763-22da-4842-8b32-cdad24a81022-480p.mp4"/>
          <figcaption>Mike Pompeo przybył do Berlinia w czwartek</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f43358ea-3722-45ce-b386-50ac27bf378c-480p.mp4"/>
          <figcaption>Mike Pompeo przybył do Berlinia w czwartek</figcaption>
        </figure>
        <figcaption>Angela Merkel spotkała się w Berlinie z Mikie'em Pompeo<cite>Foto: PAP/EPA/ANDREAS GORA / POOL | Video: ENEX</cite></figcaption>
      </slideshow>
      <h3>Nigdy nie zapomnimy, że Stany Zjednoczone z Georgem Bushem na czele tak nam pomogły na drodze do zjednoczenia - powiedziała kanclerz Niemiec Angela Merkel podczas spotkania z amerykańskim sekretarzem stanu Mike'em Pompeo.</h3>
      <p>Kanclerz Niemiec Angela Merkel spotkała się w przeddzień 30 rocznicy upadku Muru Berlińskiego z sekretarzem stanu USA Mike'em Pompeo.</p>
      <related>
        <a href="https://www.tvn24.pl/wiadomosci-ze-swiata,2/zarabiali-tysiace-euro-przy-checkpoint-charlie-w-30-lecie-upadku-muru-dostali-zakaz,982969.html"/>
      </related>
      <p>- To jest szczególnie wzruszające dla mnie. Żyłam i studiowałam po drugiej stronie żelaznej kurtyny. To, że jesteśmy dziś bliskimi partnerami, przyjaciółmi, że Stany Zjednoczone z Georgem Bushem na czele tak nam pomogły na drodze do zjednoczenia - tego nigdy nie zapomnimy - zapewniła szefowa niemieckiego rządu w oświadczeniu wygłoszonym przed dziennikarzami w obecności Mike'a Pompeo przed rozpoczęciem oficjalnych rozmów z nim.</p>
      <p>Zapowiedziała, że wśród tematów, jakie zostaną poruszone podczas spotkania będzie sytuacja w Afganistanie, Syrii i Libii, a także konflikt na Ukrainie.</p>
      <p>- Niemcy chcą odgrywać aktywną rolę w rozwiązywaniu tych problemów - zapewniła. Mike Pompeo z kolei podkreślał znaczenie relacji i współpracy między Berlinem a Waszyngtonem.</p>
      <h3>"Niemcy są wyjątkowo ważnym partnerem dla nas"</h3>
      <p>- Powinniśmy być dumni z pracy, którą wspólnie wykonaliśmy. Powinniśmy przypominać obywatelom Niemiec, obywatelom Stanów Zjednoczonych i całemu światu o sile naszej współpracy. Kanclerz jest przyjacielem Stanów Zjednoczonych. Niemcy są wyjątkowo ważnym partnerem dla nas. NATO zaś potrzebuje wspólnego wysiłku, żeby pozostać siłą działającą na rzecz dobra na świecie - powiedział szef amerykańskiej dyplomacji.</p>
      <related>
        <a href="https://www.tvn24.pl/wiadomosci-ze-swiata,2/stanmy-wspolnie-w-jednosci,983912.html"/>
      </related>
      <p>Podczas drugiego dnia wizyty w RFN Pompeo weźmie jeszcze udział w odsłonięciu pomnika Ronalda Reagana na tarasie ambasady USA w bezpośrednim sąsiedztwie Bramy Brandenburskiej.</p>
      <p>
        <b>
          <a href="https://www.tvn24.pl/wiadomosci-ze-swiata,2/mike-pompeo-w-berlinie-do-nas-nalezy-obrona-wolnosci,983912.html">CZYTAJ WIĘCEJ: MIKE POMPEO W BERLINIE</a>
        </b>
      </p>
      <h3>Napięte relacje amerykańsko-niemieckie</h3>
      <p>Relacje między Waszyngtonem a Berlinem w czasie kadencji prezydenta Trumpa są napięte. Administracja USA zarzuca władzom RFN zbyt małe wydatki na obronność, robienie interesów z Rosją poprzez gazociąg Nord Stream 2, uzależnianie Europy od rosyjskich surowców, zbyt wysoką nadwyżkę w handlu i zbytnią pobłażliwość wobec Iranu.</p>
      <p>Trump grozi Niemcom wprowadzeniem karnych ceł na ich samochody. Niemcy z kolei uważają, że domagając się większych wydatków na cele obronne, prezydent USA de facto wspiera własny przemysł zbrojeniowy, a za krytyką Nord Stream 2 kryje się chęć zwiększenia eksportu amerykańskiego gazu skroplonego do Europy.</p>
      <p>Podczas swojej dwudniowej wizyty sekretarza stanu USA stara się łagodzić kontrowersje i często podkreśla, że Niemcy są wiarygodnym partnerem w kształtowaniu międzynarodowego ładu.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/niemieccy-gornicy-uwiezieni-pod-ziemia-uratowani,983944.html"/>
        <a href="https://www.tvn24.pl/wiadomosci-ze-swiata,2/stanmy-wspolnie-w-jednosci,983912.html"/>
        <a href="https://www.tvn24.pl/wiadomosci-ze-swiata,2/amerykanska-polityka-wobec-kuby-potepiona-w-onz-28-rok-z-rzedu,983847.html"/>
        <a href="https://www.tvn24.pl/wiadomosci-ze-swiata,2/jan-pawel-ii-byl-poruszony-a-watykan-nie-byl-przygotowany-na-upadek-muru-berlinskiego,983846.html"/>
        <a href="https://www.tvn24.pl/wiadomosci-ze-swiata,2/trump-spotka-sie-z-erdoganem-w-bialym-domu,983567.html"/>
      </related>
    </article>
  </body>
</html>