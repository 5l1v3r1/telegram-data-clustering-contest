<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Vehi-Han-setmenes-mobilitzacions-govern_0_2340366143.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:11:53+00:00"/>
    <meta property="og:title" content="Vehí: &quot;Han fet més dues setmanes de mobilitzacions que el govern efectiu en dos anys&quot;"/>
    <meta property="og:description" content="&quot;Al Congrés no s'hi va a fer política ni fronts, només es poden pactar renúncies i rendicions&quot;, diu"/>
  </head>
  <body>
    <article>
      <h1>Vehí: "Han fet més dues setmanes de mobilitzacions que el govern efectiu en dos anys"</h1>
      <h2>"Al Congrés no s'hi va a fer política ni fronts, només es poden pactar renúncies i rendicions", diu</h2>
      <address>
        <time datetime="2019-11-08T20:11:53+00:00">08 Nov 2019, 20:11</time>
      </address>
      <p>Si ahir en l'acte central a Barcelona candidats i simpatitzants de la CUP van citar i exhibir cartells de tots els presos polítics –no només dels jutjats al Suprem–, la formació anticapitalista ha mostrat avui el seu suport als set membres dels CDR empresonats tancant la campanya a Sabadell, epicentre de l'operació policial del 23 de setembre. I ho ha fet esperonant a la mobilització i denunciant la inacció del Govern a l'hora de treballar pel dret a l'autodeterminació. "Han fet més dues setmanes de mobilitzacions que el govern efectiu en dos anys", ha criticat la cap de llista, Mireia Vehí. </p>
      <p>En un acte a la plaça de Dones del Tèxtil davant un centenar llarg de persones, la candidata ha reiterat l'aposta de la CUP per la ingovernabilitat de l'Estat i ha carregat contra el PSOE per la seva manera d'afrontar el conflicte amb Catalunya. "En aquest règim no hi caben els independentistes ni els dissidents, és una trituradora de drets amb un president que reconeix que controla la Fiscalia", ha denunciat la dirigent cupaire. En aquest sentit, ha advertit que el nou govern espanyol "no resoldrà res" perquè "el PSOE és part del problema i no de la solució". En la mateixa línia, Vehí ha afegit que "el PSOE és règim, és el del GAL", i ha avisat que no es deixaran seduir per cants de sirena. "No només no l'investirem, sinó que el combatrem, perquè l'única campanya que ha fet és la de les hòsties, i defensarem el nostres joves sense condicions perquè estem orgullosos del jovent del nostre país". </p>
      <p>Vehí també ha tornat a refusar de manera taxativa la crida de JxCat de fer un únic grup parlamentari independentista a Madrid. "Al Congrés no s'hi va a fer política ni fronts parlamentaris, només es poden pactar renúncies i rendicions", ha reblat la cap de llista. Després de subratllar que amb aquest grup unitari, que ERC també rebutja, perdrien "diversitat, veu i matisos", Vehí ha recordat que "la tradició de Mas, Roca, Homs i Campuzano és la del pacte i la negociació". "Aquesta tradició no és la nostra", ha dit, abans de subratllar que CiU també va donar suport a la llei de partits, ara que la dreta advoca per il·legalitzar les formacions independentistes.    </p>
      <p>"Volem unitat per respondre als desnonaments, per aturar la repressió policial, també dels Mossos, i les privatitzacions, perquè estem preocupadíssimes amb la llei Aragonès, perquè es volen vendre el país a trossos", ha afegit la cap de llista com a resposta a la crida de JxCat, abans de tornar a exigir la dimissió de Miquel Buch com a conseller d'Interior per l'actuació de la policia catalana en les protestes per la sentència del judici de l'1-O. </p>
      <p>La número 3, Eulàlia Reguant, també ha reclamat al conseller, "abans que dimiteixi o sigui cessat", que "garanteixi que els Mossos no vigilaran la gent" i que "replegui el cos policial" dels col·legis electorals. Reguant tampoc s'ha oblidat dels membres dels CDR empresonats, i ha assenyalat que no es pot treure del cap "les imatges de les persones que es van concentrar a Sabadell contra la detenció". "Hi ha qui nega sistemàticament que siguin preses polítiques, i evidentment que ho són, com el David i la Clara, que no són a la presó però sí en la causa judicial", ha afegit l'exregidora per Barcelona. Reguant ha fet una crida a mantenir la mobilització al carrer: "Malgrat la Junta Electoral sortirem al carrer a reflexionar juntes i a ocupar places i carrers, perquè aquesta és la manera com guanyarem", ha ressaltat, donant suport a la convocatòria del Tsunami.  </p>
      <h3>La CUP passa a l'atac contra els comuns</h3>
      <p>Després de denunciar que el PSOE "està competint amb la dreta per liderar la repressió", Reguant ha carregat contra Podem i els comuns per la seva voluntat de pactar amb els socialistes. "¿Volen pactar amb aquest partit que està disposat a prohibir-ho tot per preservar la unitat d'Espanya? ¿Volen pactar amb els que han enviat la policia perquè diumenge no es pugui votar amb normalitat?", els ha preguntat la número 3 de la candidatura. </p>
      <p>L'exalcalde de Sabadell i número 6 de la llista, Maties Serracant,també ha criticat els que aposten o es plantegen pactar amb el PSOE. "Pactar amb qui? El diàleg és una paraula buida en aquest règim, perquè ens volen de genolls", ha afegit el regidor de la Crida per Sabadell, que ha carregat contra ERC i JxCat per la seva voluntat d'asseure's a parlar amb el nou govern espanyol. "El vot a la CUP és un vot contra la resignació", ha sentenciat, per deixar clar quines són les intencions dels cupaires. "Volem ser la caixa de ressonància del que passa als nostres carrers, i hem de mantenir la mobilització. Al Congrés no hi anem a dialogar, sinó a fer-lo ingovernable", ha advertit, després de recordar els presos sabadellencs i de la resta del país. </p>
      <p>El diputat Vidal Aragonès ha mostrat la seva voluntat de ser "l'altaveu de les organitzacions antifeixistes" de l'Estat i s'ha desmarcat de l'"Espanya ens roba" de la JERC per denunciar que la "gran banca, la justícia i les forces de seguretat de l'Estat són els que reprimeixen". "Volem acabar amb l'Estat, però no trencar amb els espanyols, som internacionalistes i ho seguirem sent quan siguem una República, perquè el que ens uneix és la lluita treballadora", ha reiterat. "Si perdem hi haurà una involució democràtica, però si guanyem és una oportunitat per trencar el règim", ha assenyalat, per demanar el suport de l'esquerra espanyola al procés d'autodeterminació.</p>
    </article>
  </body>
</html>