<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/soratnik-kolomoyskogo-obraniy-golovoyu-dnipropetrovskoyi-oblradi-329024_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T20:51:00+00:00"/>
    <meta property="og:title" content="Соратник Коломойського обраний головою Дніпропетровської облради"/>
    <meta property="og:description" content="Олійник з 2015 року був депутатом Дніпропетровської облради."/>
  </head>
  <body>
    <article>
      <h1>Соратник Коломойського обраний головою Дніпропетровської облради</h1>
      <h2>Олійник з 2015 року був депутатом Дніпропетровської облради.</h2>
      <address>
        <time datetime="2019-11-08T20:51:00+00:00">08 Nov 2019, 20:51</time>
      </address>
      <p>Новим головою Дніпропетровської обласної ради обрано <a href="https://dt.ua/POLITICS/kogo-mozhna-vvazhati-lyudmi-oligarhiv-v-noviy-radi-perelik-319065_.html"><b>Святослава Олійника</b></a>, повідомляє прес-служба облради в п'ятницю.</p>
      <p>"Шляхом таємного голосування більшість депутатів обрали нового голову Дніпропетровської обласної ради. Ним став Святослав Олійник, який до цього 4 роки пропрацював в облраді першим заступником керівника", — сказано в повідомленні.</p>
      <p>Зазначається, що голосування відбулося під час XIX сесії Дніпропетровської облради. На початку пленарного засідання попередній голова облради Гліб Пригунов склав свої повноваження.</p>
      <p>"Після цього в якості кандидатури на нового голову облради присутні фракції запропонували Олійника. За нього проголосував 91 депутат з 93 присутніх", — йдеться в повідомленні.</p>
      <p>Також на сесії були обрані заступники голови облради: Анатолій Адамський і Мгер Куюмчян.</p>
      <p>Олійник народився в 1975 році в Дніпрі. У 1998-2005 роках працював в органах прокуратури. У 2005 році звільнився з прокуратури за власним бажанням, розпочав приватну адвокатську діяльність. У 2006-2007 роках — народний депутат України V скликання. У 2007-2012 роках — народний депутат України VI скликання. У 2014-2015 роках працював заступником голови ДніпроОГА Ігоря Коломойського.</p>
      <p>З 2015 року Олійник очолив партію "Відродження" у Дніпропетровській області. Восени 2015 року на місцевих виборах був обраний депутатом Дніпропетровської облради.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>