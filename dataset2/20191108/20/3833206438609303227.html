<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Mnozhestvo-signali-ot-nedovolni-pacienti-v-agenciya-Medicinski-nadzor-912342"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T20:38:00+00:00"/>
    <meta property="og:title" content="Множество сигнали от недоволни пациенти в агенция &quot;Медицински надзор&quot;"/>
    <meta property="og:description" content="Стотици сигнали от недоволни пациенти са постъпили в агенция &quot;Медицински надзор&quot; от началото на годи..."/>
  </head>
  <body>
    <article>
      <h1>Множество сигнали от недоволни пациенти в агенция "Медицински надзор"</h1>
      <address>
        <time datetime="2019-11-08T20:38:00+00:00">08 Nov 2019, 20:38</time>
      </address>
      <p>Стотици сигнали от недоволни пациенти са постъпили в агенция "Медицински надзор" от началото на годината досега. Най-често пациентите се оплакват от качеството на оказаната медицина грижа като например назначени, но непроведени прегледи и изследвания или грешна диагноза. Много от сигналите до изпълнителната агенция “Медицински надзор" са за поискано допълнително заплащане на услуги и такси, които не са регламентирани.</p>
      <p>От началото на годината там са постъпили общо 803 сигнала. Контролните органи са направили 683 проверки, като при половината от тях са установени нарушения. </p>
      <p>"Не при всяка проверка се установяват нарушения. Има случаи когато пациентът счита, че са му нарушени правата, но се оказва, че това не е точно така", обясни директорът на агенцията Росен Иванов.</p>
      <p>Пациентите сезират контролните органи  за неточна документация, като най-често става въпрос за липса на информирано съгласие. Сигнали има и за нерегламентирано доплащане за придружител и за информационно обслужване.</p>
      <p>"Искат плащане за изследвания, които са предвидени в стойността на клиничната пътека. Така че ако се платят от пациента, ще има двойно заплащане", заяви още Иванов.</p>
      <p>Адвокатската практика показва, че некачественото лечение и начислени допълните такси вървят в пакет и с други проблеми, съобщава още Нова ТВ.</p>
      <p>"Често  тези оплаквания са съчетани с лошо отношение",  заяви адвокат Мария Шаркова.</p>
      <p>Според проучване на адвокатката, от 2017-та досега близо 40% от наказателните постановления са били обжалвани.  От тях се отменят около 65%, които са на обща стойност 900 хил.лв.</p>
    </article>
  </body>
</html>