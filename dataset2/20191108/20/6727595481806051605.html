<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/dk-shivakumar-will-be-cm-predicts-congress-mla-thanveer-sait.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T20:02:00+00:00"/>
    <meta property="og:title" content="'ഡി.കെ അടുത്ത മുഖ്യമന്ത്രി'; പ്രവചിച്ച് കോണ്‍ഗ്രസ് എം.എല്‍എ; 'വിശ്വാസമുണ്ട്, നേതൃത്വത്തിന്റെ അഭാവം അദ്ദേഹം പരിഹരിക്കും'"/>
    <meta property="og:description" content="Congress DK Shivakumar Karnataka Congress Karnataka Politics National News India മൈസൂരു: കര്‍ണാടകയിലെ അടുത്ത മുഖ്യമന്ത്രി കോണ്‍ഗ്രസ് നേതാവും മുന്‍ മന്ത്രിയുമായ ഡി.കെ ശിവക"/>
  </head>
  <body>
    <article>
      <h1>'ഡി.കെ അടുത്ത മുഖ്യമന്ത്രി'; പ്രവചിച്ച് കോണ്‍ഗ്രസ് എം.എല്‍എ; 'വിശ്വാസമുണ്ട്, നേതൃത്വത്തിന്റെ അഭാവം അദ്ദേഹം പരിഹരിക്കും'</h1>
      <address><time datetime="2019-11-08T20:02:00+00:00">08 Nov 2019, 20:02</time> by <a rel="author">ന്യൂസ് ഡെസ്‌ക്</a></address>
      <p>മൈസൂരു: കര്‍ണാടകയിലെ അടുത്ത മുഖ്യമന്ത്രി കോണ്‍ഗ്രസ് നേതാവും മുന്‍ മന്ത്രിയുമായ ഡി.കെ ശിവകുമാറെന്ന് കോണ്‍ഗ്രസ് എം.എല്‍.എ തന്‍വീര്‍ സേട്ട്. ജയിലില്‍നിന്നും പുറത്തിറങ്ങിയ ശേഷം ഡി.കെ ആദ്യമായി മൈസൂരുവിലെത്തിയപ്പോഴായിരുന്നു സേട്ടിന്റെ പരാമര്‍ശം.</p>
      <p>കോണ്‍ഗ്രസ് നേതാക്കളും പ്രവര്‍ത്തകരും ചേര്‍ന്ന് വന്‍ സ്വീകരണമാണ് ഡി.കെ ശിവകുമാറിന് മൈസൂരുവില്‍ നല്‍കിയത്. ‘കോണ്‍ഗ്രസില്‍ നേതാക്കളുടെയോ അണികളുടെയോ ക്ഷാമമില്ല. പക്ഷേ, പാര്‍ട്ടിയില്‍ നേതൃത്വത്തിന്റെ അഭാവമുണ്ട്. ഡി.കെ ആ അഭാവവും പരിഹരിക്കും. ഞങ്ങള്‍ക്ക് ഡി.കെയുടെ നേതൃത്വത്തില്‍ വിശ്വാസമുണ്ട്. അദ്ദേഹത്തിന്റെ പ്രവര്‍ത്തനങ്ങള്‍ കോണ്‍ഗ്രസിനെ ശക്തിപ്പെടുത്തും’, തന്‍വീര്‍ സേട്ട് പറഞ്ഞു.</p>
      <related>
        <a href="https://www.doolnews.com/congress-have-bigger-role-to-dk-shivkumar-at-karnataka.html?utm_source=doolnews&amp;utm_medium=related"/>
      </related>
      <p>ആദായനികുതി വകുപ്പിനെയും എന്‍ഫോഴ്‌സ്‌മെന്റ് ഡയറക്ടറേറ്റിനെയും ഉപയോഗിച്ച് ബി.ജെ.പി കോണ്‍ഗ്രസ് നേതാക്കളെ ഉന്നംവച്ചിരിക്കുകയാണെന്ന് എം.എല്‍.എ യതീന്ദ്ര സിദ്ധരാമയ്യ പറഞ്ഞു. കോണ്‍ഗ്രസിനെയും കോണ്‍ഗ്രസ് നേതാക്കളെയും ബി.ജെ.പി ഭയപ്പെടുന്നതിന്റെ ഉദാഹരണങ്ങളാണ് ഇവയെന്നും അദ്ദേഹം കൂട്ടിച്ചേര്‍ത്തു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഡി.കെ ശിവകുമാറിന് തങ്ങളുടെ രാഷ്ട്രീയ ഭാവിയില്‍ വലിയ പങ്കുണ്ടെന്ന് മുന്‍ എം.പി ആര്‍ ധ്രുവനാരായണനും എം.എല്‍.എ അനില്‍ ചിക്കമാടും വ്യക്തമാക്കി.</p>
      <p>ഡി.കെ ശിവകുമാറിന്റെ സ്ത്രീപക്ഷ നിലപാടിലുറച്ച രാഷ്ട്രീയത്തെക്കുറിച്ച് കര്‍ണാടക പ്രദേശ് മഹിളാ കോണ്‍ഗ്രസും വാചാലരായി.</p>
      <related>
        <a href="https://www.doolnews.com/dk-shivakumar-says-hang-me-if-i-have-done-wrong.html?utm_source=doolnews&amp;utm_medium=related"/>
      </related>
      <p>കര്‍ണാടക കോണ്‍ഗ്രസില്‍ ഡി.കെ ശിവകുമാറിന് മുഖ്യ സ്ഥാനങ്ങളിലൊന്ന് നല്‍കാനാണ് കോണ്‍ഗ്രസ് തീരുമാനം. ശിവകുമാറിനെ പ്രധാന സ്ഥാനത്തേക്ക് കൊണ്ടുവരുന്നതോടെ സംസ്ഥാനത്തെ പ്രബല സമുദായമായ വൊക്കലിഗ സമുദായം പാര്‍ട്ടിയോട് അടുക്കുമെന്നാണ് കോണ്‍ഗ്രസ് നേതൃത്വത്തിന്റെ പ്രതീക്ഷ.</p>
      <p>ജനതാദള്‍ എസുമായി സഖ്യത്തിലേര്‍പ്പെട്ടതോടെ കോണ്‍ഗ്രസുമായി അടുത്ത് നിന്നിരുന്ന വൊക്കലിഗ സമുദായം ബി.ജെ.പിയ്ക്ക് അനുകൂലമായെന്നാണ് കോണ്‍ഗ്രസ് വിലയിരുത്തല്‍. ഇവരെ പാര്‍ട്ടിയിലേക്ക് തിരികെ കൊണ്ടുവരേണ്ടതുണ്ട്, അതിന് പറ്റിയ നേതാവാണ് ശിവകുമാറെന്ന് ഒരു നേതാവ് പ്രതികരിച്ചു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/LPcB2BfRBZw" width="500" height="281" data-service="Youtube" scrolling="no"/>
      </figure>
    </article>
  </body>
</html>