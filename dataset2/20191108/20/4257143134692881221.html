<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/08/ferfi-vizilabda-bajnokok-ligaja-szolnoki-vereseg-hazai-medenceben"/>
    <meta property="og:site_name" content="infostart"/>
    <meta property="article:published_time" content="2019-11-08T20:53:44+00:00"/>
    <meta property="og:title" content="Férfi vízilabda Bajnokok Ligája - Szolnoki vereség hazai medencében"/>
    <meta property="og:description" content="Az otthon játszó Szolnok nem bírt a címvédő görög Olympiakosszal a férfi vízilabda Bajnokok Ligája negyedik fordulójában: a pénteki játéknapon a Tisza-parti csapat egygólos vereséget szenvedett."/>
  </head>
  <body>
    <article>
      <h1>Férfi vízilabda Bajnokok Ligája - Szolnoki vereség hazai medencében</h1>
      <address><time datetime="2019-11-08T20:53:44+00:00">08 Nov 2019, 20:53</time> by <a rel="author">Infostart / MTI</a></address>
      <h3>Az otthon játszó Szolnok nem bírt a címvédő görög Olympiakosszal a férfi vízilabda Bajnokok Ligája negyedik fordulójában: a pénteki játéknapon a Tisza-parti csapat egygólos vereséget szenvedett.</h3>
      <h4>Férfi Bajnokok Ligája, csoportkör, 4. forduló, A csoport:</h4>
      <p>Szolnoki Dózsa-Olympiakosz Pireusz (görög) 7-8 (2-3, 3-3, 1-2, 1-0)</p>
      <p>a magyar csapat gólszerzői: Drasovic 3, Rasovic, Subotic, Lazic, Dőry 1-1</p>
      <p>A Szolnok két győzelemmel kezdte a szezont, de a harmadik fordulóban simán kikapott a spanyol Barceloneta vendégeként.</p>
      <p>Zivko Gocic tanítványaira ezúttal is nehéz feladat várt, ugyanis az az Olympiakosz Pireusz látogatott a Tisza-partra, amely tavaly megnyerte a sorozatot, idén pedig csak a döntőben maradt alul a Ferencvárossal szemben.</p>
      <p>
        <mark>A görögök játékerejét jól mutatja, hogy a mostani kiírásban még pontot sem veszítettek.</mark>
      </p>
      <p>A Szolnok szerzett vezetést, utána azonban rendre a címvédőnél volt az előny, hol egy, hol két találattal. A második negyedben, 3-5-ös állásról az addig is termékeny szolnoki délszláv légiós alakulatból a center, Dorde Lazic egyenlített, a nagyszünetre azonban az Olympiakosz vonulhatott el jobb helyzetből (5-6).</p>
      <p>A folytatásban Radomir Drasovic már harmadszor volt eredményes (6-7), a pontatlan támadásbefejezések miatt azonban csak szépíteni tudott, egyenlítenie nem sikerült a Szolnoknak, a görög együttes 8-7-re győzött.</p>
      <p>A Szolnok az ötödik fordulóban a horvát Jadran Split együttesét fogadja.</p>
      <p>A BL-ben két nyolcas csoportban zajlanak a küzdelmek, a nyolcas döntőnek már automatikusan tagja a rendező olasz Pro Recco, amely a B csoportban szerepel többek között a Ferencváros és az OSC társaságában.</p>
    </article>
  </body>
</html>