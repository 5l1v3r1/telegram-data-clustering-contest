<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89070"/>
    <meta property="og:site_name" content="Denník politika"/>
    <meta property="article:published_time" content="2019-11-08T20:35:03+00:00"/>
    <meta property="og:title" content="Chris Froome sa podrobil operácii, z tela mu vybrali „železo“ a vo februári už chce pretekať"/>
    <meta property="og:description" content="8.11.2019 (Webnoviny.sk) – Britský cyklista Chris Froome sa v piatok podrobil operácii vo francúzskom meste Saint-Étienne. Počas nej mu lekári odstránili kovovú doštičku z jeho boku a tiež skrutky z pravého lakťa. Štvornásobný víťaz najprestížnejších cyklistických pretekov Tour de France svojich fanúšikov na sociálnej sieti twitter pozdravil fotografiou so zdvihnutým palcom a krátkym popisom: „Trochu menej železa v mojom boku a lakti. Cítim sa omámený, ale všetko vyšlo perfektne“."/>
  </head>
  <body>
    <article>
      <h1>Chris Froome sa podrobil operácii, z tela mu vybrali „železo“ a vo februári už chce pretekať</h1>
      <address><time datetime="2019-11-08T20:35:03+00:00">08 Nov 2019, 20:35</time> by <a rel="author">Webnoviny</a></address>
      <p>8.11.2019 (Webnoviny.sk) – Britský cyklista Chris Froome sa v piatok podrobil operácii vo francúzskom meste Saint-Étienne. Počas nej mu lekári odstránili kovovú doštičku z jeho boku a tiež skrutky z pravého lakťa. Štvornásobný víťaz najprestížnejších cyklistických pretekov Tour de France svojich fanúšikov na sociálnej sieti twitter pozdravil fotografiou so zdvihnutým palcom a krátkym popisom: <i>„Trochu menej železa v mojom boku a lakti. Cítim sa omámený, ale všetko vyšlo perfektne“</i>.</p>
      <p>Piatková operácia bola následkom pádu rodáka z kenského Nairobi počas tréningu na júnových pretekoch Critérium du Dauphiné. Froome mal zlomených hneď niekoľko dôležitých častí svojho tela – stehennú kosť, bedro, hrudnú kosť aj niekoľko stavcov v chrbtici.</p>
      <p>Hviezda tímu Ineos sa koncom októbra vyjadrila, že spomenutá kovová doštička ho limitovala pri chôdzi a aj preto ju bolo potrebné po čase opäť odstrániť. Britovi však v tele do konca života zostane kovová tyč, v dolnej časti stehennej kosti.</p>
      <p>Držiteľ 46 profesionálnych víťazstiev sa zotavuje veľmi rýchlo a už sa vyjadril ohľadom svojich plánov pre ďalšiu sezónu. Jeho cieľom je predstaviť sa na Tour de France, získať piaty žltý dres a v júli zabojovať o olympijskú medailu v japonskom Tokiu.</p>
      <p><i>„Po operácii potrebujem niekoľko týždňov na zotavenie, ale dúfam, že v decembri budem môcť normálne trénovať a najneskôr vo februári pretekať,“</i> cituje Frooma špecializovaný portál cyclingnews.com.</p>
      <p>Viac k témam: <a href="https://www.webnoviny.sk/tag/ineos/"><u>Ineos</u></a>, <a href="https://www.webnoviny.sk/tag/operacia/"><u>operácia</u></a>, <a href="https://www.webnoviny.sk/tag/pad-z-bicykla/"><u>pád z bicykla</u></a><br/>Zdroj: Webnoviny.sk – <a href="https://www.webnoviny.sk/chris-froome-sa-podrobil-operacii-z-tela-mu-vybrali-zelezo-a-vo-februari-uz-chce-pretekat/"><u>Chris Froome sa podrobil operácii, z tela mu vybrali „železo“ a vo februári už chce pretekať</u></a> © SITA Všetky práva vyhradené.</p>
    </article>
  </body>
</html>