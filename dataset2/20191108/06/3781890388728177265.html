<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740621"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T06:20:00+00:00"/>
    <meta property="og:title" content="'หลวงตาละมัย'ละสังขาร ตำนานจอมอาคมเมืองสองแคว"/>
    <meta property="og:description" content="'หลวงตาละมัย' เกจิดัง 'จอมอาคมเมืองสองแคว' ละสังขารอย่างสงบ สิริอายุรวม 89 ปี ท่ามกลางความอาลัยของบรรดาศิษยานุศิษย์"/>
  </head>
  <body>
    <article>
      <h1>'หลวงตาละมัย'ละสังขาร ตำนานจอมอาคมเมืองสองแคว</h1>
      <address>
        <time datetime="2019-11-08T06:20:00+00:00">08 Nov 2019, 06:20</time>
      </address>
      <p>
        <b>"หลวงตาละมัย" เกจิดัง "จอมอาคมเมืองสองแคว" ละสังขารอย่างสงบ สิริอายุรวม 89 ปี ท่ามกลางความอาลัยของบรรดาศิษยานุศิษย์</b>
      </p>
      <p>เมื่อวันที่ 8 พ.ย. ผู้สื่อข่าวรายงานว่า เมื่อเวลา 05.30 น.วันนี้ พระวรญาณมุณี หรือ หลวงตาละมัย อดีตผู้ช่วยเจ้าอาวาสวัดพระศรีรัตนมหาธาตุวรมหาวิหาร (วัดใหญ่) และอดีตรักษาการแทนเจ้าอาวาสวัดอรัญญิก อ.เมืองพิษณุโลก ได้มรณภาพลงด้วยโรคชราภาพ ที่โรงพยาบาลพุทธชินราช อ.เมือง จ.พิษณุโลก หลังเข้ารับการรักษาอาการอาพาธตั้งแต่ช่วงเดือนต.ค.ที่ผ่านมา สิริอายุรวม 89 ปี ศิษยานุศิษย์ต่างโศกเศร้าเสียใจเป็นอย่างมาก ซึ่งวันนี้ทางคณะกรรมวัดจะได้ตั้งศพให้พี่น้องประชาชนได้กราบสักการะสรีระสังขารที่ห้องรับรองนิติเวชโรงพยาบาลพุทธชินราช ก่อนจะมีการเคลื่อนศพกลับไปยังวัดอรัญญิกในวันพรุ่งนี้ต่อไป<br/><br/>สำหรับประวัติของพระวรญาณมุนี หรือ หลวงตาละมัย อุปสมบทตั้งแต่อายุครบ 20 ปี ที่วัดจอมทอง ต.จอมทอง อ.เมืองพิษณุโลก นามเดิมว่า แจ่ม เอมหยวก เกิดเมื่อวันที่ 6 มิถุนายน 2473 ต.บ้านกร่าง อ.เมืองพิษณุโลก ได้รับฉายาว่า “สุธมฺโม” และได้ย้ายมาจำพรรษาวัดพระศรีรัตนมหาธาตุวรมหาวิหาร (วัดใหญ่) ศึกษาเล่าเรียนพระธรรมวินัย ปริยัติธรรม จนได้นักธรรมเอกและมีความสนใจทางด้านปฏิบัติธรรมทางกรรมฐานวิปัสสนา ปลุกเสกน้ำมนต์ลงอักขระเครื่องรางของขลัง นั่งปรกโยกย้ายกระแสจิต พอร่ำเรียนวิชาอาคมสำเร็จจึงออกเดินธุดงค์ไปในป่าพื้นที่จังหวัดต่างๆ และเคยร่วมพิธีพุทธาภิเษกวัตถุมงคลต่างๆ กับเกจิชื่อดังมากมาย เช่น พระราชอุดมมงคล หรือ หลวงพ่ออุตมะ พระราชพรหมญาณ หลวงพ่อฤาษีลิงดำ หลวงปู่โง่น โสรโย ขณะที่หลวงตาละมัยเป็นพระที่มีวัตรปฏิบัติพระธรรมวินัยของสงฆ์อย่างเคร่งครัด จึงได้รับการแต่งตั้งให้ดำรงตำแหน่งผู้ช่วยเจ้าอาวาสวัดพระศรีรัตนมหาธาตุวรมหาวิหาร (วัดใหญ่) เมื่อปี 2516 และอีก 2 ปีต่อมาได้เลื่อนสมณศักดิ์เป็นพระครูประสาทธรรมวัตร</p>
      <figure>
        <img src="https://www.dailynews.co.th/admin/upload/20191108/news_mrDHFRxIEA130751_533.jpg?v=20191108173?v=6262"/>
      </figure>
    </article>
  </body>
</html>