<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/cctv-footage-of-dcp-north-monika-bhardwaj-pleading-before-the-lawyers-to-stop-violence/271761/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-08T06:54:21+00:00"/>
    <meta property="og:title" content="तीस हजारी कोर्ट में झड़प का नया वीडियो आया सामने, हाथ जोड़े खड़ी थीं DCP मोनिका भारद्वाज, लेकिन टूट पड़ी वकीलों की भीड़"/>
    <meta property="og:description" content="इस वीडियो में वकीलों की भीड़ डीसीपी (DCP) नॉर्थ मोनिका भारद्वाज और उनके साथ मौजूद पुलिसवालों के साथ बदसलूकी करती हुई नज़र आ रही है।"/>
  </head>
  <body>
    <article>
      <h1>तीस हजारी कोर्ट में झड़प का नया वीडियो आया सामने, हाथ जोड़े खड़ी थीं DCP मोनिका भारद्वाज, लेकिन टूट पड़ी वकीलों की भीड़</h1>
      <address><time datetime="2019-11-08T06:54:21+00:00">08 Nov 2019, 06:54</time> by <a rel="author">JKR Staff</a></address>
      <p>दिल्ली के तीस हजारी कोर्ट परिसर में दो नवंबर को पार्किंग को लेकर शुरू हुए विवाद के बाद वकीलों और पुलिस के बीच हुई झड़प का एक नया सनसनीखेज CCTV फुटेज सामने आया है, जो अब सोशल मीडिया पर तेजी से वायरल हो रहा हैं। इस वीडियो में वकीलों की भीड़ डीसीपी (DCP) नॉर्थ <a href="http://www.jantakareporter.com/hindi/shocking-video-of-assault-on-dcp-north-monika-bhardwaj-at-tis-hazari-court-by-a-group-of-lawyers/271706/">मोनिका भारद्वाज</a> और उनके साथ मौजूद पुलिसवालों के साथ बदसलूकी करती हुई नज़र आ रही है।</p>
      <figure>
        <img src="http://www.jantakareporter.com/wp-content/uploads/2019/11/73217025_736274590172971_7545776932231577600_n.jpg"/>
      </figure>
      <p>समाचार एजेंसी ANI ने 2 नवंबर के दिन का एक वीडियो ट्वीट किया है। इस वीडियो में डीसीपी मोनिका भारद्वाज दूर से आ रहे वकीलों के सामने हाथ जोड़ती दिख रही हैं और वह वकीलों से शांत होने की अपील करती दिख रही हैं। लेकिन वकीलों का झुंड डीसीपी मोनिका की बात नहीं सुनते और देखते ही डीसीपी के पास पहुंच जाते हैं। फिर भी डीसीपी उन्हें बात करने के लिए और हिंसा न करने के लिए आग्रह करती दिखाई देती हैं लेकिन सैकड़ों की तादाद में वकीलों का समूह उन पर टूट पड़ता है और मारपीट शुरू कर देता है।</p>
      <p>वकील मोनिका भारद्वाज और उनके सुरक्षाकर्मियों को धक्का मारते हुए पीछे की तरफ ले जाते दिखाई देते हैं। सूचना मिलने पर अन्य पुलिसवाले वहां पहुंचते हैं और कुछ वकीलों के साथ डीसीपी मोनिका को वहां से खींचकर बचा ले जाते हैं। ख़बरों के मुताबिक, इस हमले में कई पुलिसकर्मी जख्मी हो जाते हैं।</p>
      <p>बता दें कि, 2 नवंबर को हुई हिंसा का कल भी एक वीडियो सामने आया था, इसमें पुलिस अधिकारी मोनिका भारद्वाज को कुछ पुलिसकर्मी वकीलों से बचाते दिख रहे हैं।</p>
      <figure>
        <iframe data-src="https://twitter.com/ANI/status/1192661843195650048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/mukeshmukeshs/status/1192453910763433985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि, बीते दिनों दिल्ली पुलिस और वकीलों के बीच जमकर विवाद हुआ था। बता दें कि, तीस हजारी कोर्ट परिसर में शनिवार को पुलिस कर्मियों और वकीलों के बीच पार्किंग को लेकर कहासुनी हो गई थी, जोकि बाद में बड़ी हिंसा में बदल गई। इस दौरान कम से कम 20 पुलिसकर्मी और कई वकील घायल हो गए थे। कई वाहनों में तोड़फोड़ की गई या उनमें आग लगा दी गई।</p>
    </article>
  </body>
</html>