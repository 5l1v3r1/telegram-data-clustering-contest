<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hladina-orliku-kvuli-modernizaci-vytahu-klesla-o-vice-nez-6-metru/1818588?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T06:30:00+00:00"/>
    <meta property="og:title" content="Hladina Orlíku kvůli modernizaci výtahu klesla o více než 6 metrů"/>
    <meta property="og:description" content="Orlík (Písecko) - Hladina vodní nádrže Orlík v posledních týdnech klesla o více než šest metrů. Voda se tak prakticky vrátila do původního koryta Vltavy. Důvodem je modernizace lodního výtahu. Kvůli tomu Povodí Vltavy upouštělo vodu z Orlíku téměř tři týdny. Lidé nyní mohou vidět zbytky staveb, které stály původně u řeky nebo přímo na Vltavě. ČTK to řekl mluvčí Povodí Vltavy Hugo Roldán."/>
  </head>
  <body>
    <article>
      <h1>Hladina Orlíku kvůli modernizaci výtahu klesla o více než 6 metrů</h1>
      <address><time datetime="2019-11-08T06:30:00+00:00">08 Nov 2019, 06:30</time> by <a rel="author" href="http://www.ctk.cz/" target="_blank">ČTK</a></address>
      <p>Orlík (Písecko) - Hladina vodní nádrže Orlík v posledních týdnech klesla o více než šest metrů. Voda se tak prakticky vrátila do původního koryta Vltavy. Důvodem je modernizace lodního výtahu. Kvůli tomu Povodí Vltavy upouštělo vodu z Orlíku téměř tři týdny. Lidé nyní mohou vidět zbytky staveb, které stály původně u řeky nebo přímo na Vltavě. ČTK to řekl mluvčí Povodí Vltavy Hugo Roldán.</p>
      <slideshow>
        <figure>
          <img src="https://i3.cn.cz/6/1573200456_P201911080304401.jpg"/>
        </figure>
        <figure>
          <img src="https://i3.cn.cz/6/1573200417_P201911080302801.jpg"/>
        </figure>
        <figure>
          <img src="https://i3.cn.cz/6/1573200437_P201911080303601.jpg"/>
        </figure>
        <figure>
          <img src="https://i3.cn.cz/6/1573200355_P201911080301401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1637">Fotogalerie: Sucho na Orlické přehradě</a>
        </figcaption>
      </slideshow>
      <p>"Oproti normálu pro toto období je hladina Orlíku o 6,5 metru níže," uvedl. Nad vodu se tak dostaly jezy, zbytky elektrárny, nebo mosty, které v minulosti patřily k Vltavě a posledních několik desítek let zůstávaly skryty u dna nádrže. Nízká hladina Orlíku vydrží do března příštího roku.</p>
      <p>Modernizace a rekonstrukce lodního výtahu potrvá téměř tři roky a bude stát 95 milionů korun. "Ovšem na jaře příštího roku zase Orlík napustíme, aby hladina splňovala podmínky pro lodní plavbu a přes léto bylo možné přehradu využívat pro rekreaci," uvedl Roldán.</p>
      <p>Hladina v posledních dnech poklesla i na další jihočeské přehradě, v lipenské nádrži je rovněž výrazně nižší než před pár týdny. "V tomto případě se však jedná o standardní postup. Upouštěli jsme jako před každou zimou, aby bylo vše připravené na jarní tání a případný nápor vody," řekl mluvčí povodí.</p>
      <p>Orlická přehrada je největším vodním dílem v ČR. Historie výstavby přehrady začala v roce 1954 a hlavní část prací pokračovala až do roku 1961. Celkový objem vody v Orlické nádrži, která je dlouhá 68 kilometrů a zasahuje kromě Vltavy také na Otavu a Lužnici, činí 716,5 milionu metrů krychlových. Nádrž je využívána k rekreaci, vodním sportům, rybolovu a také k odběrům povrchové vody. Ve spodní části přehrady je vodní elektrárna. Hráz přehrady je 81,5 metru vysoká a její šířka je 450 metrů.</p>
    </article>
  </body>
</html>