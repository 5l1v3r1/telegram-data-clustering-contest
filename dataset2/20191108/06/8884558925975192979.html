<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/mlinotest-premocan-za-zurd"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Mlinotest premočan za Žurd?"/>
    <meta property="og:description" content="Drevi ob 20. uri bo v ajdovski dvorani Police prvi dvoboj najmočnejših ženskih rokometnih ekip na Primorskem v novi sezoni. Še neporaženi domači Mlinotest bodo skušale presenetiti gostje iz Kopra."/>
  </head>
  <body>
    <article>
      <h1>Mlinotest premočan za Žurd?</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Igor Mušič</a></address>
      <p>
        <b>Drevi ob 20. uri bo v ajdovski dvorani Police prvi dvoboj najmočnejših ženskih rokometnih ekip na Primorskem v novi sezoni. Še neporaženi domači Mlinotest bodo skušale presenetiti gostje iz Kopra.</b>
      </p>
      <figure>
        <img src="https://static.primorske.si/foto/highres/sport/718842_f253_rokomet_zurd02t-1.jpg"/>
        <figcaption>Odpor Koprčank v Ajdovščini bo v veliki meri odvisen od tega, kako razpoložena bo Kristina Petrinja (z žogo). Foto: Tomaž Primožič/FPA</figcaption>
      </figure>
      <p><b>AJDOVŠČINA</b> &gt; Izhodišča so jasna. Mlinotest, ki ima v novem prvenstvu skupaj s Krimom popoln izkupiček, pred domačim občinstvom najbrž ne bo razprodajal ugleda. Blagajna v dvorani bo sicer začela poslovati ob 19.30, cena vstopnice za odrasle pa je tri evre</p>
      <p>Zgodovina primorskih derbijev nas uči, da na takšnih tekmah kakovost posameznih igralk v obeh ekipah ni vedno odločilna. V lanski sezoni, ki so jo Ajdovke (četrte v prvenstvu) bolje zaključile kot današnje gostje iz koprskega Žurda (šeste), se je Mlinotestu prav na domačem parketu proti Koprčankam pripetil boleč pokalni spodrsljaj.</p>
      <p>Večina glavnih akterk tistega dvoboja sicer to sezono igra drugje, v poletnem prestopnem roku pa se je Mlinotest z bogatejšim proračunom izdatneje okrepil kot Žurd. Prav iz Kopra se je poleti med nekdanje soigralke v mesto burje vrnila ostrostrelka z razdalje <b>Tina Benčina</b>.</p>
      <p>Psihološko breme je vsekakor na domačinkah, ki glede na letošnje rezultate morajo zmagati. Koprčanke, ki so trenutno v prvenstvu šeste med desetimi ligaši, nimajo česa izgubiti. Poraz jim ne prinaša nič hudega, vse drugo (če se bo zgodilo) bo presežek.</p>
      <p>Ajdovski trener <b>Dean Kovšca</b> se zaveda odgovornosti pred dvobojem: “Ne smemo gledati na lestvico. Pred nami bo enako zahtevna tekma, kot je bila s Celjankami. O podcenjevanju ne sme biti govora. Moramo izkoristiti sedanje dobro izhodišče, ko branimo položaj na vrhu lestvice. Imamo dovolj igralk, ki lahko stopijo na parket s klopi in vzdržujejo ritem. “</p>
      <p>Mlinotest ima zadnje dni sicer nekaj zdravstvenih težav, a je med nosilkami igre na tem seznamu le Tina Benčina z bolečo ramo. Ajdovke sicer krasi čvrsta obramba z izkušeno rusko vratarko <b>Aleksandro Petruhino</b> (Celjankam je ubranila enajst strelov), v napadu pa so nevarne z vseh položajev. Kar šest Ajdovk je trenutno med 20 najboljšimi strelkami v državnem prvenstvu. Izstopata letošnji okrepitvi, <b>Nataša</b><b>Janković Rustja</b> in <b>Dominika Mrmolja</b>, ob njima pa še reprezentantka<b> Maja Svetik</b> ter specialistka za protinapade <b>Nuša Fegic</b>.</p>
      <p>Žurd prihaja v Ajdovščino po hudem porazu z Žalčankami. Če so Koprčanke to prebolele in izkušnjo preobrazile v bojevitost, bi lahko bile s svojo prvo postavo nevarne. Pomlajena hitra koprska zasedba je na poti do štirih zmag že pokazala več dobrih trenutkov.</p>
      <p>Veliko obetata mladinski državni reprezentantki <b>Zana Kadić</b> in <b>Nika Hilj</b>, mreže pa redno tresejo še izkušenejše <b>Eva Zorko</b>, <b>Kristina Petrinja</b>, <b>Karin Vatovec</b> in <b>Valentina Panger</b>. Mladost in izkušnje tudi letos uspešno povezuje trener <b>Stojan Petrinja</b>.</p>
      <figure>
        <img src="https://static.primorske.si/foto/highres/sport/718842_f253_rokomet_zurd04t-1.jpg"/>
        <figcaption>Odpor Koprčank v Ajdovščini bo v veliki meri odvisen od tega, kako razpoložena bo Kristina Petrinja (z žogo). Foto: Tomaž Primožič/FPA</figcaption>
      </figure>
    </article>
  </body>
</html>