<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/bellingcat-vstanovyv-mistse-prozhyvannya-ta-nove-im-ya-vatazhka-bojovykiv-bezlera/"/>
    <meta property="og:site_name" content="Рубрика"/>
    <meta property="article:published_time" content="2019-11-08T06:19:46+00:00"/>
    <meta property="og:title" content="Bellingcat встановив місце проживання та нове ім'я ватажка бойовиків Безлера"/>
    <meta property="og:description" content="Міжнародна незалежна слідча група Bellingcat оприлюднила деталі розслідування, за результатами якого було встановлено вигадані прізвища Ігоря Безлера та Олега Іваннікова за виданими їм у Росії паспортами, серії яких мають послідовну нумерацію. Про це йдеться на сайті Bellingcat в матеріалі «Як Росія видає підроблені паспорти своїм оперативникам в Україні». «Безлер – лише один із багатьох російських […]"/>
  </head>
  <body>
    <article>
      <h1>Bellingcat встановив місце проживання та нове ім'я ватажка бойовиків Безлера</h1>
      <address><time datetime="2019-11-08T06:19:46+00:00">08 Nov 2019, 06:19</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/Bezler-620x360.jpg"/>
      </figure>
      <p>
        <b>
          <b>Міжнародна незалежна слідча група Bellingcat оприлюднила деталі розслідування, за результатами якого було встановлено вигадані прізвища Ігоря Безлера та Олега Іваннікова за виданими їм у Росії паспортами, серії яких мають послідовну нумерацію.</b>
        </b>
      </p>
      <p>Про це йдеться на сайті <a href="https://www.bellingcat.com/news/uk-and-europe/2019/11/07/how-russia-issues-fake-passports-to-its-operatives-in-ukraine/">Bellingcat</a> в матеріалі «Як Росія видає підроблені паспорти своїм оперативникам в Україні».</p>
      <p>«Безлер – лише один із багатьох російських оперативних працівників, яким російські спецслужби передавали підроблені паспорти під час роботи в Україні. Використовуючи злиті російські бази даних, лише за декількома основними біографічними деталями можлива розкрити підроблену особу оперативника, як це спостерігається з іншим представником ГРУ – Олегом Іваніковим (“Андрій Лаптєв”)», – йдеться у матеріалі.</p>
      <p>Розслідувачі Bellingcat з’ясували, що Безлеру було видано внутрішній російський паспорт під прізвищем Береговий, з усіма даними (дата народження, ім’я/по батькові) такими ж, як і у справжньої людини, що мешкає в Сімферополі.</p>
      <p>«Безлер/Береговий використовував цей паспорт для подорожей по Росії та Україні, як це було виявлено у онлайн-базах даних, що є у вільному доступі, і які показують активність російських авіаперельотів у 2014 році», – вказують розслідувачі.</p>
      <p>Вони надають алгоритм розшифровування серій російських паспортів (місце та рік видачі, серійний номер) та доводять, що паспорт “Берегового” (номер 4513078492) видав московський офіс, форма паспорта була надрукована у 2013 році, а сам паспорт був виданий або в 2013, або в 2014 році.</p>
      <p>Паспорт «Лаптєва» має номер 4513078464 та відрізняється від паспорта «Берегового» лише двома останніми цифрами. Про підробку паспортів також свідчить і той факт, що в базі даних платників податків РФ немає ідентифікаційних номерів осіб з такими паспортами.</p>
      <p>У Bellingcat також вказують, що раніше подібним чином було виявлено, що ГРУ видавало паспорти бійцям приватної військової компанії «Вагнер». Документи були видані в тому ж “паспортному районі”, а останні цифри серії паспортів були порядково досить близькі одні до одних, що свідчить про те, що вони були підроблені в один і той самий час.</p>
      <p>Зазначимо, бойовик Ігор Безлер звинувачується в умисному вбивстві активістів Ігоря Дяківського, Юрія Поправка, Володимира Рибака, він перебуває у розшуку, оголошеному ГПУ. Офіцер ГРУ Олег Іванніков підозрюється у причетності до збиття літака рейсу MH17 на сході України в 2014 році.</p>
    </article>
  </body>
</html>