<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196641/kamia-alli-anavoli-o-logos-pia-sti-froyra-tis-voylis-to-paraskinio-stin-epitropi-gia-ti-novartis"/>
    <meta property="og:site_name" content="CNN.gr"/>
    <meta property="article:published_time" content="2019-11-08T06:13:50+00:00"/>
    <meta property="og:title" content="Το παρασκήνιο στην επιτροπή για τη Novartis: Καμία άλλη αναβολή - Ο λόγος πια στη φρουρά της Βουλής"/>
    <meta property="og:description" content="Σε καμία νέα αναβολή της επιτροπής της βουλής για την διερεύνηση της υπόθεσης της Novartis δεν προτίθεται να συναινέσει η κυβερνητική πλειοψηφία και για αυτό..."/>
  </head>
  <body>
    <article>
      <h1>Το παρασκήνιο στην επιτροπή για τη Novartis: Καμία άλλη αναβολή - Ο λόγος πια στη φρουρά της Βουλής</h1>
      <h2>Σε καμία νέα αναβολή της επιτροπής της βουλής για την διερεύνηση της υπόθεσης της Novartis δεν προτίθεται να συναινέσει η κυβερνητική πλειοψηφία και για αυτό το λόγο οι βουλευτές της Νέας Δημοκρατίας δεν θα κάνουν, όπως λένε, το χατίρι στον ΣΥΡΙΖΑ. Την επόμενη φορά – κατά πάσα πιθανότητα την ερχόμενη Τρίτη – που θα επιχειρήσει εκ νέου η επιτροπή να συνεδριάσει, θα λάβουν μέτρα ώστε να μην μπουν στην αίθουσα Πολάκης και Τζανακόπουλος που εξαιρέθηκαν από την όλη διαδικασία. </h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 08:13 , 08 November 2019 - 08:23</p>
      <p>«Δεν μπορούμε άλλο να <b>αυτοεξευτελίζεται η επιτροπή με συνεχείς αναβολές</b>» λένε οι περισσότεροι από τα τους βουλευτές της συμπολίτευσης και για αυτό το λόγο συντείνουν στην ίδια άποψη: Θα πράξουμε ό,τι προβλέπεται από τον κανονισμό της βουλής και θα κληθούν οι υπάλληλοι του κοινοβουλίου να εφαρμόσουν τα μέτρα που προβλέπονται. Σε μια τέτοια περίπτωση θεωρείται βέβαιο ότι ο <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>θα αντιδράσει έντονα και δεν αποκλείεται να κινητοποιήσει βουλευτές του, έτσι ώστε εκείνη την ώρα να βρίσκονται έξω από την αίθουσα της βουλής διαμαρτυρόμενοι για την απόφαση.</p>
      <p>Η κυβερνητική πλειοψηφία θεωρεί πως η αξιωματική αντιπολίτευση δεν θέλει επί της ουσίας να προχωρήσει η έρευνα σε βάθος για την Novartis και για το κατά πόσο ο Δημ. Παπαγγελόπουλος εμπλέκεται ή όχι στην υπόθεση. Άλλωστε, σε μια κίνηση αντεπίθεσης ο Δημήτρης Τσοβόλας, συνήγορος του πρώην αναπληρωτή υπουργού Δικαιοσύνης, <a href="https://www.cnn.gr/news/politiki/story/196555/sti-voyli-o-synigoros-toy-dimitri-papaggelopoyloy-dimitris-tsovolas"><b>ζήτησε την εξαίρεση τεσσάρων βουλευτών</b></a> (τριών από τη ΝΔ και ενός από το ΚΙΝΑΛ) σε μια προσπάθεια, όπως πιστεύει η κυβερνητική παράταξη, να καθυστερήσει περεταίρω η έρευνα μιας και δίπλα από την αίθουσα που γινόταν η «μάχη» ανάμεσα σε ΝΔ και ΣΥΡΙΖΑ βρισκόταν ο πάλαι ποτέ ισχυρός άνδρας της Novartis κ. Κ. Φρουζής που περίμενε να ξεκινήσει η επιτροπή για να καταθέσει. Κάτι τέτοιο όμως κατέστη αδύνατο για άλλη μια φορά.</p>
      <p>
        <b>
          <a href="https://www.cnn.gr/news/politiki/story/196582/se-adiexodo-i-proanakritiki-gia-ti-novartis-ta-senaria-gia-ti-synedriasi">Σε αδιέξοδο η προανακριτική για τη Novartis – Τα σενάρια για τη συνεδρίαση</a>
        </b>
      </p>
      <p>Οι διάλογοι που διημείφθησαν μεταξύ των διαφόρων βουλευτών της ΝΔ και του ΣΥΡΙΖΑ σίγουρα δεν τιμούν κανέναν κι αυτό το έχουν καταλάβει μερικοί εκ των μελών της επιτροπής. Γι'αυτό και θέλουν να μην υπάρξει νέα αναβολή που να ενισχύει την ισχυρή πεποίθηση των πολιτών πως αυτό που επιζητείται από την προανακριτική επιτροπή της βουλής <b>δεν είναι η διερεύνηση αλλά η συσκότιση της υπόθεσης</b>.</p>
      <p>Από την άλλη, ο ΣΥΡΙΖΑ επιθυμεί, όπως αναφέρουν στελέχη της κυβέρνησης, να επιδείξει<b> ισχυρά αντανακλαστικά μέσω των δύο πρώην υπουργών</b> που στόχο έχουν να γεφυρώσουν τις διαφορές σε ό,τι έχει να κάνει με τη λεγόμενη διεύρυνση του κόμματος, με την όλη προσπάθεια που γίνεται να στοχεύει στη συσπείρωση της Κ.Ο. Δεν είναι τυχαίο, άλλωστε, ότι την επόμενη φορά που θα συσταθεί σε σώμα η προανακριτική επιτροπή για να συνεδριάσει, έξω από την αίθουσα του κοινοβουλίου δεν αποκλείεται να συγκεντρωθούν <b>και άλλοι βουλευτές για να δημιουργηθεί κλίμα συμπαράστασης και διαμαρτυρίας</b> κατά της απόφασης εξαίρεσης των δύο βουλευτών.</p>
      <p>Εκείνο, πάντως, που σημείωσαν αρκετοί μέσα στην αίθουσα, ήταν πως, σε σχέση με άλλες φορές, στη χθεσινή συνεδρίαση ο πρώην αναπληρωτής υπουργός υγείας, Παύλος Πολάκης ήταν σαφώς πιο χαμηλών τόνων. Δεν μίλησε σχεδόν καθόλου, παρά μόνο στο τέλος της συνεδρίασης, όταν είπε πως θα είναι και πάλι παρών την επόμενη φορά. Ανάλογη ήταν και η αντίδραση του κ. Τζανακόπουλου, γι'αυτό και το μεγαλύτερο βάρος επωμίστηκε η πρώην υπουργός, <a href="https://www.cnn.gr/eidhseis/tag/1855/olga-gerovasili"><b>Όλγα Γεροβασίλη</b></a> που έκανε τις διαπραγματεύσεις με τα στελέχη της πλειοψηφίας.</p>
      <p>Το παιχνίδι που παίζεται στην ουσία είναι ποιος τελικά από τους δύο θα πάρει το «μουτζούρη». Αν, δηλαδή, ευθύνεται η Νέα Δημοκρατία για το ότι δεν συνέρχεται η επιτροπή για να συνεδριάσει εξαιτίας της απόφασης εξαίρεσης των δύο υπουργών του ΣΥΡΙΖΑ ή αν ευθύνεται το κόμμα της αξιωματικής αντιπολίτευσης για τη στάση που κρατά και που στόχο έχει να αναδείξει σε μείζον θέμα και σε επίπεδο αρχηγών την όλη αντιπαράθεση. Ώστε να λάβει γενικότερα χαρακτηριστικά σύγκρουσης με φόντο, βεβαίως, και το <a href="https://www.cnn.gr/eidhseis/tag/496/prosfgiko"><b>προσφυγικό</b></a> αφού στον τομέα της οικονομίας ο ΣΥΡΙΖΑ διαπιστώνει ότι δεν μπορεί να το «παλέψει» και τόσο, λόγω των μέτρων που ανακοινώθηκαν αλλά και λόγω του νέου φορολογικού νομοσχεδίου που προβλέπει, μεταξύ άλλων, μειώσεις στις φορολογικές κλίμακες αλλά και νέες δυνατότητες εξόφλησης δανείων και χρεών.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196673/adeiase-ton-kyranaki-gia-to-mparmpekioy-o-koymoytsakos">«Άδειασε» τον Κυρανάκη για το μπάρμπεκιου ο Κουμουτσάκος</a>
        </li>
        <li>
          <a href="https://www.cnn.gr/news/politiki/story/196626/kinal-o-syriza-kanei-ta-panta-gia-na-min-apokalyfthei-i-politiki-skeyoria">ΚΙΝΑΛ: Ο ΣΥΡΙΖΑ κάνει τα πάντα για να μην αποκαλυφθεί η πολιτική σκευωρία</a>
        </li>
        <li>
          <a href="https://www.cnn.gr/news/politiki/story/196618/tzanakopoylos-h-anavoli-tis-synedriasis-einai-apokleistiki-eythyni-tis-nd-kai-toy-mpoyga">Τζανακόπουλος: Η αναβολή της συνεδρίασης είναι αποκλειστική ευθύνη της ΝΔ και του Μπούγα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/71991/skandalo-novartis">ΣΚΑΝΔΑΛΟ NOVARTIS</a>
        </li>
        <li>
          <a href="https://www.cnn.gr/eidhseis/tag/72085/proanakritikh-epitroph-gia-novartis">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ NOVARTIS</a>
        </li>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
        <li>
          <a href="https://www.cnn.gr/eidhseis/tag/44597/tzanakopoylos">ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196697/snapshot/2573272.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196689/snapshot/monastiraki.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196699/snapshot/2746309.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196698/snapshot/trapeza.jpg"/>
      </figure>
    </article>
  </body>
</html>