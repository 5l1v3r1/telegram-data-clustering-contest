<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-lovak-ronaldoja-az-uj-magyar-csodaparipa/186127"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T06:30:00+00:00"/>
    <meta property="og:title" content="A lovak Ronaldója az új magyar csodaparipa"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A lovak Ronaldója az új magyar csodaparipa</mark>
      </h1>
      <address><time datetime="2019-11-08T06:30:00+00:00">08 Nov 2019, 06:30</time> by <a rel="author">R. K.</a></address>
      <p>
        <b>Sokra hivatott, de nem könnyű Nanchóval, az új magyar csodalóval. Hatalmas egója van, sokszor már most celebként viselkedik. </b>
        <b>Sokra hivatott, de nem könnyű Nanchóval, az új magyar csodalóval. Hatalmas egója van, sokszor már most celebként viselkedik.</b>
      </p>
      <p>Otthonában fogadta tegnap a Borsot Magyarország friss büszkesége, Nancho, akit a legújabb csodalóként tartanak számon. Ő lehet a világhírű Overdose (2005–2015) örököse. A négyéves angol telivér egy felsőpakonyi (Pest megye) lovardában lakik, illetve naponta edz, készül a következő versenyére.</p>
      <p>De Nanchónak már most sikerült az, ami Overdose-nak soha. Megnyert ugyanis egy elit, G1-es versenyt a délnyugat-németországi Baden-Badenben, egy 2400 méteres futamon.</p>
      <p>– Ez olyan, mintha fociban a Bajnokok Ligájában győzedelmeskedett volna – érzékelteti a Borsnak a Kincsem Park ügyvezetője, Pécsi István. Nancho anno 9000 eurót (3 millió forintot) ért, most már 1 millió euróra, azaz 330 millió forintra becsülik a piaci értékét. Na, de milyen jellem egy ilyen drága ló?</p>
      <figure>
        <img src="http://media.borsonline.hu/cikk/20/191690/big-lead/650x360/2017019_a1-kincsem-park-facebook.jpg"/>
        <figcaption>Olyan, mintha tudná: ő olyan a lovak közt, mint a focisták közt Cristiano Ronaldo © Kincsem Park Facebook</figcaption>
      </figure>
      <p>– Nagyon nehezen kezelhető, problémás természete van. Szeret, úgymond, küzdeni vagy flegmázni, ahogy tetszik – jellemzi Maronka Gábor, aki idomárként szinte mindennap ott van Nancho mellett. – Ha például jobbra akarom vinni, akkor sokszor balra megy. Egoista, önfejű, magának való, nem kérdés! Persze azért bepózol, ha fotózzák, mintha csak tudná. Olyan, mint a fociban Cristiano Ronaldo. Mintha tisztában lenne vele, hogy a szakmában, mármint a lovak között hol van a helye. Tudja magáról, hogy jó, ez nem kérdés. Volt szerencsém Over­dose-t is megülni, ő hozzá képest egy kezesbárány volt.</p>
      <p>Az új csodaló minden napja korán reggel indul. Hatkor ébresztik, kitrágyázzák, lepucolják. Közelről tapasztaltuk: olyan illata van, mintha parfümmel fújták volna be. Egyébként lélegzetelállítóan gyönyörű: színtiszta izom, és kecses a maga 550 kilójával. Általában szénát, zabot és különböző tápokat eszik, plusz vitaminokat, fehérjéket, amiket annak rendje és módja szerint napszakonként beállítva kap.</p>
      <p>– A kezdetekben még nehezebb volt vele, ma már nem dob le senkit. Természetesen van munkalovasa, aki tavaly december óta mindennap foglalkozik vele – mondja Maronka Gábor. – Fokozatosan kell vele dolgozni: először sétálás van, majd ügetés, aztán jöhet a vágta. A légzésre, azaz a tüdőmunkára komoly figyelmet fordítunk, olyan ez, mint a futóknál.</p>
      <p>Nancho a próbafutamoknál egy felvezető lovat tűr meg maga előtt, különben bestresszel. És akár hatvannal is tud vágtázni, pedig nem is sprinter.</p>
      <p>
        <a href="http://www.borsonline.hu/velemeny/kisfiam/186129">Jegyzet is született a cikkhez.</a>
      </p>
    </article>
  </body>
</html>