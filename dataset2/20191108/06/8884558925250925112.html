<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/vojska-z-vec-pooblastili"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Vojska z več pooblastili?"/>
    <meta property="og:description" content="Na ministrstvu za notranje zadeve in policijo zagotavljajo, da je policija pri obvladovanju nelegalnih migracij učinkovita. Za zdaj ni potrebe po dodelitvi dodatnih pooblastil vojakom na meji, čeprav se, kot je na seji parlamentarnega odbora za notranjo politiko povedala generalna direktorica policije Tatjana Bobnar, pripravljajo tudi na to možnost."/>
  </head>
  <body>
    <article>
      <h1>Vojska z več pooblastili?</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Sta, Silva Križman</a></address>
      <p>
        <b>Na ministrstvu za notranje zadeve in policijo zagotavljajo, da je policija pri obvladovanju nelegalnih migracij učinkovita. Za zdaj ni potrebe po dodelitvi dodatnih pooblastil vojakom na meji, čeprav se, kot je na seji parlamentarnega odbora za notranjo politiko povedala generalna direktorica policije Tatjana Bobnar, pripravljajo tudi na to možnost.</b>
      </p>
      <figure>
        <img src="https://static.primorske.si/foto/highres/politika/718851_257-meja.jpg"/>
        <figcaption>Policija migracije obvladuje, vendar skrbno spremlja tudi mednarodno dogajanje. Foto: Danijel Cek</figcaption>
      </figure>
      <p><b>LJUBLJANA</b> &gt; Do konca oktobra je policija zabeležila 13.832 nezakonitih prehodov meje, 69 odstotkov več kot lani v enakem obdobju. Večino nezakonitih migrantov, 9442, so vrnili sosednjim državam, največ Hrvaški. Po besedah državnega sekretarja <b>Sandija Čurina</b> je bilo izraženih nekaj več kot 4000 prošenj za mednarodno zaščito, kar predstavlja 11,3-odstotni porast.</p>
      <p>Vrhunec nelegalnih prehodov so zaznali avgusta, sledil je upad, zaradi vremenskih razmer pa ne pričakujejo bistvenega povečanja trenda. Generalna direktorica policije <b>Tatjana Bobnar</b> je povedala, da tveganje glede na mednarodne razmere ostaja, zato policija ves čas spremlja informacije.</p>
      <p>Čurin je izpostavil, da je večina nezakonitih migracij v domeni organiziranih kriminalnih združb. Letos so zaznali 277 tovrstnih primerov in prijeli 395 tihotapcev. Bobnarjeva pa je povedala, da policija zelo sistemsko preiskuje organizirano kriminaliteto.</p>
      <p>Oba sta poudarila, da je učinkovitost dela policije na visoki ravni. Policija v varovanje meje usmerja svoje kadrovske vire in tehnično opremo glede na aktualne razmere. Tako so povečali število policistov, nabavili tehnično opremo (drone, lovske kamere) in nadaljujejo s postavljanjem začasnih tehničnih ovir.</p>
      <p>Bobnarjeva je napovedala, da bodo nabavili še dodatne drone, saj so se izkazali kot zelo učinkoviti, policiste na terenu pa bodo usposobili, da jih bodo znali uporabljati. Poleg tega policija nabavlja še drugo opremo, kot so detektorji srčnega utripa v vozilih, termovizije, kamere in endoskopi za pregled vozil.</p>
      <p>V varovanje meje je vključena tudi Slovenska vojska z do 150 vojaki dnevno. Ob tem tako Čurin kot Bobnarjeva zagotavljata, da za zdaj ni potrebe, da bi vojakom na meji dodelili dodatna pooblastila. O tej možnosti, kot je povedala Bobnarjeva, sicer razmišljajo in se nanjo pripravljajo, vojaki pa se tudi že usposabljajo.</p>
      <p>Z delom pa bodo nadaljevale tudi mešane policijske patrulje ob slovensko-italijanski meji, njihovo število pa bodo povečali.</p>
    </article>
  </body>
</html>