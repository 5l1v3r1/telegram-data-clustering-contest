<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/cedre-so-padle-z-razlogom"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Cedre so padle z razlogom"/>
    <meta property="og:description" content="Ob obnovi stavbe nekdanje srednje tehniške šole tik nad severno obvoznico so izvajalci posekali štiri velike cedre, kar je razburilo nekatere domačine. V Univerzi na Primorskem, ki je investitorka prenove, pojasnjujejo, da so jih odstranili po navodilih stroke, po koncu posegov pa nameravajo zasaditi nova drevesa."/>
  </head>
  <body>
    <article>
      <h1>Cedre so padle z razlogom</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Nataša Hlaj</a></address>
      <p>
        <b>Ob obnovi stavbe nekdanje srednje tehniške šole tik nad severno obvoznico so izvajalci posekali štiri velike cedre, kar je razburilo nekatere domačine. V Univerzi na Primorskem, ki je investitorka prenove, pojasnjujejo, da so jih odstranili po navodilih stroke, po koncu posegov pa nameravajo zasaditi nova drevesa.</b>
      </p>
      <figure>
        <img src="https://static.primorske.si/foto/highres/istra/718845_257_-_kovin_2.jpg"/>
        <figcaption>V Univerzi na Primorskem zagotavljajo, da bodo po obnovi stavbe tja zasadili nova avtohtona drevesa.  Foto: Nataša Hlaj</figcaption>
      </figure>
      <p><b>KOPER</b> &gt; Stavba nekdanje kovinarske šole v središču Kopra je prazna od novembra leta 2010, ko so se dijaki in profesorji preselili v nove prostore v bližini hipermarketa Mercator v Olmu. Pet let kasneje je vlada brezplačno prenesla lastništvo šolske stavbe, delavnic, telovadnice in del skupnega dvorišča na Univerzo na Primorskem.</p>
      <p>Ta je zdaj 4,7 milijona evrov vredno prenovo dotrajanih prostorov zaupala podjetju Makro 5 gradnje. Trenutno na objektu izvajajo gradbeno-obrtniška dela, v bližnji telovadnici pa investicijsko-vzdrževalna dela. Predviden zaključek del je v drugi polovici prihodnjega leta. V Univerzi na Primorskem so se sicer obnove hoteli lotiti že februarja, a so jim takrat načrte prekrižale previsoke ponudbe izvajalcev, ki so se prijavili na razpis.</p>
      <blockquote>4,7<br/>milijona evrov bo stala prenova stare kovinarske šole v Kopru</blockquote>
      <p>Obnovljene prostore bodo namenili Fakulteti za management in Pedagoški fakulteti. V prenovljenih prostorih bosta članici univerze pridobili približno 2600 kvadratnih metrov površin za predavalnice, seminarske sobe, laboratorije, kabinete, pisarne za administracijo, arhiv, knjižnico, sejno sobo in druge prostore za izobraževalno dejavnost.</p>
      <p>V notranjosti bodo morali prilagoditi prostore potrebam fakultete, zamenjati stavbno pohištvo, prenoviti ogrevalni sistem in električne napeljave, vzpostaviti optične povezave, izboljšati izolacijo, zamenjati talne obloge in keramiko ter poskrbeti za druge vzdrževalne posege. Telovadnico bodo uporabljali tako študentje Pedagoške fakultete kot otroci bližnje Osnovne šole Pier Paolo Vergerio il Vecchio in vrtca Delfino Blu.</p>
      <p>Vodja službe za podobo Univerze na Primorskem <b>Mirella Baruca</b> pojasnjuje, da so odločitvi o odstranitvi štirih ceder po navodilih stroke botrovali velikost, starost, razraslost in vraščenost korenin ter usmerjenost in velikost krošenj.</p>
      <p>“Verjetnost, da bi se lahko ob neurju ali burji drevesa zlomila, padla in s tem poškodovala stavbo stare kovinarske šole, arheološko zaščiteno obzidje ali javno omrežje, pri čemer bi bila odgovornost za negospodarno ravnanje na naši strani, je bila prevelika,” pravi Baruca. Napoveduje, da bodo, kot je to že zapisano v projektni dokumentaciji, na lokaciji zasadili nova avtohtona drevesa.</p>
      <figure>
        <img src="https://static.primorske.si/foto/highres/istra/718845_img_5044.jpg"/>
        <figcaption>Še pred kakšnim mesecem so za staro kovinarsko šolo rasle štiri velike cedre. Foto: Biljana Pavlović</figcaption>
      </figure>
    </article>
  </body>
</html>