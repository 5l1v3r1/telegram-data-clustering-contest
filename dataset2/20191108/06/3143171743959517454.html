<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/concerto-di-michel-dalberto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T06:50:40+00:00"/>
    <meta property="og:title" content="Concerto di Michel Dalberto"/>
    <meta property="og:description" content="Il pianista Michel Dalberto﻿ sarà protagonista del concerto di Domenica 10 novembre 2019, alle ore 18, al Palacultura Antonello"/>
  </head>
  <body>
    <article>
      <h1>Concerto di Michel Dalberto</h1>
      <address><time datetime="2019-11-08T06:50:40+00:00">08 Nov 2019, 06:50</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p><b>Michel Dalberto</b>, uno dei principali pianisti della nostra epoca, sarà protagonista del concerto di <b>Domenica 10 novembre 2019, alle ore 18, al Palacultura Antonello</b> per la <b>99ª Stagione della Filarmonica Laudamo </b>di Messina.</p>
      <p>Definito dal quotidiano Le Monde <i>“il più grande pianista francese dai tempi di Cortot, e forse quello a lui più vicino…” </i>, <b>Michel Dalberto</b> nato a Parigi nel 1955 in una famiglia del Delfinato francese d’origini piemontesi, si è affermato sulla scena musicale internazionale vincendo nel 1975 il Primo Premio ai concorsi Clara Haskil, Mozart a Salisburgo ed al concorso di Leeds nel 1978.</p>
      <p>Allievo del grande maestro Vlado Perlemuter al Conservatorio di Parigi, ’artista è l’unico pianista vivente ad aver inciso tutta l’opera pianista di Schubert, della quale è uno degli intepreti più apprezzati, così come delle opere di Mozart, di cui ha eseguito tutti i concerti per pianoforte. Fin dagli inizi della sua carriera, Dalberto è stato invitato a esibirsi con prestigiose orchestre e con direttori quali Erich Leinsdorf (Orchestre de Paris ), Wolfgang Sawallisch (Orchestre de la Suisse Romande), Charles Dutoit ( Orchestra National de France) , Sir Colin Davis (Orchestra del Concertegebouw ),Yuri Temirkanov (Orchestra di S.Cecilia), Daniele Gatti.</p>
      <p>E’ stato ospite dei Festival di Lucerna, Aix-en-Provence, Vienna, Edimburgo, Schleswig-Holstein, Firenze, La Roque d’Antheron. Artista molto apprezzato anche in Italia, ha suonato per le più famose società di concerti: S. Cecilia, Società del Quartetto e Serate Musicali di Milano, Unione Musicale di Torino, Maggio Musicale di Firenze, Teatro La Fenice, Teatro Comunale di Bologna, Teatro San Carlo, Orchestra della RAI di Torino.<br/>Camerista assai richiesto, Dalberto collabora con il violinista Boris Belkin, il violista Yuri Bashmet, Renaud et Gautier Capuçon, i cellisti Truls Mork e Lyn Harrell, i cantanti Barbara Hendricks, Jessy Norman, Nathalie Stutzman e Stephan Genz. Con la casa discografica francese Aparté ha recentemente iniziato a registrare dal vivo un ciclo dedicato alle opere di  Debussy, Fauré, Franck.</p>
      <p>Il primo progetto, dedicato  interamente a Debussy, è stato registrato e filmato al Teatro Bibiena di Mantova nel Maggio 2015, premiato con  il Diapason  D’Or. Il prossimo autore ad essere inciso sarà Fauré. La sua ampia discografia, realizzata per Erato, Denon e EMI, ha ottenuto i più alti riconoscimenti: Grand Prix du Disque, Grand Prix de l‘Académie Charles-Cros, Choc de la Musique, ffff di Télérama. Professore al Conservatorio di Parigi dal 2011, l’artista ha insegnato all’Accademia Pianistica di Imola e tiene numerose “masterclass” in Germania, Inghilterra, Giappone, Corea, Cina, Stati Uniti. Michel Dalberto è stato per quindici anni Direttore Artistico dell’Accademia Festival a Les Arcs (Savoia). Dal 1991 al 2009 è stato inoltre Presidente della giuria del Concorso Clara Haskil di Vevey (Svizzera), dov’è attualmente membro del Comitato organizzativo e nel 1996 è stato nominato dal Governo Francese Cavaliere de l’Ordre National du Mérite.</p>
    </article>
  </body>
</html>