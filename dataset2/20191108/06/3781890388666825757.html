<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740626"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T06:45:00+00:00"/>
    <meta property="og:title" content="ชี้หมีในกระทงไม่ใช่'รีลัคคุมะ' ซ้ำถูกเลิกสัญญาไร้สิทธิจับ"/>
    <meta property="og:description" content="ตัวแทนลิขสิทธิ์ญี่ปุ่นพบ ‘รองผบ.ตร.’ ยันกระทงเด็ก 15 ไม่ใช่ ‘รีลัคคุมะ’ และบริษัทที่ 'ประจักษ์' ใช้ชื่อจับกุม ถูกยกเลิกสัญญาไปแล้ว ไม่มีอำนาจจับ-ปรับ-เรียกค่าเสียหาย ตร.เตรียมเรียกสอบแจงส่วนแบ่งค่าปรับถึงใครบ้าง"/>
  </head>
  <body>
    <article>
      <h1>ชี้หมีในกระทงไม่ใช่'รีลัคคุมะ' ซ้ำถูกเลิกสัญญาไร้สิทธิจับ</h1>
      <address>
        <time datetime="2019-11-08T06:45:00+00:00">08 Nov 2019, 06:45</time>
      </address>
      <p>
        <b>ตัวแทนลิขสิทธิ์ญี่ปุ่นพบ ‘รองผบ.ตร.’ ยันกระทงเด็ก 15 ไม่ใช่ ‘รีลัคคุมะ’ และบริษัทที่ "ประจักษ์" ใช้ชื่อจับกุม ถูกยกเลิกสัญญาไปแล้ว ไม่มีอำนาจจับ-ปรับ-เรียกค่าเสียหาย ตร.เตรียมเรียกสอบแจงส่วนแบ่งค่าปรับถึงใครบ้าง</b>
      </p>
      <p>เมื่อวันที่ 8 พ.ย. ที่สำนักงานตำรวจแห่งชาติ (ตร.) พล.ต.อ.วิระชัย ทรงเมตตา รอง ผบ.ตร. นำเอกสารหลักฐานมาชี้แจงต่อสื่อมวลชน หลังตัวแทนบริษัท ที.เอ.ซี. คอนซูเมอร์ จำกัด (มหาชน) ซึ่งเป็นตัวแทนลิขสิทธิ์แต่เพียงผู้เดียวของบริษัท ซาน-เอ็กซ์ จำกัด ประเทศญี่ปุ่น เข้าพบหารือ โดยยืนยันว่ากระทงของเด็กอายุ 15 ปี ไม่เข้าข่ายละเมิดลิขสิทธิ์ เนื่องจากตรวจสอบแล้วกระทงดังกล่าวมีรูปทรงใบหน้า ใบหู ไม่มีความเหมือนหรือคล้ายตัวการ์ตูน ‘รีลัคคุมะ’ ซึ่งเป็นลิขสิทธิ์ของบริษัท ซาน-เอ็กซ์ แต่อย่างใด อีกทั้งขั้นตอนการดำเนินการของบริษัท ที.เอ.ซี. ก่อนที่มีการจับกุมใคร หากได้รับแจ้งมีการละเมิดลิขสิทธิ์จะตรวจสอบว่ามีการละเมิดจริงหรือไม่ หากมีจริงจะออกจดหมายเตือนก่อนถึง 2 ครั้ง ให้หยุดการกระทำผิด หากไม่มีการแก้ไขจึงจะส่งตัวแทนดำเนินการตามกฎหมาย ซึ่งจะไม่เหมือนกับเหตุการณ์ที่เกิดขึ้นตามที่ปรากฏในข่าว<br/><br/>ส่วนกรณีนายประจักษ์ โพธิผล ซึ่งอ้างเป็นตัวแทนบริษัท บริษัทเวอริเซ็ค จำกัด ที่อ้างเป็นตัวแทนลิขสิทธิ์ของบริษัท ซาน-เอ็กซ์ ยืนยันว่ามีอำนาจในการปราบปรามนั้น พล.ต.อ.วิระชัย กล่าวว่า บริษัท ซาน-เอ็กซ์ จำกัด ระบุเป็นเอกสารชี้แจงว่า บริษัทเวอริเซ็ค จำกัด ถูกยกเลิกสัญญาไปแล้ว ไม่มีอำนาจไปจับ ปรับ เรียกค่าเสียหาย ทั้งนี้จะเข้าข่ายกรรโชกทรัพย์หรือแจ้งความเท็จหรือไม่ ยังไม่สามารถระบุได้ ต้องรอการสืบสวนรวบรวมพยานหลักฐานทั้งหมดก่อน และจะเรียกนายประจักษ์ รวมถึงผู้บริหารของบริษัทเวอริเซ็ค มาสอบสวน รวมถึงตรวจสอบขบวนการทั้งหมดว่านายประจักษ์ได้แบ่งเงินค่าปรับให้ใครบ้าง ทั้งนี้ตนได้มอบหมายให้พนักงานสอบสวน สภ.เมืองนครราชสีมา เป็นเจ้าของสำนวนดังกล่าว</p>
      <figure>
        <img src="https://www.dailynews.co.th/admin/upload/20191108/news_wsIMROZtPl133822_533.jpg?v=20191109056?v=6042"/>
      </figure>
      <p>ทั้งนี้เมื่อตรวจสอบแล้วเด็ก 15 ไม่ได้ทำผิด การเสียค่าปรับไปก่อนหน้านี้ เมื่อการกระทำใดที่ไม่ชอบด้วยกฎหมายทำให้เยาวชนต้องจ่ายเงินค่าชดใช้ในการละเมิดลิขสิทธิ์ ทั้งๆ ที่ไม่ได้ละเมิดลิขสิทธิ์เป็นลาภมิควรได้ ที่คนได้ไปต้องเอามาคืน แต่การได้ไปหากเข้าองค์ประกอบกรรโชกทรัพย์ก็ต้องถูกดำเนินคดีด้วย <br/><br/>พล.ต.อ.วิระชัย กล่าวอีกว่า กรณีตำรวจที่ร่วมจับกุมเด็กขายกระทงอายุ 15 ปี ตรวจสอบแล้วพบว่าเจ้าหน้าที่ตำรวจดำเนินการไปตามขั้นตอนอย่างถูกต้อง แต่ผู้มาแจ้งความกลับแจ้งในสิ่งที่ไม่ได้ละเมิดลิขสิทธิ์ ซึ่งหลังจากนี้ตนได้ยกร่างระเบียบปฏิบัติให้ตำรวจทั่วประเทศได้ปฏิบัติเป็นแนวทางเดียวกัน เพื่อปกป้องคุ้มครองผู้ที่มีลิขสิทธิ์ และป้องกันไม่ให้ผู้ที่เป็นมิจฉาชีพแอบอ้างเรื่องนี้ไปกรรโชกทรัพย์ประชาชน โดยกำชับให้ตำรวจทุกพื้นที่ตรวจสอบเอกสารหลักฐานตัวแทนลิขสิทธิ์ให้ถี่ถ้วนมากกว่านี้ อย่างไรก็ตามจากนี้ไปจะไม่มีตำรวจไปตีกินในลักษณะนี้อีก แต่หากใครพบเห็นให้แจ้งมาที่ตนได้ <br/><br/><br/><b><a href="https://www.dailynews.co.th/regional/740440">บิ๊กตร.ลั่นทำเป็นขบวนการ 'ซื้อขายลายเซ็น'อ้างจับลิขสิทธิ์</a></b>     </p>
    </article>
  </body>
</html>