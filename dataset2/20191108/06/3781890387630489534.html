<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740622"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="'สม รังสี'จี้'สมเด็จฮุนเซน' ทำตามข้อตกลงสันติภาพปารีส"/>
    <meta property="og:description" content="ฝ่ายค้านกัมพูชาเรียกร้องรัฐบาลของสมเด็จฮุน เซน ยึดมั่นและปฏิบัติตามสนธิสัญญาสันติภาพปารีส ในการเปิดทางให้นายสม รังสี และคณะเดินทางกลับมาตุภูมิในวันเสาร์ที่ 9 พ.ย.นี้ ซึ่งเป็นวันชาติของประเทศ"/>
  </head>
  <body>
    <article>
      <h1>'สม รังสี'จี้'สมเด็จฮุนเซน' ทำตามข้อตกลงสันติภาพปารีส</h1>
      <address>
        <time datetime="2019-11-08T06:00:00+00:00">08 Nov 2019, 06:00</time>
      </address>
      <p>
        <b>ฝ่ายค้านกัมพูชาเรียกร้องรัฐบาลของสมเด็จฮุน เซน ยึดมั่นและปฏิบัติตามสนธิสัญญาสันติภาพปารีส ในการเปิดทางให้นายสม รังสี และคณะเดินทางกลับมาตุภูมิในวันเสาร์ที่ 9 พ.ย.นี้ ซึ่งเป็นวันชาติของประเทศ</b>
      </p>
      <p>สำนักข่าวต่างประเทศรายงานจากกรุงพนมเปญ ประเทศกัมพูชา เมื่อวันที่ 8 พ.ย.ว่าฝ่ายค้านกัมพูชาออกแถลงการณ์ในนามพรรคกู้ชาติกัมพูชา ( ซีเอ็นอาร์พี ) แม้ศาลฎีกาสั่งยุบพรรคไปแล้วเมื่อเดือนพ.ย. 2560 เรียกร้องรัฐบาลพนมเปญและประเทศเพื่อนบ้านทุกแห่งของกัมพูชา อนุญาตให้นายสม รังสี แกนนำฝ่ายค้านคนสำคัญ และสมาชิกพรรคซีเอ็นอาร์พีทุกคนซึ่งลี้ภัยอยู่ในต่างประเทศ เดินทางกลับสู่มาตุภูมิได้อย่างเสรีและสันติ ในวันเสาร์ที่ 9 พ.ย.นี้ ซึ่งเป็นวันประกาศเอกราช หรือวันชาติของกัมพูชา<br/> </p>
      <figure>
        <iframe data-src="https://twitter.com/RainsySam/status/1192666014779105280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะเดียวกัน เนื้อหาในแถลงการณ์ยังเรียกร้องภาคีทั้งหมดซึ่งร่วมลงนามในข้อตกลงสันติภาพปารีส ฉบับปี 2534 ที่เป็นสนธิสัญญายุติสงครามกลางเมืองในกัมพูชา ปูทางสู่การสร้างสันติภาพ เสรีภาพ การมีประชาธิปไตยและเสถียรภาพให้แก่พลเมือง และหน่วยงานที่เกี่ยวข้องของสหประชาชาติ ( ยูเอ็น ) ร่วมกันเรียกร้องให้รัฐบาลกัมพูชายึดมั่นตามข้อตกลงดังกล่าว นอกจากนี้ พรรคซีเอ็นอาร์พียังเรียกร้องให้สมเด็จฮุน เซน ปล่อยตัวนักโทษการเมืองทั้งหมดซึ่งถูกจับกุมและคุมขังอย่างไม่เป็นธรรม รวมถึงนายเกิม สุขา ผู้ร่วมก่อตั้งพรรคซีเอ็นอาร์พีกับนายสม รังสี และถูกกักบริเวณอยู่ภายในบ้านพักที่กรุงพนมเปญ ตั้งแต่เดือนก.ย.ปีที่แล้ว เพื่อรอการไต่สวนในข้อหา “เป็นกบฏ” และขอให้รัฐบาลยุติการใช้กลยุทธ์ปลุกระดมด้วยการตรึงกำลังทหารและตำรวจ ซึ่งอาจเป็นฝ่ายก่อความรุนแรงเสียเอง  หรือเปิดโอกาสให้เกิดเหตุการณ์ลักษณะนั้น<br/> </p>
      <figure>
        <iframe data-src="https://twitter.com/erinahandley/status/1192409271863922688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ODN/status/1192424605576810496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191108/news_bMrCnODtCZ131236_533.jpg?v=20191109063?v=2342"/>
      </figure>
      <p><b>นายสม รังสี ให้สัมภาษณ์กับผู้สื่อข่าว หลังไม่สามารถโดยสารเครื่องบินของการบินไทยจากฝรั่งเศสมายังประเทศไทยได้</b><br/><br/>ความเคลื่อนไหวดังกล่าวเกิดขึ้นหลังการบินไทยปฏิเสธให้นายสม รังสี ซึ่งลี้ภัยอยู่ในฝรั่งเศสมานานกว่า 4 ปี  โดยสารเที่ยวบินจากท่าอากาศยานนานาชาติชาร์ล เดอ โกล จากกรุงปารีส เมื่อวันพฤหัสบดี มายังกรุงเทพมหานครในวันศุกร์ที่ 8 พ.ย. ตามแผนการของนายสม รังสี ที่หลังจากนั้นจะเดินทางด้วยรถยนต์ไปยังจุดผ่านแดนถาวรบ้านคลองลึก ที่อำเภออรัญประเทศ ในจังหวัดสระแก้ว ที่ติดกับจุดผ่านแดนถาวรปอยเปตของกัมพูชา ด้านนางมู ซกฮัว คนสนิทของนายสม รังสี และเป็นอดีตรองหัวหน้าพรรคซีเอ็นอาร์พี ยังคงพักอยู่ที่โรงแรมแห่งหนึ่งในกรุงกัวลาลัมเปอร์ หลังถูกเจ้าหน้าที่ตรวจคนเข้าเมืองของมาเลเซียควบคุมตัวไว้ 24 ชั่วโมง ก่อนปล่อยตัวเธอเมื่อช่วงค่ำของวันพฤหัสบดีที่ผ่านมา ทั้งนี้ รัฐบาลมาเลเซียยืนยันไม่เนรเทศนางมู ซกฮัว ไปยังกัมพูชา ขณะที่นักการเมืองหญิงวัย 65 ปี ยืนกรานเธอจะหาหนทางเข้ากัมพูชาให้ได้.<br/><br/><b>เครดิตภาพ : GETTY IMAGES, AFP</b><br/> </p>
    </article>
  </body>
</html>