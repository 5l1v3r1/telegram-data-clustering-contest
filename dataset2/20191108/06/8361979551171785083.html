<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/impichment-trampa-advokat-informatora-poperediv-prezidenta-ssha-50052323.html"/>
    <meta property="og:site_name" content="НВ"/>
    <meta property="article:published_time" content="2019-11-08T06:14:00+00:00"/>
    <meta property="og:title" content="Адвокат таємного інформатора застеріг Трампа від нападок на його клієнта"/>
    <meta property="og:description" content="Адвокат інформатора, який подав скаргу після телефонної розмови президента США Дональда Трампа з Володимиром Зеленським, написав юристу Білого дому Пету Чіполлоне з проханням припинити нападки на його клієнта."/>
  </head>
  <body>
    <article>
      <h1>Адвокат таємного інформатора застеріг Трампа від нападок на його клієнта</h1>
      <h2>Адвокат інформатора, який подав скаргу після телефонної розмови президента США Дональда Трампа з Володимиром Зеленським, написав юристу Білого дому Пету Чіполлоне з проханням припинити нападки на його клієнта.</h2>
      <address>
        <time datetime="2019-11-08T06:14:00+00:00">08 Nov 2019, 06:14</time>
      </address>
      <p>У листі адвоката йдеться, що риторика Трампа «ставить мого клієнта, інформатора розвідувального співтовариства, і його сім'ю у фізичну небезпеку», повідомляє <a href="https://edition.cnn.com/2019/11/07/politics/ukraine-whistleblower-trump-cease-and-desist/index.html">CNN.</a></p>
      <p>Він закликав проконсультувати Трампа «щодо юридичної та етичної небезпеки, в яку він себе ставить, якщо кому-небудь буде завдано фізичної шкоди в результаті дій його або його помічників».</p>
      <p>Бакай, зокрема, цитує недавні коментарі Трампа журналістам про те, що вони «зроблять громадську послугу», якщо повідомлять ім'я викривача.</p>
      <p>Адвокат інформатора також зазначив, що «якщо кому-небудь буде завдано фізичної шкоди, мій колега Марк Заїд і я без вагань здійснимо всі необхідні дії проти вашого клієнта».</p>
      <p>Дональд <a href="https://nv.ua/ukr/world/countries/impichment-trampa-telefonna-rozmova-trampa-i-zelenskogo-novini-svitu-50051373.html">Трамп неодноразово вимагав розкрити особу інформатора, який поскаржився на його телефоннц розмову з Володимиром Зеленським.</a></p>
      <p>У той же час інформатор заявив, що <a href="https://nv.ua/ukr/world/countries/impichment-trampa-informator-pogodivsya-na-pismovi-svidchennya-50051409.html">готовий письмово відповісти на питання конгресменів-республіканців</a>.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа за ймовірний тиск на президента України.</p>
      <p>31 жовтня Палата представників Конгресу США прийняла <a href="https://nv.ua/ukr/world/countries/impichment-trampa-palata-predstavnikiv-priynyala-rezolyuciyu-na-pidtrimku-novini-ssha-50050930.html">резолюцію на підтримку процедури імпічменту президента Дональда Трампа</a>.</p>
    </article>
  </body>
</html>