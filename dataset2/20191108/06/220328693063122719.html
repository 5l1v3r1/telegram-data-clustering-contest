<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/praznuvame-arkhangelovden-406148.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T06:33:13+00:00"/>
    <meta property="og:title" content="Празнуваме Архангеловден"/>
    <meta property="og:description" content="Имен ден днес имат Ангел, Ангелина, Михаил, Михаела, Райчо, Райна и Рангел"/>
  </head>
  <body>
    <article>
      <h1>Празнуваме Архангеловден</h1>
      <address><time datetime="2019-11-08T06:33:13+00:00">08 Nov 2019, 06:33</time> by <a rel="author">Редактори</a></address>
      <p>Църквата почита днес паметта на св. Архангел Михаил – един от седемте ангели, стоящи винаги край престола на Господ. Архангеловден е вторият по значимост есенен православен празник след Димитровден.</p>
      <p>Светецът символизира тържеството на доброто, светлината и справедливостта.</p>
      <p>Пред престола на Господ винаги стоят седем ангели - наричаме ги архангели. Първият е св. Архангел Михаил, изобразяван с копие в ръка, тъпчещ дявола с крака - неслучайно за него казват, че е най-силният ангел. Той представя Божието слово.</p>
      <p>На много места в България се прави курбан за светеца. Пекат се и обредни хлябове, които много приличат на тези, които се приготвят при помени и погребения. Най-често се приготвят по два хляба, наричат ги Рангелово блюдо и боговица. Най-възрастният човек в дома го разчупва на кръст и изрича думите "Свети Архангеле, Свети Никола и вси светци, помагайте ни, почитаме ви и сечем колач да се роди мъж до тавана!"</p>
      <p>Сипва отгоре вино от пръстена паница, а домакинята събира с шепи виното и го разпръсква навсякъде в къщата за берекет. Тя също изрича думите "Свети Архангеле, Свети Никола и вси светци, помагайте ни, почитаме ви и сечем колач да се роди жито до пояс! Сега с що можахме, а догодина с що искаме! Сега с паница, догодина с бакъра!"</p>
      <p>На някои места в България домакинята разчупва обредния хляб и дава на всеки. Къшеят хляб трябва да се поеме с две ръце и да се изрече благослов. Българите са вярвали, че ако умиращият се усмихва, значи Архангел Михаил му е подал златна ябълка.</p>
      <p>На този ден празнуват Ангел, Ангелина, Михаил, Михаела, Арангел, Райчо, Райна и Рангел. "Стандарт" желае на всички именници здраве и късмет!</p>
      <p>На 8 ноември своя професионален празник отбелязва и българската полиция.</p>
    </article>
  </body>
</html>