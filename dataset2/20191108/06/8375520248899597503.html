<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/science/sogodni-vidbudetsya-vseukrajinskiy-diktant-nacionalnoji-jednosti-638560.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T06:22:07+00:00"/>
    <meta property="og:title" content="Сьогодні відбудеться Всеукраїнський диктант національної єдності"/>
    <meta property="og:description" content="Цього року вперше диктант можна буде перевірити вже через 15 хвилин після його написання"/>
  </head>
  <body>
    <article>
      <h1>Сьогодні відбудеться Всеукраїнський диктант національної єдності</h1>
      <address>
        <time datetime="2019-11-08T06:22:07+00:00">08 Nov 2019, 06:22</time>
      </address>
      <h4>Цього року вперше диктант можна буде перевірити вже через 15 хвилин після його написання</h4>
      <p>Напередодні Дня української писемності та мови, який відзначається 9 листопада, Українське радіо у п’ятницю проведе щорічну акцію «Всеукраїнський радіодиктант національної єдності», який розпочнеться об 11:00 у читальній залі бібліотеки імені Вернадського в Києві.</p>
      <p>Як інформує урядовий портал, текст радіодиктанту в прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років.</p>
      <p>«Цього року автор внесе у текст кілька елементів на перевірку нової редакції чинного правопису. Цього року вперше диктант можна буде перевірити вже через 15 хвилин після його написання», — йдеться в повідомленні.</p>
      <p>З 12:00 до 12:15 Олександр Авраменко проведе роботу над помилками, автори безпомилкових диктантів отримають заохочувальні призи.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді всі охочі в Україні і за кордоном можуть перевірити, наскільки добре вони знають українську мову.</p>
      <p>Торік на адресу Українського радіо надійшло 32779 диктантів. З них без помилок написали 311 учасників.</p>
      <p>9 листопада відзначається День української писемності та мови.</p>
      <related>
        <a href="https://glavcom.ua/news/zelenskiy-ziznavsya-shcho-dekoli-pomilyajetsya-govoryachi-ukrajinskoyu-638483.html"/>
        <a href="https://glavcom.ua/country/science/ukrajinciv-zaklikayut-zavtra-napisati-diktant-nacionalnoji-jednosti--638359.html"/>
        <a href="https://glavcom.ua/country/science/uryad-stvoriv-nackomisiyu-zi-standartiv-derzhavnoji-movi-638109.html"/>
      </related>
    </article>
  </body>
</html>