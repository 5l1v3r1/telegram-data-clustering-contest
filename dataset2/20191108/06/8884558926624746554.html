<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/umrl-nekaj-trenutkov-po-trcenju"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Umrl nekaj trenutkov po trčenju"/>
    <meta property="og:description" content="Kombinacija mokre ceste in hitrosti je bila včeraj usodna za 21-letnega mladeniča iz Račic. Po glavni cesti proti Kozini je hitel v službo, ko je v ovinku pred Obrovom zdrsnil z ceste in se z avtom zaril pod tovornjak. Gasilci in reševalci so se več kot pol ure borili za njegovo življenje, vendar žal zaman."/>
  </head>
  <body>
    <article>
      <h1>Umrl nekaj trenutkov po trčenju</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Danijel Cek</a></address>
      <p>
        <b>Kombinacija mokre ceste in hitrosti je bila včeraj usodna za 21-letnega mladeniča iz Račic. Po glavni cesti proti Kozini je hitel v službo, ko je v ovinku pred Obrovom zdrsnil z ceste in se z avtom zaril pod tovornjak. Gasilci in reševalci so se več kot pol ure borili za njegovo življenje, vendar žal zaman.</b>
      </p>
      <figure>
        <img src="https://static.primorske.si/foto/highres/kronika/718847_256-obrov5.jpg"/>
        <figcaption>Gasilci so se sami in nato z reševalci skoraj tri četrt ure trudili, da bi oživeli ponesrečenega.  Foto: Danijel Cek</figcaption>
      </figure>
      <p><b>OBROV</b> &gt; Komaj 21-letni <b>Tadej G.</b> iz Račic se je včeraj nekaj minut po sedmi uri odpravil po glavni cesti proti službi v Trstu. Po sedmih kilometrih vožnje je pred Obrovom pripeljal v desni ovinek, na mokri cesti so gume njegovega avta izgubile oprijem z asfaltom, zaradi česar je zdrsnil na nasprotni vozni pas.</p>
      <p>Po njem je takrat pripeljal 43-letni voznik tovornjaka gradbenega podjetja Godina, ki je na Reko peljal cement in gradbeni stroj. Kot nam je povedal, se je umaknil skrajno desno, vendar trčenja ni mogel preprečiti.</p>
      <p>Avto nesrečnega mladeniča se je dobesedno zaril pod kabino tovornjaka, preden je njegov voznik na mokri cesti ustavil, pa ga je potisnil še približno 20 metrov na makadamsko parkirišče ob cesti. Voznik tovornjaka je takoj skočil iz kabine in stekel do voznika avta, vendar mu ni mogel pomagati. Bil je ukleščen v zveriženi pločevini tovornjaka in avta, brez zavesti, bljuval pa je kri.</p>
      <p>Nekaj minut po klicu so na kraj prvi prihiteli gasilci iz Materije in kmalu za njimi gasilci iz Ilirske Bistrice, ki so se ravno vračali s prometne nesreče nad Račicami. Odrezali so stebriček med prednjimi in zadnjimi vrati, zlomili voznikov sedež, odrezali pas, s katerim je bil pripet, ponesrečenca namestili na nosila, ga prenesli na cesto in začeli oživljati.</p>
      <p>Pri oživljanju so se gasilci izmenjavali do prihoda reševalcev; najprej so na nesrečo po naključju pripeljali bistriški, nato pa sežanski z dežurno zdravnico iz Hrpelj. Reševalci in gasilci so se trudili s ponesrečenim mladeničem še najmanj pol ure, mu namestili tudi elektrode defibrilatorja, vendar niti za trenutek ni kazal nobenih znakov življenja. Nemočni in potrti so po skoraj tri četrt ure odnehali. Zdravnica je na koncu žal le potrdila njegovo smrt.</p>
      <p>Po neuradnih podatkih naj bi bile zanj usodne hude notranje poškodbe telesa in glave, zverižena pločevina pa naj bi mu prerezala tudi eno od vitalnih žil.</p>
      <p>Na kraj so kmalu prihiteli tudi svojci pokojnega voznika, ki so jim reševalci zaradi šoka nudili tudi zdravniško pomoč.</p>
      <p>Zaradi nesreče je bila glavna cesta med Hrušico in Obrovom za ves promet zaprta skoraj dve uri, policisti so osebna vozila v Obrovu usmerjali čez Brkine, v Podgradu pa proti Ilirski Bistrici, tovornjaki pa so ustvarili dolgi koloni. Zaradi ogleda kraja so promet nato še najmanj eno uro spuščali izmenično.</p>
      <p>Nesrečni mladenič iz Račic je prva smrtna žrtev na glavni cesti med Kozino in Starodom v slabih treh letih in deseta letošnja žrtev na cestah koprske policijske uprave.</p>
    </article>
  </body>
</html>