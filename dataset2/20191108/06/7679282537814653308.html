<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-yuzvendra-chahal-aur-washinton-sundar-ne-milkar-bharat-ko-match-mein-wapasi-dilayi-2838118.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T06:06:39+00:00"/>
    <meta property="og:title" content="IND vs BAN: चहल के साथ मिलकर इस तरह सुंदर ने मैच बांग्लादेश के कब्जे से निकाला"/>
    <meta property="og:description" content="भारत ने बांग्लादेश के खिलाफ तीन मैचों की टी20 सीरीज में 1-1 की बराबरी हासिल कर ली है। सीरीज का दूसरा टी20 इंटरनेशनल मैच गुरुवार (7 नवंबर) को राजकोट के सौराष्ट्र क्रिकेट असोसिएशन स्टेडियम में खेला..."/>
  </head>
  <body>
    <article>
      <h1>IND vs BAN: चहल के साथ मिलकर इस तरह सुंदर ने मैच बांग्लादेश के कब्जे से निकाला</h1>
      <address><time datetime="2019-11-08T06:06:39+00:00">08 Nov 2019, 06:06</time> by <a rel="author">लाइव हिन्दुस्तान टीम,राजकोट</a></address>
      <p>भारत ने बांग्लादेश के खिलाफ तीन मैचों की टी20 सीरीज में 1-1 की बराबरी हासिल कर ली है। सीरीज का दूसरा टी20 इंटरनेशनल मैच गुरुवार (7 नवंबर) को राजकोट के सौराष्ट्र क्रिकेट असोसिएशन स्टेडियम में खेला गया। इस मैच में भारत ने आठ विकेट से जीत दर्ज की। भारत की ओर से वॉशिंगटन सुंदर ने चार ओवर में 25 रन खर्चकर एक विकेट लिया। युजवेंद्र चहल और सुंदर ने मिलकर भारतीय टीम को इस मैच में वापसी दिलाई थी और अच्छी शुरुआत के बाद बांग्लादेश 20 ओवर में छह विकेट पर 153 रन ही बना सका। सुंदर का मानना है कि टी20 फॉरमैट में स्पिनरों का रोल अहम होता है हालांकि इस फॉरमैट में हर कोई उन्हें निशाना बनाना चाहता है।</p>
      <h3>
        <a href="https://www.livehindustan.com/cricket/story-ind-vs-ban-india-vs-bangladesh-2nd-t20-international-rishabh-pant-stumps-liton-das-but-umpire-gives-not-out-here-is-why-watch-video-here-2838082.html">जानिए किस वजह से क्रीज के बाहर होने पर आउट नहीं दिए गए लिटन दास- देखें Video</a>
      </h3>
      <h3>
        <a href="https://www.livehindustan.com/cricket/story-ipl-2020-ravichandran-ashwin-to-delhi-capitals-for-rs-1-5-crore-also-asked-for-trent-boult-as-part-of-trade-off-2838067.html">IPL 2020: जानिए KXIP और दिल्ली कैपिटल्स के बीच कितने करोड़ में हुई अश्विन की डील</a>
      </h3>
      <p>
        <b>'छोटी-छोटी बातें समझने की जरूरत'</b>
      </p>
      <p>चहल ने 4 ओवर में 28 रन देकर दो विकेट लिए। इन दोनों ने मिलकर बांग्लादेश के रनों पर अंकुश लगाया और टीम इंडिया को मैच में वापसी दिलाई। सुंदर ने मैच के बाद कहा, 'क्रिकेट के फॉरमैट में स्पिनरों का सही में अहम रोल होता है क्योंकि वे गेंद की गति को कंट्रोल करते हैं। कई बार पिच से भी स्पिनरों को थोड़ी मदद मिल सकती है।' सुंदर ने कहा, 'यह सब छोटी-छोटी चीजों को समझने से जुड़ा है जैसे बल्लेबाज किस एरिया में आप पर शॉट मारने जा रहा है और इसी तरह की अन्य छोटी बातें। निश्चित तौर पर चीजों को सरल बनाए रखना और शांतचित बने रहना अहम होता है। कुछ मैचों में आपकी गेंदों की धुनाई हो सकती है लेकिन खेल के इस फॉरमैट में ऐसा होता है।'</p>
      <p>
        <b>'टी20 फॉरमैट में चहल बहुत अहम हैं'</b>
      </p>
      <p>सुंदर ने अपने सीनियर साथी चहल की तारीफ की और कहा कि हरियाणा का ये गेंदबाज किसी भी टीम के लिए अहम है क्योंकि वो टी20 मैचों में बीच के ओवरों में विकेट लेना जानता है। उन्होंने कहा, 'ईमानदार बने रहना महत्वपूर्ण है खासकर किसी के लिये (जैसे चहल), जो बीच के ओवरों में गेंदबाजी करके खेल की दिशा बदल देते हैं। हमने उन्हें (चहल) वनडे और टी20 में भी ऐसा करते हुए देखा है। वो बीच के ओवरों में आते हैं, दो -तीन विकेट लेते हैं और मैच का नक्शा पूरी तरह से बदल देते हैं।' सुंदर ने कहा, 'वो (चहल) इस फॉरमैट में बेहद अनुभवी है और जानते हैं कि बीच के ओवरों में विकेट लेने के लिए क्या करना है। हमने उन्हें पावरप्ले में भी सफलता हासिल करते हुए देखा है। वो निश्चित तौर पर किसी भी टीम के लिए महत्वपूर्ण हैं।'</p>
      <p>इस 20 वर्षीय स्पिनर ने कहा कि बांग्लादेश को 153 रन पर रोककर उनके गेंदबाजों ने अच्छी भूमिका निभाई। उन्होंने कहा, 'विकेट बहुत अच्छा था। गेंद अच्छी तरह से बल्ले पर आ रही थी। हमें लगा कि इस पर 180 रन बनाए जा सकते हैं। अगर हम पहले बल्लेबाजी करते तो इतना स्कोर बनाना चाहते। लेकिन हमने उन्हें 153 रन पर रोक दिया। मेरा मानना है कि गेंदबाजी इकाई के तौर पर हमने बहुत अच्छी भूमिका निभाई।'</p>
    </article>
  </body>
</html>