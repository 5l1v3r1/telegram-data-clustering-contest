<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/world/pethane-sta-68-tou-o-patrick-louis-vuitton/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T06:08:50+00:00"/>
    <meta property="og:title" content="Πέθανε στα 68 του ο Patrick-Louis Vuitton"/>
    <meta property="og:description" content="Ο Patrick-Louis Vuitton, επικεφαλής του τμήματος ειδικών παραγγελιών του γαλλικού οίκου πολυτελών ειδών Louis Vuitton πέθανε σε ηλικία 68 ετών."/>
  </head>
  <body>
    <article>
      <h1>Πέθανε στα 68 του ο Patrick-Louis Vuitton</h1>
      <h2>Ο Patrick-Louis Vuitton, επικεφαλής του τμήματος ειδικών παραγγελιών του γαλλικού οίκου πολυτελών ειδών Louis Vuitton πέθανε σε ηλικία 68 ετών.</h2>
      <address><time datetime="2019-11-08T06:08:50+00:00">08 Nov 2019, 06:08</time> by <a rel="author">ΤοΒΗΜΑ Team</a></address>
      <p>Ο Patrick-Louis Vuitton, επικεφαλής του τμήματος ειδικών παραγγελιών του γαλλικού οίκου πολυτελών ειδών Louis <a href="https://www.in.gr/tags/vuitton/">Vuitton </a>και απόγονος πέμπτης γενιάς της οικογένειας Vuitton πέθανε στο Παρίσι σε ηλικία 68 ετών.</p>
      <h3>Ως τεχνίτης ξυλουργός</h3>
      <p>Η είδηση του θανάτου ανακοινώθηκε στην ιστοσελίδα του οίκου.</p>
      <p>
        <a href="https://www.in.gr/2019/11/08/politics/diplomatia/dynamitizei-klima-agkyra-varies-katigories-kai-tourkiko-soou-giavouz/">Δυναμιτίζει το κλίμα η Αγκυρα με βαριές κατηγορίες και τουρκικό σόου με το Γιαβούζ</a>
      </p>
      <p>Ο Patrick-Louis Vuitton ακολούθησε την οικογενειακή παράδοση, προσχωρώντας στην επιχείρηση το 1973 ως τεχνίτης ξυλουργός.</p>
      <p>Ηταν μία διστακτική είσοδος στην οικογενειακή επιχείρηση, όπως είχε δηλώσει στο Vogue Arabia, αποκαλύπτοντας ότι αρχικά ήθελε να γίνει κτηνίατρος. «Οι παππούδες μου επέμεναν να συνεχίσω στην οικογενειακή επιχείρηση. Πάντα έλεγα στον παππού μου: “Oχι”», ανέφερε στην ίδια συνέντευξη.</p>
      <p>Τελικά ενέδωσε μετά τον θάνατό του παππού του Gaston-Louis Vuitton το 1970 όταν του ζητήθηκε από τη σύζυγο του Gaston-Louis να βοηθήσει. Ξεκίνησε ως τεχνίτης αλλά σύντομα επέβλεπε περίπου 300 ειδικές παραγγελίες που λάμβανε κάθε χρόνο ο οίκος Louis Vuitton.</p>
      <h4>«Προσήλωση στην αριστεία»</h4>
      <p>«Με την προσήλωσή του σε όλη του τη ζωή στην αριστεία και τη δημιουργικότητα, απέκτησε την τέλεια τεχνογνωσία του savoir-faire μας, εφηύρε και παρήγε εκατοντάδες μπαούλα που φέρουν την κληρονομιά μας στην τέχνη του ταξιδιού.</p>
      <p>»Ηταν πρωτοποριακό και σύγχρονο πνεύμα μαζί “με μία οξύθυμη προσωπικότητα από τη Jura”, αναφορά που απολάμβανε να χρησιμοποιεί για να περιγράψει τον εαυτό του. Πάντα ήξερε πώς να φροντίσει την κληρονομιά του οίκου και να δώσει όραμα για το μέλλον. Το «Savoir-faire μπορεί να υπάρξει μόνο αν μεταδοθεί …”, ήταν μία από τις αγαπημένες του εκφράσεις.</p>
      <p>»Ο Patrick-Louis θα μας λείψει πολύ, ειδικά στην Asnières, στο ατελιέ των ειδικών παραγγελιών, όπου τα συναισθήματα των ομάδων με τις οποίες δούλευε είναι βαθιά αισθητά» αναφέρεται στην ανακοίνωση του οίκου.</p>
      <h4>«Εμβληματική φιγούρα»</h4>
      <p>Σε μήνυμά του ο διευθύνων σύμβουλος του οίκου, Michael Burke, τονίζει ότι «ο Patrick-Louis ήταν εμβληματική φιγούρα της οικογένειας Vuitton και του οίκου μας. Οι σκέψεις μου είναι με τους φίλους και την οικογένειά του, ιδιαίτερα τους γιους του, Pierre-Louis και Benoît-Louis, που εργάζονται δίπλα μας, καθώς και τα εγγόνια του. Εκ μέρους όλων των ομάδων, τους στέλνουμε τη συμπαράστασή μας».</p>
      <p>Πηγή: ΑΠΕ</p>
      <p>
        <a href="https://www.tovima.gr/2019/11/08/finance/pote-tha-epistrepsoume-stin-kanonikotita-oi-ektimiseis/">Πότε θα επιστρέψουμε στην «κανονικότητα» – Οι εκτιμήσεις</a>
      </p>
    </article>
  </body>
</html>