<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/blumbrg-prezident-406152.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T06:55:21+00:00"/>
    <meta property="og:title" content="Блумбърг - президент?"/>
    <meta property="og:description" content="Бившият кмет на Ню Йорк е разтревожен, че сегашният набор от кандидати на демократите &quot;не са добре позиционирани&quot;, за да успеят да победят Доналд Тръм..."/>
  </head>
  <body>
    <article>
      <h1>Блумбърг - президент?</h1>
      <address><time datetime="2019-11-08T06:55:21+00:00">08 Nov 2019, 06:55</time> by <a rel="author">Редактори, сн. Ройтерс</a></address>
      <p>Милиардерът и бивш кмет на Ню Йорк Майкъл Блумбърг подаде сигнал, че може да се включи в надпреварата за президентските избори в САЩ догодина като кандидат на Демократическата партия, предадоха световните агенции.</p>
      <p>Блумбърг все още не е решил окончателно дали да се кандидатира, посочиха негови съветници, но прави стъпки за започване на кампания, включително подаване на документи за участие в първичните избори в щата Алабама, информира Асошиейтед прес. Срокът за подаване на документи в Алабама е сравнително ранен и щатът е сред тези, които гласуват през т. нар. Супер вторник.</p>
      <p>Блумбърг намекна за възможността да се включи в предизборната надпревара по-рано тази година, като посети щатите, в които се гласува рано, и възложи обстойни социологически проучвания. В крайна сметка реши да не се кандидатира, посочвайки като основание силните позиции на бившия вицепрезидент Джо Байдън.</p>
      <p>Твърди се обаче, че сега Блумбърг е все по-разтревожен от посоката, в която могат да поемат първичните избори на демократите на фона на засилващата се популярност на по-либерални кандидати като сенатор Елизабет Уорън.</p>
      <p>Бившият кмет на Ню Йорк е разтревожен, че сегашният набор от кандидати на демократите "не са добре позиционирани", за да успеят да победят Доналд Тръмп, посочи съветникът му Хауърд Уолфсън.</p>
    </article>
  </body>
</html>