<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/finance/trapezikes-xreoseis-olo-to-paraskinio-ti-tha-plironoume-telika/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T06:37:55+00:00"/>
    <meta property="og:title" content="Τραπεζικές χρεώσεις : Ολο το παρασκήνιο και τι θα… πληρώνουμε τελικά"/>
    <meta property="og:description" content="Πώς ξεκίνησε η κόντρα για τις τραπεζικές χρεώσεις - Ποιες προμήθειες παραμένουν"/>
  </head>
  <body>
    <article>
      <h1>Τραπεζικές χρεώσεις : Ολο το παρασκήνιο και τι θα… πληρώνουμε τελικά</h1>
      <h2>Πώς ξεκίνησε η κόντρα για τις τραπεζικές χρεώσεις – Ποιες προμήθειες παραμένουν</h2>
      <address><time datetime="2019-11-08T06:37:55+00:00">08 Nov 2019, 06:37</time> by <a rel="author">ΤοΒΗΜΑ Team</a></address>
      <p>Ολοκληρώθηκε ο πρώτος κύκλος αντιπαράθεσης κυβέρνησης και τραπεζών για το ζήτημα των προμηθειών με τις ανακοινώσεις των τεσσάρων συστημικών τραπεζών την περασμένη Παρασκευή για την κατάργηση συγκεκριμένων χρεώσεων.</p>
      <p>Από τη μια πλευρά η κυβέρνηση πρόσθεσε στο βιογραφικό της μια παρέμβαση υπέρ των πολιτών, οι οποίοι για κάποιες συναλλαγές δεν θα επιβαρύνονται, και από την άλλη τα πιστωτικά ιδρύματα δεν πείραξαν ουσιωδώς τα τιμολόγιά τους, όπως αυτά έχουν διαμορφωθεί την τελευταία διετία.</p>
      <p>
        <a href="https://www.in.gr/2019/11/08/politics/diplomatia/dynamitizei-klima-agkyra-varies-katigories-kai-tourkiko-soou-giavouz/">Δυναμιτίζει το κλίμα η Αγκυρα με βαριές κατηγορίες και τουρκικό σόου με το Γιαβούζ</a>
      </p>
      <p>Αναμφίβολα, κερδισμένοι είναι όσοι κατοικούν σε νησιωτικές περιοχές, στις οποίες οι τράπεζες συνεργασίας τους δεν διατηρούν κατάστημα ή ΑΤΜ. Και αυτό διότι θα μπορούν να πραγματοποιούν από εδώ και στο εξής δωρεάν αναλήψεις μετρητών. Αλλη ουσιαστική ελάφρυνση, ωστόσο, από αυτόν τον τελευταίο κύκλο αναπροσαρμογής των τιμολογίων δεν υπήρξε.</p>
      <h3>Πώς ξεκίνησε η κόντρα</h3>
      <p>Το όλο θέμα αναδείχθηκε μετά την ανακοίνωση της Εθνικής Τράπεζας στις αρχές του περασμένου μήνα για επιβολή νέων χρεώσεων και αύξηση προμηθειών στους κατόχους των καρτών της.</p>
      <p>Ειδικότερα, η τράπεζα έκανε γνωστό πως θα επέβαλλε από τις 31/10 προμήθεια 6 ευρώ σε περίπτωση αντικατάστασης των χρεωστικών της καρτών για οποιονδήποτε λόγο (κλοπή, απώλεια, φθορά, 5ετής ανανέωση), 0,15 ευρώ για κάθε έκδοση mini statement από τα ΑΤΜ της, 3 ευρώ για επανέκδοση PIN, ενώ θα αύξανε σε 0,20 ευρώ από 0,14 ευρώ προηγουμένως το κόστος ερώτησης υπολοίπου σε ΑΤΜ τρίτων τραπεζών. Οι άλλες τράπεζες δεν είχαν προγραμματίσει την οποιαδήποτε αλλαγή.</p>
      <p>Ακολούθησε η σύσκεψη στο Μέγαρο Μαξίμου υπό τον Πρωθυπουργό Κυριάκο Μητσοτάκη πριν από περίπου δύο εβδομάδες με τους επικεφαλής των τεσσάρων συστημικών ομίλων, από τους οποίους ζητήθηκε ο εξορθολογισμός όλων των προμηθειών. Ιδιαίτερα επιθετικός προς τις τραπεζικές διοικήσεις ήταν και ο υπουργός Ανάπτυξης και Επενδύσεων Αδωνις Γεωργιάδης, ο οποίος απείλησε μάλιστα με παρέμβαση της Επιτροπής Ανταγωνισμού σε περίπτωση που ακολουθούν εναρμονισμένες τιμολογιακές πολιτικές.</p>
      <p>Οι τράπεζες δεσμεύτηκαν να απαντήσουν στον Πρωθυπουργό για τα περιθώρια ελαφρύνσεων στα τιμολόγιά τους, ωστόσο στην κυβέρνηση δεν έμειναν με σταυρωμένα τα χέρια. Την περασμένη Πέμπτη κυβερνητικός αξιωματούχος επικοινώνησε με τους διευθύνοντες συμβούλους των τραπεζών ζητώντας την άμεση ενεργοποίηση μειωμένων χρεώσεων.</p>
      <p>Ετσι φτάσαμε στις ανακοινώσεις της περασμένης Παρασκευής.</p>
      <p>
        <b>Με αυτές έγιναν γνωστά τα εξής:</b>
      </p>
      <p><b>1</b> Η Εθνική Τράπεζα δεν προχώρησε τελικά στην εφαρμογή της χρέωσης για το mini statement και την επανέκδοση PIN. Επιπλέον, ανακοίνωσε ότι σε 25 περιοχές όπου δεν διαθέτει ΑΤΜ θα επιδοτεί το κόστος ανάληψης μετρητών.</p>
      <p><b>2</b>Η Eurobank κατάργησε την προμήθεια επανέκδοσης PIN και αύξησε τα σημεία όπου δεν έχει παρουσία από τα 14 στα 30 για αναλήψεις μετρητών από ΑΤΜ άλλων τραπεζών χωρίς κόστος.</p>
      <p><b>3</b>Η Alpha Bank ανακοίνωσε ότι σε όλα τα νησιά στα οποία δεν διαθέτει ΑΤΜ θα επιστρέφει στους πελάτες της την προμήθεια ανάληψης μετρητών από ΑΤΜ τρίτων.</p>
      <p><b>4</b> Η Τράπεζα Πειραιώς ανακοίνωσε ότι οι πελάτες της δεν θα έχουν οποιαδήποτε επιβάρυνση κατά την ανάληψη μετρητών μέσω ATM τρίτων στα νησιά όπου η ίδια δεν διατηρεί δικό της ΑΤΜ. Επιπλέον, μηδενίζει το κόστος σειράς εργασιών μέσω ΔΙΑΣ όπως ερώτηση υπολοίπου, αλλαγή Προσωπικού Κωδικού Ασφαλείας (PIN) ή απεμπλοκή του.</p>
      <h3>Οι προμήθειες που παραμένουν</h3>
      <p>Οι αλλαγές δηλαδή επικεντρώθηκαν στις αναλήψεις μετρητών από ΑΤΜ άλλων τραπεζών σε δυσπρόσιτες περιοχές και νησιά όπου κάθε τράπεζα δεν έχει παρουσία. Ωστόσο, δεν έγινε καμία παρέμβαση στις υπόλοιπες προμήθειες που τα τελευταία χρόνια έχουν επιβάλει οι τράπεζες. Ειδικότερα:</p>
      <p><b>1</b>Με εξαίρεση τα ΑΤΜ που βρίσκονται σε περιοχές όπου ο καταθέτης δεν έχει εναλλακτική για να κάνει ανάληψη μετρητών από το δίκτυο της τράπεζάς του, οι χρεώσεις παραμένουν. Συγκεκριμένα, η συγκεκριμένη συναλλαγή από το περασμένο καλοκαίρι κοστίζει από 2,50 έως 3,75 ευρώ, ποσό διπλάσιο σε σχέση με το προηγούμενο καθεστώς. Επιπλέον, με εξαίρεση την Τράπεζα Πειραιώς, όλες οι άλλες τράπεζες χρεώνουν μέσω του δικτύου τους την ερώτηση υπολοίπου (0,18 ή 0,20 ευρώ) για λογαριασμούς που τηρούνται σε άλλα πιστωτικά ιδρύματα.</p>
      <p><b>2</b>Η Εθνική Τράπεζα δεν πήρε πίσω την προμήθεια αντικατάστασης χρεωστικών καρτών, ακολουθώντας την πολιτική και των άλλων τραπεζών. Πλέον, κάθε αλλαγή κάρτας χρεώνεται με 5 ή 6 ευρώ, ανάλογα με την τράπεζα.</p>
      <p><b>3</b>Σε ορισμένες χρεωστικές κάρτες που είναι συνδεδεμένες με προγράμματα επιβράβευσης ισχύει ετήσια συνδρομή. Ο πελάτης πάντως έχει εναλλακτική επιλέγοντας κάρτα χωρίς συνδρομή σε αυτές τις περιπτώσεις.</p>
      <p><b>4</b>Παρέμειναν οι χρεώσεις στις πληρωμές τρίτων μέσω e-banking, ακόμη και για δημόσιους οργανισμούς όπως οι ΕΦΚΑ, που κοστίζουν έως και 0,50 ευρώ ανά συναλλαγή.</p>
      <p><b>5</b>Δεν άλλαξε κάτι στις προμήθειες για πληρωμές του Δημοσίου και τρίτων στο γκισέ των καταστημάτων. Για παράδειγμα, για εξόφληση φόρου εισοδήματος και ΕΝΦΙΑ, ανάλογα με τον τρόπο πληρωμής, χρέωση λογαριασμού ή μετρητά, επιβάλλεται προμήθεια 1-1,20 ευρώ και 1,50 -2 ευρώ αντίστοιχα.</p>
      <p>Ο υπουργός Ανάπτυξης υποστήριξε την περασμένη εβδομάδα ότι θα ακολουθήσει και δεύτερος γύρος μείωσης των προμηθειών. Τραπεζικές πηγές αναφέρουν ωστόσο πως οι υπόλοιπες χρεώσεις που επιβάλλουν είναι εύλογες και πως δεν πρόκειται να κάνουν πίσω.</p>
      <p>
        <a href="https://www.tovima.gr/2019/11/08/finance/pote-tha-epistrepsoume-stin-kanonikotita-oi-ektimiseis/">Πότε θα επιστρέψουμε στην «κανονικότητα» – Οι εκτιμήσεις</a>
      </p>
    </article>
  </body>
</html>