<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/quake-in-northwestern-iran-kills-and-injures-dozens"/>
    <meta property="og:site_name" content="euronews"/>
    <meta property="article:published_time" content="2019-11-08T06:30:51+00:00"/>
    <meta property="og:title" content="تعداد جانباختگان زمین لرزه آذربایجان شرقی به ۶ نفر رسید"/>
    <meta property="og:description" content="در پی وقوع زمین لرزه‌ در استان آذربایجان شرقی دست‌کم ۶ نفر جان باختند و ۳۱۲ تن زخمی شدند. به گفته خبرگزاری ایرنا به نقل از مدیرکل بحران آذربایجان شرقی ۱۲ مجروح در بیمارستان بستری شده‌اند و بقیه به صورت سرپایی مداوا شده‌اند."/>
  </head>
  <body>
    <article>
      <h1>تعداد جانباختگان زمین لرزه آذربایجان شرقی به ۶ نفر رسید</h1>
      <address><time datetime="2019-11-08T06:30:51+00:00">08 Nov 2019, 06:30</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/28/55/56/773x435_cmsv2_75c2143a-0806-526e-90b2-bfcb6f0c70fa-4285556.jpg"/>
      </figure>
      <p>در پی وقوع زمین لرزه‌ در استان آذربایجان شرقی دست‌کم ۶ نفر جان باختند و ۳۱۲ تن زخمی شدند. به گفته خبرگزاری ایرنا به نقل از مدیرکل بحران آذربایجان شرقی ۱۲ مجروح در بیمارستان بستری شده‌اند و بقیه به صورت سرپایی مداوا شده‌اند.</p>
      <p>این زمین لرزه با قدرت ۵ و ۹ دهم در مقیاس ریشتر بامداد پنجشنبه ساعت ۲ و ۱۷ دقیقه به وقت محلی روی داد.</p>
      <p>تا کنون ۴۰ پس لرزه که قوی‌ترین آن ۴ و ۸ دهم در مقیاس ریشتر بوده نیز در منطقه روی داده است. به گفته خبرگزاری ایرنا ۶ شهر و ۱۴۵ روستا تحت تاثیر زمین لرزه بوده‌اند.</p>
      <p>دیوار بسیاری از خانه‌ها تخریب شده و تعدادی از احشام در پی ریزش آوار تلف شده اند.</p>
      <p>حسن روحانی، رئیس جمهوری ایران در گفتگو با استاندار آذربایجان شرقی مرگ قربانیان را تسلیت گفت. به گزارش خبرگزاری ایرنا وی در این گفتکو بر «بسیج تمامی امکانات» برای امدادرسانی تاکید کرده است.</p>
      <figure>
        <iframe data-src="https://twitter.com/euronewses/status/1192724536363569153" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این زلزله در نزدیکی شهر تَرک از توابع شهرستان میانه در ۷۹ کیلومتری اردبیل و ۱۲۳ کیلومتری تبریز قرار داشته است. بنا به اعلام مرکز لرزه‌نگاری کشوری مؤسس ژئوفیزیک دانشگاه تهران، زمین لرزه در عمق ۲ کیلومتری زمین روی داده است.</p>
      <p>زلزله در استان‌های آذربایجان شرقی و غربی، اردبیل، گیلان، قزوین، البرز و همچنین کشور جمهوری آذربایجان احساس شده است.</p>
      <p>در حال حاضر بسیاری از مردم در شهرستان‌های آستارا، تالش، انزلی، ماسال، رشت، رودبار، فومن و سایر مناطق استان گیلان در خیابان‌ها به سر می‌برند.</p>
      <p>دقایقی پس از وقوع زمین، گزارش‌هایی از وقوع انفجار در یکی از خطوط انتقال گاز محلی منتشر شد. مقام‌های ایران می‌گویند حریق ناشی از انفجار مهار شده است.</p>
      <p>تا کنون ۱۲ تیم‌ نجات برای کمک به زلزله‌زدگان به محل اعزام شده‌اند.</p>
    </article>
  </body>
</html>