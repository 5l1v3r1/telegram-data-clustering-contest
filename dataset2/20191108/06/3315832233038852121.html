<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0944015100fc5810/numerosi-britanici-duc-un-stil-de-viata-nesanatos-comparativ-cu-locuitorii-altor-tari-dezvoltate.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T06:13:04+00:00"/>
    <meta property="og:title" content="Numeroşi britanici duc un stil de viaţă nesănătos comparativ cu locuitorii altor ţări dezvoltate"/>
    <meta property="og:description" content="Britanicii duc un stil de viaţă mai nesănătos şi beneficiază de mai puţini medici şi asistente pe cap de locuitor decât populaţiile altor ţări dezvoltate, se arată într-un raport OCDE, relatează Press Association."/>
  </head>
  <body>
    <article>
      <h1>Numeroşi britanici duc un stil de viaţă nesănătos comparativ cu locuitorii altor ţări dezvoltate</h1>
      <address><time datetime="2019-11-08T06:13:04+00:00">08 Nov 2019, 06:13</time> by <a rel="author">Jurnal.md</a></address>
      <p>
        <b>Britanicii duc un stil de viaţă mai nesănătos şi beneficiază de mai puţini medici şi asistente pe cap de locuitor decât populaţiile altor ţări dezvoltate, se arată într-un raport OCDE, relatează Press Association.</b>
      </p>
      <p>Potrivit raportului, britanicii beau mai mult alcool şi sunt în medie mai predispuşi la obezitate decât locuitorii altor ţări membre OCDE.</p>
      <p>Organizaţia pentru Cooperare şi Dezvoltare Economică (OCDE) este un for interguvernamental din care fac parte 36 de state, între care Australia, Belgia, SUA, Canada, Franţa, Germania, Grecia, Italia, Israel, Japonia, Spania şi Mexic.</p>
      <p>Marea Britanie alocă aproape 10% din PIB pentru sănătate, cu aproape un punct procentual mai mult decât media OCDE, şi vrea să ajungă la 11,4% până în 2030.</p>
      <p>Cu toate acestea, suma este mai mică decât cea alocată de alte ţări. Statele Unite alocă cel mai mult - 16,9% din PIB, urmată de Elveţia, cu 12,2% din PIB.</p>
      <p>Raportul arată că "numeroşi britanici duc un stil de viaţă nesănătos", subliniind că, deşi rata fumătorilor este puţin sub media OCDE, consumul de alcool este ridicat - adulţii consumă 9,7 litri pe cap de locuitor, cu aproape un litru mai mult decât media OCDE de 8,9 litri.</p>
      <p>Totodată, 64% dintre adulţii din Marea Britanie sunt supraponderali sau obezi, comparativ cu media OCDE de 56%.</p>
      <p>"Folosirea abuzivă a opioidelor" este, de asemenea, un motiv de îngrijorare, afirmă autorii raportului, înregistrându-se o creştere alarmantă a deceselor provocate de consumul de opioide - 41 de decese la un milion de persoane în 2016 de la 28 de decese în 2011.</p>
      <p>În Marea Britanie există, de asemenea, mai puţini medici şi asistente decât în multe ţări OCDE - 2,8 medici şi 7,8 asistente la 1.000 de persoane, comparativ cu mediile OCDE de 3,5 şi, respectiv, 8,8, se arată în raportul organizaţiei, scrie agerpres.ro.</p>
    </article>
  </body>
</html>