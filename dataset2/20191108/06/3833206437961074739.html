<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dnes-e-Arhangelovden-912071"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T06:41:00+00:00"/>
    <meta property="og:title" content="Днес е Архангеловден!"/>
    <meta property="og:description" content="На 8 ноември църквата почита безплътните небесни сили - Събор на св. Архангел Михаил. Денят е извест..."/>
  </head>
  <body>
    <article>
      <h1>Днес е Архангеловден!</h1>
      <address>
        <time datetime="2019-11-08T06:41:00+00:00">08 Nov 2019, 06:41</time>
      </address>
      <p>На 8 ноември църквата почита безплътните небесни сили - Събор на св. Архангел Михаил. Денят е известен още като Архангеловден.</p>
      <p>Днес празнуват Ангел, Ангелина, Михаил, Михаела, Архангел, Райчо, Райна и Рангел.</p>
      <p>Пред престола на Господ винаги стоят седем ангели - наричаме ги архангели. Първият е св. Архангел Михаил, изобразяван с копие в ръка, тъпчещ дявола с крака - неслучайно за него казват, че е най-силният ангел. Той представя Божието слово.</p>
      <p>На много места в България се прави курбан за светеца. Пекат се и обредни хлябове, които много приличат на тези, които се приготвят при помени и погребения. Най-често се приготвят по два хляба, наричат ги Рангелово блюдо и боговица. Най-възрастният човек в дома го разчупва на кръст и изрича думите "Свети Архангеле, Свети Никола и вси светци, помагайте ни, почитаме ви и сечем колач да се роди мъж до тавана!"</p>
      <p>Сипва отгоре вино от пръстена паница, а домакинята събира с шепи виното и го разпръсква навсякъде в къщата за берекет. Тя също изрича думите "Свети Архангеле, Свети Никола и вси светци, помагайте ни, почитаме ви и сечем колач да се роди жито до пояс! Сега с що можахме, а догодина с що искаме! Сега с паница, догодина с бакъра!".</p>
      <p>На някои места в България домакинята разчупва обредния хляб и дава на всеки. Къшеят хляб трябва да се поеме с две ръце и да се изрече благослов. Българите са вярвали, че ако умиращият се усмихва, значи Архангел Михаил му е подал златна ябълка. Архангеловден е и професионален празник на МВР. Честито всички празнуващи!</p>
    </article>
  </body>
</html>