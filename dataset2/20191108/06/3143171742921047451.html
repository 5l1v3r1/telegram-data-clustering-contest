<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/ellas-en-mi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T06:52:05+00:00"/>
    <meta property="og:title" content="Ellas En Mi"/>
    <meta property="og:description" content="Il Teatro dei Naviganti torna ad ospitare Silvina Alfie, poliedrica artista argentina, che sarà impegnata nella regia di &quot;Ellas En Mi&quot;"/>
  </head>
  <body>
    <article>
      <h1>Ellas En Mi</h1>
      <address><time datetime="2019-11-08T06:52:05+00:00">08 Nov 2019, 06:52</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>Il Teatro dei Naviganti torna ad ospitare Silvina Alfie, poliedrica artista argentina, che sarà impegnata nella regia di <i>Ellas En Mi</i>; lo spettacolo arriva in Italia dopo avere debuttato a Buenos Aires nel mese di ottobre. In scena la performer Mache Figini. Rappresentazione sabato 9 e domenica 10 alle ore 21,00.</p>
      <p>Uno spettacolo/esperienza teatrale nel quale le artiste riuniscono gli archetipi femminili che albergano in una unica donna, le voci femminili della nostra storia familiare e culturale.<br/>La ricerca nell’arte scenica riunisce le due artiste argentine mescolando teatro, danza, arte plastica, costumi. Le due approcciano un lavoro scenico che intreccia la loro ricerca intorno all’astrologia ed alla guarigione energetica.</p>
      <p>Lo spettacolo è mosso da alcune domande: chi siamo? Quale è la nostra destinazione, i l nostro scopo? Cosa è una donna? Cosa ci rende donne? Cosa ce ne facciamo della nostra sensibilità? Che immense forze ci abitano e mettiamo a tacere? Cosa facciamo della nostra oscurità? Come possiamo conciliare la luce e l’ombra che ci abitano? Lo spettacolo approfondisce il linguaggio simbolico che ci mette in connessione con gli elementi che costituiscono l’universo, per potere illuminare zone ancestrali che ci aiutano a comprendere le diverse sfaccettature femminili che compongono il nostro essere. <br/>Mache Figini incarna vari personaggi : dalla divinità femminile alla donna anziana, alla bambina: come se per un momento potesse prendere forma tutto il femminile ed il poetico di cui si materia la donna.</p>
    </article>
  </body>
</html>