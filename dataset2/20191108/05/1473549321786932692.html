<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/boliwia-burmistrz-vinto-patricia-arce-zaatakowana,983808.html"/>
    <meta property="og:site_name" content="TVN24"/>
    <meta property="article:published_time" content="2019-11-08T05:08:59+00:00"/>
    <meta property="og:title" content="Obcięli jej włosy, oblali czerwoną farbą. Burmistrz zaatakowana przez tłum"/>
    <meta property="og:description" content="Burmistrz boliwijskiego miasteczka Vinto Patricia Arce z rządzącej partii Mas została zaatakowana przez antyrządowych protestujących. Zamaskowani mężczyźni przeciągnęli kobietę bosą ulicami, po czy..."/>
  </head>
  <body>
    <article>
      <h1>Obcięli jej włosy, oblali czerwoną farbą. Burmistrz zaatakowana przez tłum</h1>
      <address><time datetime="2019-11-08T05:08:59+00:00">08 Nov 2019, 05:08</time> by <a rel="author">momo\mtom</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/1260d791-2084-4b1f-919d-05e0c6391195-480p.mp4"/>
          <figcaption>Demonstranci przeprowadzili szturm na ratusz w boliwijskim...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9876c7eb-5d04-4620-b9c9-b6d53294ee93-480p.mp4"/>
          <figcaption>W stolicy Boliwii doszło do starć przeciwników i zwolenników...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4e1eca6a-aac1-48a0-9693-92920e3150d2-480p.mp4"/>
          <figcaption>Trybunał Wyborczy ogłosił Moralesa zwycięzcą wyborów w Boliwii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/2f7ca1da-328c-4d30-90b8-8ffe35c93a51-480p.mp4"/>
          <figcaption>Evo Morales ogłosił się zwycięzcą wyborów prezydenckich w...</figcaption>
        </figure>
        <figcaption>Burmistrz miasteczka Vinto Patricia Arce zaatakowana przez protestujących<cite>Foto: PAP/EPA/JORGE ABREGO | Video: Reuters</cite></figcaption>
      </slideshow>
      <h3>Burmistrz boliwijskiego miasteczka Vinto Patricia Arce z rządzącej partii Mas została zaatakowana przez antyrządowych protestujących. Zamaskowani mężczyźni przeciągnęli kobietę bosą ulicami, po czym obcięli jej włosy i oblali czerwoną farbą. Polityk po kilku godzinach została przekazana w ręce lokalnej policji.</h3>
      <p>Od ogłoszenia przed dwoma tygodniami oficjalnych wyników wyborów prezydenckich w Boliwii, według których ubiegający się o czwartą kadencję Evo Morales wygrał w pierwszej turze nieznaczną przewagą głosów z kandydatem opozycji Carlosem Mesą, krajem wstrząsają uliczne protesty.</p>
      <related>
        <a href="https://www.tvn24.pl/wiadomosci-ze-swiata,2/glosy-wciaz-niepoliczone-wyszli-na-ulice-obawiaja-sie-falszerstw,979708.html"/>
      </related>
      <p>W środę grupa demonstrantów zablokowała most w miasteczku Vinto, położonym w prowincji Cochabamba w środkowej Boliwii.</p>
      <p>Gdy pojawiły się doniesienia, że w starciach ze zwolennikami prezydenta zginęło w mieście dwóch opozycyjnych manifestantów - później potwierdzono śmierć jednego z nich - demonstranci obwinili za tę tragedię lokalną burmistrz Patricię Arce z rządzącej partii Mas. Rozwścieczony tłum przemaszerował pod miejscowy ratusz i wywlekł kobietę z budynku.</p>
      <p>Zamaskowani mężczyźni ciągnęli bosą kobietę ulicami aż do mostu, krzycząc "morderczyni!". Tam kazali jej uklęknąć, po czym obcięli jej włosy i oblali czerwoną farbą. Zmusili ją także do podpisania rezygnacji.</p>
      <p>W samym ratuszu powybijano okna i podłożono ogień.</p>
      <p>W czwartek Carlos Mesa napisał na Twitterze, że młody człowiek, Limbert Guzman, został "zamordowany" przez zwolenników Moralesa i obwinił rząd za podsycanie przemocy.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/e0d404d2-6cec-4f7e-92d2-0c1eb14699b5.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Burmistrz miasteczka Vinto Patricia Arce zaatakowana przez protestujących<cite>Źródło: PAP/EPA/JORGE ABREGO</cite></figcaption>
      </figure>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/5006415b-efef-4bcf-91da-e9858f8812cc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>W ratuszu powybijano okna i podłożono ogień<cite>Źródło: PAP/EPA/JORGE ABREGO</cite></figcaption>
      </figure>
      <h3>"Zobaczcie jak oni nas poniżają"</h3>
      <related>
        <a href="https://www.tvn24.pl/wiadomosci-ze-swiata,2/zwolennicy-prezydenta-boliwii-starli-sie-z-jego-przeciwnikami-zginela-jedna-osoba,983562.html"/>
      </related>
      <p>Tymczasem prezydent o zamieszki i niepokoje społeczne oskarża opozycję. - Bracia i siostry, zobaczcie jak oni nas kopią, jak nas poniżają. Gdyby byli u władzy, co jeszcze by nam zrobili - stwierdził Morales, przemawiając w Cochabamba.</p>
      <p>Podczas czwartkowej konferencji prasowej wiceprezydent Alvaro Garcia Linera wezwał liderów opozycji Carlosa Mesę i Luisa Fernando Camacho do pomocy w powstrzymaniu przemocy.</p>
      <p>Camacho zapowiedział z kolei marsz na pałac rządowy, by dostarczyć prezydentowi do podpisu rezygnację.</p>
      <h3>Starcia zwolenników i przeciwników prezydenta</h3>
      <p>Początkowo opozycja domagała się ponownego przeliczenia głosów lub przeprowadzenia drugiej tury wyborów wobec kwestionowanej przez wielu i niewielkiej przewagi dotychczasowego prezydenta, obecnie chce natychmiastowego ustąpienia rządu Moralesa i ogłoszenia nowych wyborów, w których trzykrotny prezydent miałby już nie startować.</p>
      <p>Opozycja odrzuciła propozycję przeprowadzenia audytu wyników wyborczych przez Organizację Państw Amerykańskich. Demonstracje opozycji i blokady ulic od wielu dni niemal całkowicie paraliżują ruch uliczny w kilku dużych miastach.</p>
      <p>Zwolennicy Moralesa - pierwszego prezydenta wywodzącego się z rdzennej ludności Boliwii - argumentują, że wygrał on w pierwszej turze wyborów wystarczającą przewagą. On sam oskarża opozycję, że próbuje dokonać zamachu stanu.</p>
      <p>Jak podaje BBC, do tej pory w zamieszkach zginęły trzy osoby.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/c3395dd46c34fa7fd8d729d8cf88b7a8/45ab22cb-c911-432e-baff-c5da8ab34e0c.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ludzie na ulicach protestują przeciwko fałszowaniu wyborów<cite>Źródło: EPA/MARTIN ALIPAZ/PAP</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/zwolennicy-prezydenta-boliwii-starli-sie-z-jego-przeciwnikami-zginela-jedna-osoba,983562.html"/>
        <a href="https://www.tvn24.pl/wiadomosci-ze-swiata,2/czwarta-kadencja-moralesa-zwyciezyl-w-wyborach-prezydenckich,980309.html"/>
        <a href="https://www.tvn24.pl/wiadomosci-ze-swiata,2/oficjalnych-wynikow-jeszcze-nie-ma-ale-morales-oglosil-zwyciestwo,980280.html"/>
        <a href="https://www.tvn24.pl/wiadomosci-ze-swiata,2/glosy-wciaz-niepoliczone-wyszli-na-ulice-obawiaja-sie-falszerstw,979708.html"/>
        <a href="https://www.tvn24.pl/wiadomosci-ze-swiata,2/wyniki-niekorzystne-dla-prezydenta-wstrzymano-ich-podawanie,979121.html"/>
      </related>
    </article>
  </body>
</html>