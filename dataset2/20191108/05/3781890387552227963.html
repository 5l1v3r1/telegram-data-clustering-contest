<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740609"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T05:30:00+00:00"/>
    <meta property="og:title" content="สั่งฟ้อง'3มือระเบิด'สตช.-กห. 11ข้อหาหนักร่วมก่อการร้าย"/>
    <meta property="og:description" content="อัยการสูงสุด สั่งฟ้องแล้ว “3 หนุ่มนราฯ” วางบึ้มหน้าป้าย สตช.-สนง.กลาโหม รวม 11 ข้อหาหนัก ก่อการร้าย-อั้งยี่ ซ่องโจร ศาลอาญา นัดตรวจหลักฐาน 16 ธ.ค.นี้ หลังจำเลยให้การปฏิเสธ ส่วนพวกอีก 18 ราย รอตามตัวตามหมายจับ"/>
  </head>
  <body>
    <article>
      <h1>สั่งฟ้อง'3มือระเบิด'สตช.-กห. 11ข้อหาหนักร่วมก่อการร้าย</h1>
      <address>
        <time datetime="2019-11-08T05:30:00+00:00">08 Nov 2019, 05:30</time>
      </address>
      <p>
        <b>อัยการสูงสุด สั่งฟ้องแล้ว “3 หนุ่มนราฯ” วางบึ้มหน้าป้าย สตช.-สนง.กลาโหม รวม 11 ข้อหาหนัก ก่อการร้าย-อั้งยี่ ซ่องโจร ศาลอาญา นัดตรวจหลักฐาน 16 ธ.ค.นี้ หลังจำเลยให้การปฏิเสธ ส่วนพวกอีก 18 ราย รอตามตัวตามหมายจับ</b>
      </p>
      <p>เมื่อวันที่ 8 พ.ย. นายพรชัย ชลวาณิชกุล รองอธิบดีอัยการสำนักงานคดีอาญา เปิดเผยถึงความคืบหน้าการพิจารณาสั่งคดีระเบิดหน้าป้ายสำนักงานตำรวจแห่งชาติ, ป้ายสำนักงานปลัดกระทรวงกลาโหม ศูนย์ราชการแจ้งวัฒนะ และพื้นที่ กทม. - อ.ปากเกร็ด จ.นนทบุรี ซึ่งเหตุดังกล่าวเกิดขึ้นช่วงวันที่ 1-2 ส.ค.62 โดยพนักงานสอบสวนส่งสำนวนให้อัยการเมื่อวันที่ 24 ต.ค.62 ว่า นายวงศ์สกุล กิตติพรหมวงศ์ อัยการสูงสุด พิจารณาสำนวนแล้วมีความเห็นสั่งฟ้องผู้ต้องหาทุกข้อหา โดยส่งสำนวนให้อัยการสำนักงานคดีอาญา 6 รับผิดชอบการร่างคำฟ้องคดีและได้ยื่นฟ้องคดีต่อศาลอาญา ถนนรัชดาภิเษก ไปแล้วเมื่อวันที่ 6 พ.ย.ที่ผ่านมา มีจำเลย 3 คน ซึ่งจำเลยดังกล่าวถูกควบคุมตัวอยู่ในเรือนจำตั้งแต่ชั้นฝากขัง โดยการสั่งคดีและยื่นฟ้องนั้นก็อยู่ในช่วงกำหนดฝากขังสุดท้ายพอดี<br/><br/>คดีดังกล่าว พนักงานอัยการสำนักงานคดีอาญา 6 เป็นโจทก์ ยื่นฟ้อง นายลูไอ แซแง อายุ 22 ปี เป็นจำเลยที่ 1, นายวิลดัน มาหะ อายุ 27 ปี จำเลยที่ 2 และนายมูฮัมมัดอิลฮัม สะอิ อายุ 27 ปี จำเลยที่ 3 ทั้งสามภูมิลำเนา จ.นราธิวาส ในความผิดรวม 11 ข้อหา ฐานร่วมกันก่อการร้ายโดยใช้กำลังประทุษร้ายฯ โดยมีความมุ่งหมายสร้างความปั่นป่วนโดยให้เกิดความหวาดกลัวในหมู่ประชาชน, อั้งยี่, ซ่องโจร, ร่วมกันพยายามฆ่าผู้อื่นโดยไตร่ตรองไว้ก่อน, ร่วมกันพยายามกระทำให้เกิดระเบิดจนน่าจะเป็นอันตรายแก่บุคคลอื่นหรือทรัพย์ของผู้อื่น และร่วมกันกระทำให้เกิดระเบิดจนน่าจะเป็นอันตรายแก่บุคคลอื่นหรือทรัพย์ของผู้อื่น, ร่วมกระทำให้เกิดระเบิดเป็นเหตุให้บุคคลอื่นรับอันตรายสาหัส, ร่วมกันกระทำให้เกิดระเบิดจนเป็นเหตุให้เกิดอันตรายแก่ทรัพย์ของผู้อื่นและโรงเรือนอันเป็นที่เก็บสินค้า, พาอาวุธ (ระเบิด) ไปในเมืองหมู่บ้านหรือทางสาธารณะ โดยไม่มีเหตุอันสมควร, ร่วมกันทำ ใช้ มีไว้ซึ่งวัตถุระเบิดที่นายทะเบียนไม่สามารถออกใบอนุญาตให้ได้ พ.ร.บ.อาวุธปืนและเครื่องกระสุนปืนฯ และมียุทธภัณฑ์ไว้ในครอบครองโดยไม่ได้รับอนุญาต </p>
      <figure>
        <img src="https://www.dailynews.co.th/admin/upload/20191108/news_basaGgCywc122345_533.jpg?v=20191108181?v=1653"/>
      </figure>
      <p>โดยระบุพฤติการณ์สรุปว่า ระหว่างวันที่ 31 ก.ค.- 1 ส.ค.62 จำเลยทั้งสามกับพวกอีก 18 คน ที่ยังไม่ได้ตัวมาฟ้อง มีพฤติการณ์สมคบเป็นอั้งยี่-ซ่องโจร เข้าเป็นสมาชิกคณะบุคคลที่ปกปิดวิธีดำเนินการเพื่อกระทำความผิดเกี่ยวกับความมั่นคง โดยสมคบร่วมกันใช้กำลังประทุษร้าย พยายามฆ่าหรือฆ่าผู้อื่นโดยไตร่ตรองไว้ก่อน เหตุเกิดที่ประเทศมาเลเซีย, อ.ตากใบ จ.นราธิวาส และแขวงหัวหมาก เขตบางกะปิ เกี่ยวพันกัน และระหว่างวันที่ 1-2 ส.ค.62 เวลากลางวัน จำเลยทั้งสามกับพวกร่วมกันก่อการร้ายโดยใช้กำลังประทุษร้าย ทำให้เกิดอันตรายแก่ชีวิตและอันตรายอย่างร้ายแรงต่อร่างกายเสรีภาพของผู้อื่น ซึ่งจำเลยกับพวกร่วมทำและมีวัตถุระเบิดแสวงเครื่อง-ระเบิดเพลิงแสวงเครื่อง 7 ลูก ที่ประกอบระบบไฟฟ้าใช้วงจรเวลาจุดระเบิด ประกอบวัตถุระเบิดชนิด PETN ใส่ในกระป๋องมันฝรั่งและกล่องน้ำผลไม้ มีโลหะลูกปรายหรือลูกเหล็กกลมเป็นสะเก็ดระเบิดซึ่งไม่มีใช้ในราชการ รัศมีอันตราย 10-15 เมตรจากจุดระเบิด ซึ่งพวกจำเลยแยกย้ายแบ่งหน้าที่กันทำนำวัตถุระเบิดนั้นไปวางตามสถานที่ราชการ-ทางสาธารณะที่มีผู้สัญจรไปมา รวมทั้งอาคารห้างสรรพสินค้าในเขตท้องที่ กทม.และนนทบุรี โดยวันที่ 1 ส.ค.62 พวกจำเลยนำระเบิด 2 ลูก ไปที่ ถนนพระรามที่ 1 หน้าสำนักงานตำรวจแห่งชาติ เขตปทุมวัน กทม. แต่ไม่บรรลุผลการระเบิด เนื่องจากมีบุคคลพบเห็นแล้วแจ้งเหตุให้เจ้าพนักงานเก็บกู้ได้ทัน<br/><br/>ขณะเดียวกันระหว่างวันที่ 1-2 ส.ค.62 เวลากลางวัน จำเลยกับพวกนำระเบิดไปวางไว้ที่หน้าป้ายชื่อสำนักงานปลัดกระทรวงกลาโหม ถนนศรีสมาน อ.ปากเกร็ด จ.นนทบุรี จนทำให้เกิดระเบิดขึ้นเป็นเหตุให้ป้ายชื่อสำนักงานปลัดกระทรวงกลาโหม ผู้เสียหายที่ 1 ได้รับความเสียหาย และช่วงวันดังกล่าวยังนำระเบิด 4 ลูกไปที่ถนนศูนย์ราชการแจ้งวัฒนะ อาคาร B รัฐประศาสนภักดี และด้านหน้ารั้ว อาคารกองบัญชาการกองทัพไทย ถนนแจ้งวัฒนะ ซอย 7 แขวงทุ่งสอง เขตหลักสี่ กทม. ซึ่งเป็นการนำอาวุธไปในเมืองฯ โดยไม่มีเหตุสมควร นอกจากนี้จำเลยทั้งสามกับพวก ยังได้ทำการก่อการร้ายแบบนี้ทั้งหมด 47 ครั้ง เหตุเกิดที่ แขวงหัวหมาก เขตบางกะปิ, แขวงทุ่งสองห้อง เขตแจ้งวัฒนะ กทม., ต.บ้านใหม่ อ.ปากเกร็ด จ.นนทบุรี โดยเจ้าหน้าที่ตำรวจยึดของกลางได้ ระหว่างวันที่ 2-10 ส.ค.62 และจับกุมจำเลยทั้งสามได้วันที่ 13 ส.ค., 2 ก.ย.62 ชั้นสอบสวนทั้งสามให้การปฏิเสธ</p>
      <figure>
        <img src="https://www.dailynews.co.th/admin/upload/20191108/news_KMGGsHnQhr122344_533.jpg?v=20191108181?v=5090"/>
      </figure>
      <p>ขณะที่ ศาลอาญา ประทับรับฟ้องไว้เป็นคดีหมายเลขดำ อ.2913/2562 และได้เบิกตัวนายลูไอ แซแง, นายวิลดัน มาหะ และนายมูฮัมมัดอิลฮัม สะอิ จำเลยที่ 1-3 มาจากเรือนจำพิเศษกรุงเทพฯ และสอบคำให้การแล้วเมื่อวันที่ 7 พ.ย.ที่ผ่านมา โดยทั้งสามให้ปฏิเสธ ศาลจึงกำหนดนัดตรวจพยานหลักฐานในวันที่ 16 ธ.ค.นี้ เวลา 09.00 น.<br/><br/>ผู้สื่อข่าวรายงานว่า คดีนี้พนักงานสอบสวนได้สรุปสำนวนกล่าวหาผู้ต้องหา รวม 21 คน ซึ่งชั้นส่งสำนวนให้อัยการนั้นยังไม่ได้ตัวมาส่งให้อัยการ 18 คน คือผู้ต้องหาที่ 4 - 21 ที่หลบหนีออกนอกประเทศ โดยพนักงานสอบสวนได้ขอศาลอาญาออกหมายจับไว้แล้ว ตั้งแต่วันที่ 17-18 ก.ย.62 ซึ่งคดีมีอายุความในการติดตามตัวมาดำเนินคดีภายใน 20 ปี ขณะนี้ก็อยู่ระหว่างการติดตามตัวตามขั้นตอนของกฎหมาย<br/><br/><b><a href="https://www.dailynews.co.th/crime/724816">'บิ๊กแป๊ะ'ชี้2มือระเบิดป่วนกรุง เคยโจมตีฐานนาวิกโยธิน</a></b>                </p>
    </article>
  </body>
</html>