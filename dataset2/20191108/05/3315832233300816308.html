<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/24d3226c052e7b9b/cele-39-de-victime-din-camion-frigorific-din-essex-sunt-vietnamezi-confirma-politia-britanica.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T05:03:01+00:00"/>
    <meta property="og:title" content="Cele 39 de victime din camion frigorific din Essex sunt vietnamezi, confirmă poliţia britanică"/>
    <meta property="og:description" content="Cei 39 de migranţi găsiţi fără viaţă la sfârşitul lunii trecute într-un camion frigorific în apropiere de Londra sunt vietnamezi, a confirmat joi poliţia din Essex (sudul Marii Britanii), transmite AFP."/>
  </head>
  <body>
    <article>
      <h1>Cele 39 de victime din camion frigorific din Essex sunt vietnamezi, confirmă poliţia britanică</h1>
      <address><time datetime="2019-11-08T05:03:01+00:00">08 Nov 2019, 05:03</time> by <a rel="author">Jurnal.md</a></address>
      <p>
        <b>Cei 39 de migranţi găsiţi fără viaţă la sfârşitul lunii trecute într-un camion frigorific în apropiere de Londra sunt vietnamezi, a confirmat joi poliţia din Essex (sudul Marii Britanii), transmite AFP.</b>
      </p>
      <p>Toate cele 39 de victime, 31 de bărbaţi şi opt femei, au fost identificate, iar familiile lor au fost anunţate, a menţionat poliţia, fără a face alte precizări.</p>
      <p>Iniţial s-a crezut că victimele sunt chinezi, pentru ca ulterior mai multe familii din Vietnam să-şi manifeste preocuparea faţă de soarta unor apropiaţi ai lor de la care nu mai aveau veşti.</p>
      <p>Ambasada Vietnamului şi-a exprimat joi "profunda tristeţe faţă de moartea a 39 de vietnamezi în Essex la 23 octombrie 2019", data când au fost descoperite cadavrele. Ambasada a transmis condoleanţe familiilor îndoliate şi le-a asigurat de sprijinul său pentru repatrierea corpurilor neînsufleţite.</p>
      <p>Mai multe persoane au fost arestate până acum în legătură cu acest caz, atât în Vietnam cât şi în SUA.</p>
      <p>Şoferul camionului frigorific, originar din Irlanda de Nord, a fost inculpat de autorităţile britanice pentru omucidere din culpă, spălare de bani şi complot în vederea favorizării imigraţiei ilegale. Un alt nord-irlandez care ar avea legătură cu acest caz a compărut la Dublin în faţa Curţii de justiţie a Irlandei în cadrul procedurii de extrădare către Marea Britanie.</p>
      <p>Alte trei persoane au fost arestate de autorităţile britanice, fiind însă ulterior eliberate condiţionat, scrie Agerpres.ro.</p>
      <p>În Vietnam au fost operate alte 11 arestări în cadrul acestei anchete.</p>
    </article>
  </body>
</html>