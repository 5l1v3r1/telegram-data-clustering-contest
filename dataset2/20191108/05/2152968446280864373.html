<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/08/mon-s-ideia-bibliotekite-da-stanat-i-klasni-stai.428897"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T05:53:00+00:00"/>
    <meta property="og:title" content="МОН с идея: Библиотеките да станат и класни стаи"/>
    <meta property="og:description" content="Целта е децата да получат знание и култура | Dnes.bg"/>
  </head>
  <body>
    <article>
      <h1>МОН с идея: Библиотеките да станат и класни стаи</h1>
      <h2>Целта е децата да получат знание и култура</h2>
      <address><time datetime="2019-11-08T05:53:00+00:00">08 Nov 2019, 05:53</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Министерството на образованието и науката има идея да превърне библиотеките в класни стаи. Взаимодействието между училищата и библиотеките разширява интереса у децата към българската идентичност, култура, традиции и литературно наследство и помага за утвърждаване на духовните ценности на нацията.</p>
      <p>Това заяви заместник-министърът на образованието и науката Деница Сачева по време националния форум "Библиотеките днес", съобщиха от МОН</p>
      <p>По думите й това взаимодействие е изключително важно за талантливите деца – да разширяват кръгозора си, а също и за тези, които не изпускат телефоните и таблетите, за да не бъдат само потребители, а да получават знания и култура.</p>
      <p>Сачева подчерта, че сътрудничеството с библиотеките ще е полезно и за децата, в чиито семейства не се купуват и не се четат книги. Библиотеките са естествени центрове, в които да се насърчава и развива информационната грамотност, посочи още тя.</p>
      <p>Заместник-министър Сачева съобщи, че се подготвя Споразумение между МОН и Министерство на културата, което ще помогне за по-пълноценното взаимодействие между училищата и библиотеките, като и те ще се превърнат в класни стаи подобно на музеите и театрите.</p>
      <p>В националния форум участват над 500 представители на обществените библиотеки в страната, академичните среди и бизнеса, представители на изпълнителната власт и неправителствени организации, като и гост-лектори от Европейското бюро на библиотечните, информационните и документационните асоциации.</p>
    </article>
  </body>
</html>