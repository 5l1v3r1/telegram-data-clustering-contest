<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/v-usti-zvazuji-zvyseni-poplatku-z-odpad-v-pardubicich-si-priplati-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="V Ústí zvažují zvýšení poplatku za odpad, v Pardubicích si lidé už připlatí"/>
    <meta property="og:description" content="Náklady na likvidaci a sběr odpadu rostou, některá města v Pardubickém kraji proto zvažují zdražení poplatku za popelnice. Připlatí si lidé v Pardubicích a možná také ve Svitavách nebo v Ústí nad Orlicí.  „V současné době probíhá na toto téma diskuse, zvýšení nevylučuji, bude předmětem projednání zastupitelstva v prosinci letošního roku,“ řekl starosta Ústí Petr Hájek.    "/>
  </head>
  <body>
    <article>
      <h1>V Ústí zvažují zvýšení poplatku za odpad, v Pardubicích si lidé už připlatí</h1>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Lada Součková</a></address>
      <p>Za odpad město ročně zaplatí okolo 12 milionů korun. Z poplatku se vybere okolo osmi milionů, ale jen v ideálním případě, sedm procent lidí totiž poplatek nezaplatí.</p>
      <p><i><b>Kdy se poplatek zvýšil?</b></i><br/><br/><b>Pardubice</b><br/>444 Kč – v roce 2003<br/>492 Kč – v roce 2004<br/>498 Kč – 2005 – 2009<br/>500 Kč – od roku 2010<br/><br/><b>Chrudim</b><br/>600 Kč – od roku 2013<br/><br/><b>Ústí nad Orlicí</b><br/>590 Kč – od roku 2016<br/><br/><b>Svitavy</b><br/>660 Kč – od roku 2019</p>
      <p>Ve Svitavách se letos odpad již zdražoval o 60 korun, jak dlouho budou ale lidé platit současných 660 korun, zatím není jasné. „O případném zvýšení bude rozhodnuto v závěru letošního roku na prosincovém zasedání,“ informoval mluvčí Svitav Jiří Johanides.</p>
      <p>To Pardubáci se větším výdajům za popelnice nevyhnou, v současné době se ale neví, jak vysoké chystané zdražení bude. Ještě letos platili lidé v krajském městě 500 korun.</p>
      <figure>
        <img src="https://g.denik.cz/8/0a/11reflexni-pasky_denik-150-3x2.jpg"/>
      </figure>
      <aside>
        <a href="https://www.denik.cz/regiony/chodci-ve-tme-hazarduji-nejsou-videt-a-reflexni-prvky-nenosi-20191108.html">Chodci ve tmě hazardují. Nejsou vidět a reflexní prvky nenosí Přečíst článek ›</a>
      </aside>
      <p>„V roce 2018 nepokryly poplatky obyvatel ani 60 procent veškerých nákladů. Poplatek za odpad se přitom již 14 let prakticky nezměnil,“ odůvodnila navýšení mluvčí pardubického magistrátu Nataša Hradní.</p>
      <p>Zdražení bude výraznější, poplatek se má zvednout o 150 nebo 190 korun, také v tomto případě rozhodnou zastupitelé.</p>
      <p>„Domnívám se, že po tolika letech a stále rostoucích nákladech města na odpadové hospodářství je čas poplatek za odpad upravit. Pokud by obyvatelé měli platit podle skutečných nákladů, které na odpadové hospodářství vynaložíme, stálo by to každého ročně 802 korun,“ vysvětlila náměstkyně primátora Helena Dvořáčková.</p>
      <p>Podle propočtů magistrátu dá město v příštím roce za odpadové hospodářství 74 milionů korun, bez navýšení poplatku by muselo slabou polovinu zaplatit z vlastního rozpočtu. Po navýšení o menší zvažovanou částku přijde jen o 17 milionů.</p>
      <figure>
        <img src="https://g.denik.cz/50/a7/brno-brno-stred-ulice-milady-horakove-04_denik-150-3x2.jpg"/>
      </figure>
      <aside>
        <a href="https://www.denik.cz/regiony/lepsi-prodat-nez-draze-opravit-politici-resi-osud-chatrajiciho-domu-20191107.html">Lepší prodat, než draze opravit. Politici řeší osud chátrajícího domu Přečíst článek ›</a>
      </aside>
      <p>„Přestože se v posledních letech poplatky nezvyšovaly, náklady na odpadové hospodářství vzrostly z původních asi 45,5 milionu na současných 73,7 milionu. Průběžně totiž zvyšujeme úroveň služeb poskytovaných v oblasti odpadového hospodářství, zejména v separaci odpadu,“ dodala Dvořáčková.</p>
      <h3>Zůstává stejný</h3>
      <p>Zvyšování se nemusejí bát lidé v Chrudimi nebo České Třebové. „Město v současnosti neplánuje navýšení poplatku,“ potvrdil mluvčí Třebové Jiří Holý. Přestože náklady na odpad rostou i v Chrudimi, poplatek zůstává už od roku 2013 stále stejný, lidé platí 600 korun.</p>
      <figure>
        <img src="https://g.denik.cz/11/69/lovosice-setuza-hitler-20191107-3_denik-150-3x2.jpg"/>
      </figure>
      <aside>
        <a href="https://www.denik.cz/regiony/obrazem-napis-na-zdi-v-lovosicich-zdravi-hitlera-na-cas-ho-skryla-omitka-20191107.html">OBRAZEM: Nápis na zdi v Lovosicích zdraví Hitlera. Na čas ho skryla omítka Přečíst článek ›</a>
      </aside>
      <p>Náklady na odpadové hospodářství se zvyšují například kvůli přibývajícím kontejnerům na tříděný odpad a rozrůstajícím se komoditám, které lze třídit. Ve městech se za poslední roky objevily nádoby na jedlé oleje nebo kovy.</p>
    </article>
  </body>
</html>