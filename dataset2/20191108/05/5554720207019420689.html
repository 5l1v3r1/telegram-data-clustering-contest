<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/chief-justice-of-india-to-meet-uttar-pradesh-chief-secretary-director-general-of-police/271758/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-08T05:28:12+00:00"/>
    <meta property="og:title" content="अयोध्या फैसले से पहले यूपी के मुख्य सचिव और DGP से CJI रंजन गोगोई करेंगे मुलाकात"/>
    <meta property="og:description" content="रंजन गोगोई उत्तर प्रदेश में कानून-व्यवस्था की समीक्षा के लिए राज्य के मुख्य सचिव और पुलिस महानिदेशक से शुक्रवार को मुलाकात कर सकते हैं।"/>
  </head>
  <body>
    <article>
      <h1>अयोध्या फैसले से पहले यूपी के मुख्य सचिव और DGP से CJI रंजन गोगोई करेंगे मुलाकात</h1>
      <address><time datetime="2019-11-08T05:28:12+00:00">08 Nov 2019, 05:28</time> by <a rel="author">JKR Staff</a></address>
      <p>अयोध्या के राम जन्मभूमि-बाबरी मस्जिद जमीन विवाद मामले में फैसला आने से पहले भारत के मुख्य न्यायाधीश (CJI) रंजन गोगोई उत्तर प्रदेश में कानून-व्यवस्था की समीक्षा के लिए राज्य के मुख्य सचिव और पुलिस महानिदेशक और अन्य वरिष्ठ पुलिस अधिकारियों से शुक्रवार को मुलाकात कर सकते हैं।</p>
      <figure>
        <img src="http://www.jantakareporter.com/wp-content/uploads/2019/10/Ranjan-Gogoi.png"/>
        <figcaption>फाइल फोटो: रंजन गोगोई</figcaption>
      </figure>
      <p>मीडिया रिपोर्ट के मुताबिक, बताया जा रहा है कि अयोध्या भूमि विवाद मामले में अगले हफ्ते फैसला आने के मद्देनजर यह बैठक होगी। सूत्रों ने बताया कि प्रधान न्यायाधीश ने उत्तर प्रदेश के मुख्य सचिव राजेंद्र कुमार तिवारी और डीजीपी ओम प्रकाश सिंह से बात की है और वह अपने चैंबर में उनसे मुलाकात करेंगे।</p>
      <figure>
        <iframe data-src="https://twitter.com/ANI/status/1192651685954379777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>वहीं, अयोध्या मामले पर फैसला आने से पहले गृह मंत्रालय ने सभी राज्यों और केंद्र शासित प्रदेशों को एक एडवाइजरी जारी की है। केंद्रीय गृह मंत्रालय ने रामजन्मभूमि-बाबरी मस्जिद भूमि विवाद पर उच्चतम न्यायालय का फैसला आने के मद्देनजर सभी राज्यों से चौकस रहने को कहा है। यह जानकारी गृह मंत्रालय के सूत्रों ने दी है।</p>
      <p>राम जन्मभूमि-बाबरी मस्जिद भूमि विवाद मामले में लगातार 40 दिन तक सुनवाई चलने के बाद 16 अक्टूबर को फैसला सुरक्षित रख लिया गया था। यह फैसला 17 नवंबर से पहले आने की उम्मीद है क्योंकि प्रधान न्यायाधीश गोगोई उस दिन सेवानिवृत्त हो रहे हैं।</p>
      <p>राम जन्मभूमि-बाबरी मस्जिद भूमि विवाद मामले में उच्चतम न्यायालय के फैसले से पहले केंद्र सरकार ने सभी राज्यों से अलर्ट रहने और संवेदनशील क्षेत्रों में सुरक्षा सुनिश्चित करने को कहा है। (इंपुट: भाषा के साथ)</p>
    </article>
  </body>
</html>