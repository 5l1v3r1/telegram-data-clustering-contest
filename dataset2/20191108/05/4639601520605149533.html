<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/opinions/peraste-ekso-kyrioi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T05:15:39+00:00"/>
    <meta property="og:title" content="Περάστε έξω, κύριοι…"/>
    <meta property="og:description" content="Αστυνομικού χαρακτήρα ήταν η επιχείρηση που οργανώθηκε εναντίον των τεσσάρων συστημικών τραπεζών από ελεγκτές της Επιτροπής Ανταγωνισμού."/>
  </head>
  <body>
    <article>
      <h1>Περάστε έξω, κύριοι…</h1>
      <h2>Αστυνομικού χαρακτήρα ήταν η επιχείρηση που οργανώθηκε εναντίον των τεσσάρων συστημικών τραπεζών από ελεγκτές της Επιτροπής Ανταγωνισμού.</h2>
      <address><time datetime="2019-11-08T05:15:39+00:00">08 Nov 2019, 05:15</time> by <a rel="author">ΒΗΜΑτοδότης</a></address>
      <p>Αστυνομικού χαρακτήρα ήταν η επιχείρηση που οργανώθηκε εναντίον των τεσσάρων συστημικών τραπεζών από ελεγκτές της Επιτροπής Ανταγωνισμού. Κανονική έφοδος δηλαδή, η οποία εξελίχθηκε μεταξύ 12 το μεσημέρι και 1 μ.μ. της Πέμπτης, στα ανώτατα κλιμάκια των τραπεζών, στα υψηλά πατώματα, εκεί όπου βρίσκονται τα γραφεία των διοικήσεων…</p>
      <p>***</p>
      <p>
        <a href="https://www.in.gr/2019/11/08/economy/oikonomikes-eidiseis/istoria-gia-tis-trapezikes-xreoseis-kai-ti-tha-plironoume-telika/">Η ιστορία για τις τραπεζικές χρεώσεις και τι θα πληρώνουμε τελικά</a>
      </p>
      <p>Ο αιφνιδιασμός ήταν απόλυτος και οι απαιτήσεις μη διαπραγματεύσιμες, όπως μου το μετέφεραν, αφού οι διενεργήσαντες την έφοδο έψαχναν να μάθουν εάν οι τράπεζες εφάρμοζαν εναρμονισμένες πρακτικές κατά τον προσδιορισμό των προμηθειών στις συναλλαγές με τους πελάτες τους.</p>
      <p>***</p>
      <p>Σε μία από τις τράπεζες μάλιστα μπούκαραν στο γραφείο του αναπληρωτή διευθύνοντος συμβούλου, τον πρόσταξαν <i>«περάστε έξω, κύριε…»</i>, τον έβγαλαν έξω από το γραφείο του και άρχισαν να ψάχνουν από την… τσάντα του, τα χαρτιά του, έως και τον υπολογιστή του. Στις άλλες τράπεζες όπου διενεργήθηκαν οι έφοδοι το σύνθημα προς τις διοικήσεις τους ήταν <i>«κατεβάστε τα μολύβια, αφήστε τα πράγματα στο γραφείο σας εκεί που είναι και βγείτε έξω…»</i>. Πρωτόγνωρες εικόνες που δεν έχουν ξαναγίνει σε αυτόν τον τόπο…</p>
      <p>***</p>
      <p>Φαίνεται ότι ο νεοφερμένος από την Ευρώπη επικεφαλής της Επιτροπής Ανταγωνισμού <b>Γιάννης Λιανός</b> (φωτογραφία) έχει απορροφήσει πλήρως τα ήθη που επικρατούν στην Ευρώπη και στην Αμερική και τηρεί κατά γράμμα ό,τι συμβαίνει έξω. Μπορείτε όμως να φανταστείτε την απογοήτευση των τραπεζικών στελεχών με όλα αυτά που συνέβησαν, σε τούτο τον καιρό που πασχίζουν να φέρουν βόλτα τις τράπεζες και να τις ξαναβάλουν στον ορθό δρόμο;</p>
      <p>***</p>
      <h3>Λαμπρή τελετή για τα 200 χρόνια από το 1821</h3>
      <p>Ας περάσουμε τώρα στη λαμπρή τελετή για τα 200 χρόνια από την ελληνική Επανάσταση που έγινε με κάθε επισημότητα στην αίθουσα Γερουσίας της Βουλής παρουσία του Προέδρου της Δημοκρατίας <b>Πρ. Παυλόπουλου</b> και του Πρωθυπουργού <b>Κυριάκου Μητσοτάκη</b>.</p>
      <p>***</p>
      <p>Η <b>Γιάννα Αγγελοπούλου</b>, πρόεδρος της επιτροπής «Ελλάδα 2021», έφθασε στις 10.30 το πρωί στη Βουλή και την υποδέχθηκαν ο πρόεδρος του Κοινοβουλίου <b>Κώστας Τασούλας</b>, ο γραμματέας της Βουλής <b>Γιώργος Μυλωνάκης</b> και ο επικεφαλής του Καναλιού της Βουλής <b>Νίκος Σίμος</b>.</p>
      <p>***</p>
      <p>Αμέσως μετά όλοι κατευθύνθηκαν στην αίθουσα της Γερουσίας, όπου ήδη βρίσκονταν ο πρωθυπουργός, ο Πρόεδρος της Δημοκρατίας και εκπρόσωποι των κομμάτων. Η Γιάννα Αγγελοπούλου είχε θερμή χειραψία με τον Κυριάκο Μητσοτάκη, τον <b>Νίκο Βούτση</b> και τον <b>Κώστα Σημίτη</b>, συνομίλησε για λίγο με τη <b>Φώφη Γεννηματά</b>, ευχαρίστησε θερμά τον <b>Προκόπη Παυλόπουλο</b> λέγοντάς του «θα κάνουμε πάρα πολύ καλή δουλειά», ενώ στη συνέχεια κάθισε δίπλα στην <b>Ολγα Γεροβασίλη</b>, η οποία εκπροσωπούσε τον <b>Αλέξη Τσίπρα</b> που δεν μπόρεσε να παρευρεθεί στην εκδήλωση, καθώς βρισκόταν σε περιοδεία στη Βοιωτία (είχε όμως χθες συνάντηση με την κυρία Αγγελοπούλου στο γραφείο του στην Κουμουνδούρου)…</p>
      <p>***</p>
      <p>Τα 31 μέλη της επιτροπής, πρόεδρος της οποίας είναι η Γιάννα Αγγελοπούλου, είναι τα εξής:</p>
      <p>
        <b>Κορυφαίοι πανεπιστημιακοί από την Αμερική και τη Βρετανία:</b>
      </p>
      <p>Mark Mazower, Roderick Beaton και Richard Clogg.</p>
      <p>
        <b>Ελληνες καθηγητές του εξωτερικού:</b>
      </p>
      <p>Ελένη Γλύκατζη-Αρβελέρ, Στάθης Καλύβας, Δημήτρης Γόντικας.</p>
      <p>
        <b>Από την Ακαδημία Αθηνών:</b>
      </p>
      <p>Βασίλης Ράπανος.</p>
      <p>
        <b>Από την Εκκλησία της Ελλάδος:</b>
      </p>
      <p>Μητροπολίτης Ιγνάτιος.</p>
      <p>Μαζί θα εργαστούν <b>ιστορικοί</b> όπως οι:</p>
      <p>Πασχάλης Κιτρομηλίδης, Κώστας Κωστής, Ευάνθης Χατζηβασιλείου, Μαρία Ευθυμίου, Ελπίδα Βόγλη και Ιωάννα Λαλιώτου.</p>
      <p>
        <b>Πολιτικοί και κοινωνικοί επιστήμονες:</b>
      </p>
      <p>Γιάννης Βούλγαρης, Νίκος Μουζέλης, Αριστείδης Χατζής, Ναπολέων Μαραβέγιας.</p>
      <p>
        <b>Από τα γράμματα και τις τέχνες:</b>
      </p>
      <p>Σταύρος Ζουμπουλάκης, Θεόδωρος Κουρεντζής, Δέσποινα Μουζάκη, Δημήτρης Παπαϊωάννου και Αικατερίνη Καμηλάκη.</p>
      <p>
        <b>Τη στροφή στο μέλλον σηματοδοτούν ερευνητές από τα πεδία της Επιστήμης:</b>
      </p>
      <p>Κωνσταντίνος Δασκαλάκης, Ελευθερία Ζεγγίνη, Μαρία Θέμελη, Νίκολας Νεγκροπόντε, Χρήστος Παπαδημητρίου και Ιωάννης Ταρνανάς.</p>
      <p>
        <b>Την καινοτομία και την επιχειρηματικότητα θα πρεσβεύουν στην επιτροπή:</b>
      </p>
      <p>Μάρκος Βερέμης και Γκρέγκορι Παπαδόπουλος.</p>
      <p>***</p>
      <p>Οι διεθνούς φήμης και πολυδιαβασμένοι στην Ελλάδα ιστορικοί <b>Μαρκ Μαζάουερ</b> και ο <b>Στάθης Καλύβας</b> θα συμμετέχουν για τους εορτασμούς με αφορμή τα 200 χρόνια από την Επανάσταση του 1821. Ο Μαρκ Μαζάουερ, καθηγητής και πρύτανης στο Πανεπιστήμιο Κολούμπια της Νέας Υόρκης, είναι συγγραφέας της «Πόλης των Φαντασμάτων» που ανατέμνει την ιστορία της πολυπολιτισμικής Θεσσαλονίκης κατά τους τελευταίους αιώνες. Εχει γράψει ακόμη για την Ελλάδα της Κατοχής. Στο ίδιο χρονικό πλαίσιο, την Κατοχή και τον Εμφύλιο, κινείται το ιστορικό έργο του καθηγητή στην Οξφόρδη Στάθη Καλύβα, μέρος του οποίου συνέγραψε από κοινού με τον <b>Νίκο Μαραντζίδη</b>. Στην επιτροπή μετέχουν επίσης οι εκπρόσωποι της άλλης πλευράς, ο κοινωνιολόγος της LSE <b>Νίκος Μουζέλης</b> και ο ιστορικός <b>Αντώνης Λιάκος</b>.</p>
      <p>***</p>
      <h4>Τα παραλειπόμενα από το 2021</h4>
      <p>Παραλίγο να περάσει απαρατήρητος ο πρώην πρωθυπουργός Κώστας Σημίτης στη διάρκεια της χθεσινής φιέστας στη Γερουσία της Βουλής για τη Γιάννα Αγγελοπούλου, η οποία θα διαχειριστεί το «project 2021». Ο κ. Σημίτης μπήκε την ώρα που εισερχόταν στην αίθουσα η κυρία Αγγελοπούλου και φρόντισε να ελιχθεί ανάμεσα σε φωτορεπόρτερ και σωματοφύλακες ώστε να αποφύγει τα  «κάδρα» μαζί της. Και φυσικά τα κατάφερε. Μόνο που η Γιάννα τον… έκοψε από μακριά και πήγε εκείνη να τον χαιρετήσει.</p>
      <p>***</p>
      <p>Στην εκδήλωση παρέστησαν αρκετοί, αλλά οι περισσότεροι γύρισαν την πλάτη παρότι τα πρώτα ονόματα (Πρόεδρος Δημοκρατίας, Πρωθυπουργός και Αρχιεπίσκοπος) ανταποκρίθηκαν στο κάλεσμα. Ο Τσίπρας έστειλε τη Γεροβασίλη με το νέο look, ο <b>Κουτσούμπας</b> τον Παφίλη, ο <b>Βελόπουλος</b> κι ο <b>Βαρουφάκης</b> δεν εμφανίστηκαν, ενώ η <b>Φώφη</b> έδειξε ότι πήγε σκεπτόμενη τη δική της επόμενη μέρα. Ούτε <b>Καραμανλής</b>, ούτε <b>Παπανδρέου</b>, ούτε Σαμαράς, ούτε πρώην πρόεδροι της Βουλής πέραν του <b>Απόστολου Κακλαμάνη</b> που διετέλεσε πρόεδρος για 8 χρόνια και του <b>Βύρωνα Πολύδωρα</b> που χρημάτισε πρόεδρος για μία εργάσιμη μέρα, δηλαδή για 8 ώρες, τον Μάιο του 2012. Από την εκδήλωση δεν μπορούσε να απουσιάσει και ο αμερικανός πρεσβευτής.</p>
      <p>***</p>
      <p>Και ξαφνικά προβάλλει στους διαδρόμους της Βουλής ένας γενειοφόρος μαυροφορεμένος Κρητικός κρατώντας μάλιστα και μία… μαγκούρα. Ελεγε πως ονομαζόταν «Μουστάκας». Ουδείς του έδινε σημασία έως ότου στον διάδρομο φάνηκε ο Πρωθυπουργός. Ο μαγκουροφόρος Κρητικός άδραξε την ευκαιρία και λέει στον Πρωθυπουργό το παράπονό του. Οτι το επίδομα για τα νέα παιδιά θα πρέπει να δίνεται και στα παιδιά που έχουν γεννηθεί το 2019 και όχι μόνον το 2020. Ο Πρωθυπουργός χαμογέλασε και είπε πως θα το κοιτάξει.</p>
      <p>***</p>
      <p>Να σημειώσω τέλος τη συνομιλία που είχαν οι Μητσοτάκης και Παυλόπουλος (στα όρθια) στην αίθουσα της Γερουσίας, προτού αρχίσει η εκδήλωση. Και να προσθέσω ότι το τελευταίο διάστημα Προέδρος της Δημοκρατίας και Πρωθυπουργός έχουν πυκνώσει τις συναντήσεις τους (εννοώ τον αριθμό των συναντήσεών τους), αλλά οι συναντήσεις αυτές δεν διαρκούν πολύ. Πάντοτε γίνονται στο περιθώριο άλλων εκδηλώσεων.</p>
      <p>***</p>
      <h4>Οι νοθείες στα εργατικά σωματεία</h4>
      <p>Θυμάστε που σας είχα γράψει για έναν ογκωδέστατο φάκελο με τις νοθείες που έχουν γίνει στα σωματεία, ο οποίος είχε φτάσει μέσω του Γραμματέα του ΚΚΕ στον Πρωθυπουργό Κ. Μητσοτάκη στη συνάντηση που είχαν για την ψήφο των αποδήμων για να του αποδείξει ότι οι δικοί του της ΔΑΚΕ δεν λένε την αλήθεια για τις νοθείες στη ΓΣΕΕ; Πλέον μαθαίνω ότι αυτός ο φάκελος έχει κατατεθεί και στη Βουλή από τον <b>Θανάση Παφίλη</b>, κοινοβουλευτικό εκπρόσωπο του ΚΚΕ. Και αν αυτά δεν αρκούν για να αποδείξουν πως το ΚΚΕ θα τραβήξει το σκοινί, όσο πάει, για να αποκαλυφθούν οι υπεύθυνοι για εκτεταμένες νοθείες στα εργατικά σωματεία, ήρθε και το παράδειγμα της Ομοσπονδίας Εργαζομένων στο Μέταλλο, όπου είχαμε σκηνές απείρου κάλλους…</p>
      <p>****</p>
      <p>Το ΠΑΜΕ κατήγγειλε με «αποδείξεις και ονόματα» καραμπινάτα περιστατικά νοθείας… Αλλά επειδή τα πολλά λόγια είναι φτώχεια καταγράφω τα εξής δύο που κατήγγειλε το ΠΑΜΕ: εργαζόμενος μέσα στο συνέδριο κατήγγειλε ότι τον εμφανίζουν να ψηφίζει σε σωματείο όταν ο ίδιος την ίδια στιγμή ήταν σε διακοπές, ενώ έφεραν αντιπροσώπους να ψηφίσουν, εκλεγμένους από σωματεία που δεν υπάρχουν. Το συνέδριο αποφάσισε να αποκλείσει τους «νόθους» αντιπροσώπους, απόφαση που στήριξαν ακόμα και εκλεγμένοι προερχόμενοι όχι από τα ψηφοδέλτια που στηρίζει το ΠΑΜΕ! Τελικά η ηγετική ομάδα της Ομοσπονδίας Μετάλλου (ΠΑΣΚΕ – ΔΑΚΕ) μαθαίνω πως αφού δεν της βγαίναν τα «κουκιά» διέλυσε το συνέδριο…</p>
      <p>***</p>
      <h4>Ενας Μάγκας στον δρόμο του Τσίπρα</h4>
      <p>Μια ευχάριστη τυχαία συνάντηση με τον δεξιοτέχνη του κλαρίνου Γιώργο Μάγκα είχε ο πρόεδρος του ΣΥΡΙΖΑ Αλέξης Τσίπρας κατά την περιοδεία του στη Βοιωτία χθες το πρωί. Περπατώντας στον πεζόδρομο της Λιβαδειάς ο λαϊκός μουσικός ήταν ανάμεσα στους πολίτες που περίμεναν τον πρόεδρο του ΣΥΡΙΖΑ να τον υποδεχθούν στην πόλη τους. «Να ξανακερδίσεις για να μπορέσεις να βοηθήσεις τον απλό κόσμο» του ευχήθηκε αγκαλιάζοντάς τον και καλώντας τον να μείνει… αιώνια. Ο Αλέξης Τσίπρας του απάντησε χαμογελώντας «όχι ρε φίλε αιώνια, αιώνια είναι η τέχνη η δικιά σου».</p>
      <p>
        <a href="https://www.tovima.gr/2019/11/08/opinions/apo-tin-anakatalipsi-tis-vankouver-sti-dialysi-tis-asoee/">Από την ανακατάληψη της «Βανκούβερ»… στη διάλυση της ΑΣΟΕΕ</a>
      </p>
    </article>
  </body>
</html>