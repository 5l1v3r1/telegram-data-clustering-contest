<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/geregi-dosye-biografiya-stan-2019-skilki-groshey-u-galini-i-oleksandra-gereg-50051915.html"/>
    <meta property="og:site_name" content="НВ"/>
    <meta property="article:published_time" content="2019-11-08T05:57:00+00:00"/>
    <meta property="og:title" content="Топ-100 найбагатших людей України. Що допомогло Герегам піднятися на сьоме місце"/>
    <meta property="og:description" content="Галина та Олександр Гереги в рейтингу топ-100 найбагатших людей України по версії НВ піднялися з 10-го на сьоме місце. Їх статки оцінюються в $930 млн. За рік вони збільшилися на 10%."/>
  </head>
  <body>
    <article>
      <h1>Топ-100 найбагатших людей України. Що допомогло Герегам піднятися на сьоме місце</h1>
      <h2>Галина та Олександр Гереги в рейтингу топ-100 найбагатших людей України по версії НВ піднялися з 10-го на сьоме місце. Їх статки оцінюються в $930 млн. За рік вони збільшилися на 10%.</h2>
      <address>
        <time datetime="2019-11-08T05:57:00+00:00">08 Nov 2019, 05:57</time>
      </address>
      <p>Цьогоріч статки сім'ї Герег, власників мережі торгових центрів Епіцентр, трохи підросли. Та й у загальному списку Золотої сотні вони піднялися з 10-го на 7-е місце. Ба більше, нині подружжя бізнесменів стало навіть трохи багатшим, аніж було в докризовому 2013-му.</p>
      <p>Цього року флагманська компанія Герег — Епіцентр К — заробила понад 3 млрд грн прибутку і збільшила виторг на чверть, до 41,5 млрд грн.</p>
      <p>Багато в чому цей результат — наслідок експансії: компанія розширювала мережу своїх торгових центрів, відкриваючи їх не тільки в обласних центрах, а й у менших містах. Один з Епіцентрів Гереги запустили навіть у прифронтовому Краматорську, довівши загальне число торгових об'єктів під цим брендом до 55.</p>
      <p>Родині належить ще одна мережа Будмаркет — Нова лінія, яка налічує 14 торгових точок. Загальна площа всіх магазинів Герег уже досягла 1,5 млн кв. м.</p>
      <p>Частина цих площ зайнята товарами власного виробництва. Так, нещодавно група Епіцентр К відкрила новий завод з виробництва керамічної плитки в Київській області потужністю до 15 млн кв. м на рік. У підприємство Гереги інвестували 3 млрд грн. Левова частка продукції заводу піде на експорт.</p>
      <p>Продовжує приростати і сімейний агробізнес: цьогоріч компанія Епіцентр Агро поповнилася активами у Хмельницькій області, що раніше належали агропідрозділу пивної компанії Оболонь. Сьогодні структури Герег обробляють 120 тис. га в п’яти областях, маючи також 20 тваринницьких ферм і шість елеваторів.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/skhemi-nardep-hereha-prodovzhuje-vesti-biznes-v-okupovanomu-krimu-2452491.html">Схеми: нардеп Герега продовжує вести бізнес в окупованому Криму</a>
        </li>
      </ul>
    </article>
  </body>
</html>