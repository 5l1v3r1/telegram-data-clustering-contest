<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740605"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T05:05:00+00:00"/>
    <meta property="og:title" content="หนุ่ม21'คลั่งรัก'บุกบ้านแฟน ไล่แทงยกครัวดับ2เจ็บอื้อ!"/>
    <meta property="og:description" content="หนุ่ม 21 ปีคลั่งบุกบ้านแฟนสาว ตามง้อไม่สำเร็จ แทงคนในบ้านยับ จนเป็นเหตุให้มีผู้เสียชีวิต 2 ราย เจ็บระนาว"/>
  </head>
  <body>
    <article>
      <h1>หนุ่ม21'คลั่งรัก'บุกบ้านแฟน ไล่แทงยกครัวดับ2เจ็บอื้อ!</h1>
      <address>
        <time datetime="2019-11-08T05:05:00+00:00">08 Nov 2019, 05:05</time>
      </address>
      <p>
        <b>หนุ่ม 21 ปีคลั่งบุกบ้านแฟนสาว ตามง้อไม่สำเร็จ แทงคนในบ้านยับ จนเป็นเหตุให้มีผู้เสียชีวิต 2 ราย เจ็บระนาว</b>
      </p>
      <p>เมื่อวันที่ 8 พ.ย. ร.ต.ท.(หญิง)กนกพร รามด้วง รองสว.(สอบสวน)สน.บางมด  รับแจ้งมีผู้ถูกแทงเสียชีวิตและบาดเจ็บหลายราย ภายในบ้านเลขที่ 9/51-52 แขวงบางมด เขตจอมทอง จึงนำกำลังรุดไปตรวจสอบ ที่เกิดเหตุเป็นอาคารพาณิชย์ 2 คูหาทุบรวมกัน ความสูง 4 ชั้น บริเวณหน้าห้องนอนชั้น 3 พบศพ นางบรรจง ธนูธรณ์ อายุ 49 ปี สภาพนอนหงาย สวมชุดนอนสีแดง มีบาดแผลถูกของมีคมปาดเข้าที่คอด้านซ้าย เลือดไหลนองทั่วบริเวณ ข้าวของกระจัดกระจาย ในที่เกิดเหตุยังพบรอยเลือดหยดทั่วบริเวณทั้งชั้นที่ 4 และชั้นที่ 2 ซึ่งเป็นชั้นลอย ใกล้จุดพบศพยังพบมีดพกปลายแหลมความยาวประมาณ 1 ฟุตตกอยู่ เจ้าหน้าที่จึงเก็บไว้เป็นหลักฐาน <br/> <br/>ทั้งนี้ เหตุการณ์ดังกล่าวยังพบผู้ได้รับบาดเจ็บอีก 4 ราย เจ้าหน้าที่กู้ภัยได้นำส่งรพ.ไปก่อนหน้านี้แล้ว ทราบชื่อต่อมา ประกอบด้วย นายธนิน ธนูธรณ์ อายุ 53 ปี สามีผู้ตาย ถูกนำตัวส่ง รพ.ราษฎร์บูรณะนายปฐมภพ ธนูธรณ์ อายุ 22 ปี บุตรชายคนโต ส่ง รพ.บางประกอก 9 น.ส.ปุณพร ธนูธรณ์ อายุ 19 ปี บุตรสาวคนเล็ก นักศึกษาปี 2 วิศวกรรมศาสตร์ มหาวิทยาลัยเทคโนโลยีพระจอมเกล้าธนบุรี ถูกแทงใต้ราวนมซ้ายส่ง รพ.บางประกอก 1 ก่อนทนพิษบาดแผลไม่ไหวเสียชีวิตในเวลาต่อมา และ นายภฤศนันท์ หรือ ไอโฟน สุขสำราญ อายุ 21 ปี ผู้ที่ก่อเหตุ ได้รับบาดเจ็บจากการถูกเก้าอี้ตี และถูกทำร้ายขณะที่คนในบ้านช่วยกันจับกุม</p>
      <figure>
        <img src="https://www.dailynews.co.th/admin/upload/20191108/news_tBArOZltcx115215_533.jpg?v=20191108173?v=8818"/>
      </figure>
      <p> <br/>สอบสวน น.ส.ธิราพร หาสอน อายุ 39 ปี น้องสาว นางบรรจง ผู้ตาย ให้การว่า บ้านนี้พักอาศัยกัน 2 ครอบครัว รวม 9 คน ทั้งหมดเป็นญาติกัน ประกอบอาชีพทำรองเท้า โดยเหตุการณ์ดังกล่าวเกิดขึ้น เนื่องจากก่อนหน้านี้ น.ส.ปุณพร และ นายภฤศนันท์ ได้เคยคบหาเป็นแฟนกันประมาณครึ่งปี โดยผู้ก่อเหตุมักแวะมาหาหลานสาวอยู่บ่อยครั้ง แต่ไม่เคยนอนค้าง ช่วงหลัง 2-3 เดือน ไม่เคยพบเห็นนายภฤศนันท์ มาที่บ้านอีกเลยคิดว่าคงเพราะเลิกรากันไป กระทั่งวันนี้เวลาประมาณ 03.30 น. นายภฤศนันท์ แอบปีนเข้าหน้าต่างของที่ชั้น 3 เนื่องจากมีร่องรอยการตัดตะแกรงก่อนเข้าไปหาหลานสาวตน โดยคนในบ้านได้ยินเสียงร้องขอความช่วยเหลือจากหลานสาว กระทั่งทุกคนในบ้านตื่นและลงมาที่ชั้น 3 ก่อนที่จะตะลุมบอนกันอยู่พักใหญ่ จนจับตัวผู้ต้องหาได้ หลังเหตุการณ์สงบจึงมีผู้เสียชีวิตและบาดเจ็บ จึงช่วยกันโทรฯหาตำรวจเพื่อขอความช่วยเหลือ</p>
      <figure>
        <img src="https://www.dailynews.co.th/admin/upload/20191108/news_hRYNDBvskU115216_533.jpg?v=20191108173?v=6947"/>
      </figure>
      <p>ผู้สื่อข่าวรายงานว่า ห่างออกไปประมาณ 100 เมตรบริเวณปากทางเข้าบ้านบริเวณสนามตระกร้อพบรถจยย.ยามาฮ่า ฟีโน่ สีเขียวคาดดำ ทะเบียน กรล 69 กรุงเทพมหานคร มีหมวกกันน็อคสีแดงดำห้อยอยู่มีกระเป๋าสะพานหลังสีดำวางไว้ อยู่ที่พักเท้าในสภาพเปิดทิ้งไว้ ซึ่งคาดว่าผู้ต้องหาจะนำมาจอดไว้ ก่อนเดินเท้าเข้าไปก่อเหตุ นอกจากนั้นยังพบหน้ากากที่ใช้ในงานกู้ภัยและดับเพลิงตกอยู่ในที่เกิดเหตุ ซึ่งคาดว่าผู้ต้องหาจะสวมใส่มาเพื่อปิดบังใบหน้า <br/> <br/>ด้าน ร.ต.ท.(หญิง) กนกพร กล่าวว่า เบื้องต้นคาดว่าสาเหตุเกิดจากความหึงหวง จากนี้จะเชิญคนในบ้านไปให้ปากคำ เพื่อหาความเชื่อมโยงกับการลำดับเหตุการณ์และจะเดินทางไปสอบปากคำผู้ก่อเหตุที่รักษาตัวอยู่โรงพยาบาล ก่อนจะดำเนินการตามกฎหมายต่อไป</p>
      <figure>
        <img src="https://www.dailynews.co.th/admin/upload/20191108/news_uTlcqylKcO115217_533.jpg?v=20191108173?v=6077"/>
      </figure>
    </article>
  </body>
</html>