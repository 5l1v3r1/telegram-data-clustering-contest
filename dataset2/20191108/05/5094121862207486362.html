<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/berlin-se-otvira-ukrajincum-potrebuje-400-tisic-lidi-rocne-20191107.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="Berlín se otvírá Ukrajincům. Potřebuje 400 tisíc lidí ročně"/>
    <meta property="og:description" content="Na východ od Odry a Nisy je z toho už trochu panika. Německý pracovní trh se má od nového roku otevřít pro ukrajinskou pracovní sílu. Především v Polsku, kde děkují za rychlý ekonomický růst posledních let příchodu jednoho až dvou milionů Ukrajinců, přemýšlí nad tím, kolik gastarbeiterů z východu bude chtít přejít do Německa.    "/>
  </head>
  <body>
    <article>
      <h1>Berlín se otvírá Ukrajincům. Potřebuje 400 tisíc lidí ročně</h1>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Luboš Palata</a></address>
      <p>Ve Spolkové republice totiž firmy mohou Ukrajincům nabídnout výrazně vyšší výdělky než v Polsku. Podobný vývoj se dá očekávat i v Česku.</p>
      <p>Podle některých odhadů může z polského pracovního trhu odejít do Německa už během příštího roku téměř čtyři sta tisíc Ukrajinců, což by podle propočtu polského svazu zaměstnavatelů znamenalo pokles ekonomiky o 1,8 % hrubého domácího produktu. Někteří odborníci ale pochybují, že útěk Ukrajinců z Polska bude tak masový a rychlý.</p>
      <figure>
        <img src="https://g.denik.cz/1/18/fo03000404_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/cesko-nemecke-forum-pripomnelo-rok-1989-20191104.html">Česko-německé fórum připomnělo rok 1989 Přečíst článek ›</a>
      </aside>
      <p>„Je třeba umět německy, mít dostatek peněz na dobu, než se vám podaří nalézt práci, a také odpovídající kvalifikaci,“ uvedl pro portál Money.pl ekonom Lukasz Kozlowski. V Polsku přitom díky podobnosti polštiny a ukrajinštiny neexistuje téměř žádná jazyková bariéra. Také vydávání pracovních víz bude i po nových změnách v Polsku stále liberálnější, než jak se to chystá zavést od nového roku Německo.</p>
      <figure>
        <img src="https://g.denik.cz/1/f8/migranti-more-lod_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/kudy-pujdou-priste-eu-sleduje-migranty-pres-web-20191104.html">Kudy půjdou příště? EU sleduje migranty přes web Přečíst článek ›</a>
      </aside>
      <p>Na druhé straně o tom, že Německo potřebuje masivní příliv pracovní síly ze zahraničí, není pochyb, stejně jako o tom, že pracovní migrace z chudších zemí Evropské unie už nebude stačit. „V zemích první vlny rozšíření Evropské unie na východ, jako je Polsko, je už potenciál pracovní síly vyčerpán. U států jako Rumunsko, Bulharsko a Chorvatsko ještě existuje, ale snižuje se,“ říká v rozhovoru pro Deutsche Welle Herbert Brücke z Institutu pro pracovní trh  v Norimberku.</p>
      <p>„Pokud ale ulehčíme možnost pracovní imigrace lidem z nečlenských zemí EU na západním Balkánu nebo Ukrajincům, tak tam vidím potenciál velmi vysoký,“ dodává Brücke.</p>
      <h3>Zatím stačí Rumuni</h3>
      <p>Podle odhadů německých ekonomů je pro zajištění růstu německé ekonomiky třeba, aby vzhledem ke stárnutí obyvatelstva a nízké porodnosti přišlo do země ročně 400 tisíc pracovních imigrantů.</p>
      <figure>
        <img src="https://g.denik.cz/1/9c/soud-eu-je-proti-polskemu-zakonu-snizujicimu-duchodovy-vek-soudcu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/polsky-zakon-o-soudcich-odporuje-unijnimu-pravu-rozhodl-soud-20191105.html">Polský zákon o odchodu soudců do důchodu odporuje unijnímu právu, rozhodl soud Přečíst článek ›</a>
      </aside>
      <p>Není to imaginární číslo. Přibližně už 300 tisíc cizinců přišlo podle spolkové agentury práce do Německa i v tomto roce – většina z nich však nebyla z Ukrajiny, ale z Rumunska a Bulharska. Ukrajinců byly „zatím“ v tomto roce jen necelé čtyři tisíce.</p>
    </article>
  </body>
</html>