<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981721?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-08T05:19:00+00:00"/>
    <meta property="og:title" content="Zemetrasenie na severovýchode Iránu si vyžiadalo 5 mŕtvych a 120 zranených"/>
    <meta property="og:description" content="Po zemetrasení nasledovala séria menších dotrasov."/>
  </head>
  <body>
    <article>
      <h1>Zemetrasenie na severovýchode Iránu si vyžiadalo 5 mŕtvych a 120 zranených</h1>
      <h2>Po zemetrasení nasledovala séria menších dotrasov.</h2>
      <address><time datetime="2019-11-08T05:19:00+00:00">08 Nov 2019, 05:19</time> by <a rel="author">TEHERÁN/TASR</a></address>
      <p>Najmenej päť mŕtvych a 120 zranených si vyžiadalo zemetrasenie s magnitúdou 5,9, ktoré v noci na piatok zasiahlo severozápad Iránu. S odvolaním sa na miestnych predstaviteľov o tom informovala agentúra AP.</p>
      <p>Zemetrasenie zasiahlo okres Tark v provincii Východný Azerbajdžan v piatok nadránom približne o 2.17 h miestneho času, uviedol iránsky seizmologický inštitút. Podľa americkej geologickej služby USGS otrasy nastali v hĺbke desať kilometrov približne 60 kilometrov od mesta Hastrud. Po zemetrasení nasledovala séria menších dotrasov.</p>
      <p>USGS zároveň vydala varovanie pred možnými "značnými stratami a rozsiahlou katastrofou". V postihnutej oblasti žije približne 20 miliónov ľudí, uviedlo Európske stredomorské seizmologické centrum (EMSC), ktoré citovala agentúra TASS.</p>
      <p>Agentúra AP dodala, že už plytké zemetrasenie s magnitúdou 5 môže spôsobiť značné škody. Irán je často dejiskom zemetrasení rôznej sily, pretože sa rozkladá na mnohých hlavných zlomových líniách. Lokalitu historického mesta Bam postihlo v roku 2003 vážne zemetrasenie s magnitúdou 6,6, ktoré si vyžiadalo 26.000 mŕtvych.</p>
    </article>
  </body>
</html>