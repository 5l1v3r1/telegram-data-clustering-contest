<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/itt-a-nagy-bejelentes-a-richtertol"/>
    <meta property="og:site_name" content="infostart"/>
    <meta property="article:published_time" content="2019-11-08T05:20:00+00:00"/>
    <meta property="og:title" content="Itt a nagy bejelentés a Richtertől"/>
    <meta property="og:description" content="Az elemzői várakozásokat meghaladóan nőtt a gyógyszeripari vállalat árbevétele és nyeresége idén a harmadik negyedévben."/>
  </head>
  <body>
    <article>
      <h1>Itt a nagy bejelentés a Richtertől</h1>
      <address><time datetime="2019-11-08T05:20:00+00:00">08 Nov 2019, 05:20</time> by <a rel="author">Infostart / MTI</a></address>
      <h3>Az elemzői várakozásokat meghaladóan nőtt a gyógyszeripari vállalat árbevétele és nyeresége idén a harmadik negyedévben.</h3>
      <p>A Richter Gedeon Nyrt. konszolidáltan 22,5 milliárd forint adózott nyereséget ért el, ami 147,6 százalékkal nagyobb az előző évinél, árbevétele pedig 28,2 százalékos emelkedéssel 127,5 milliárd forint lett a Budapesti Értéktőzsde honlapján közölt gyorsjelentés szerint.</p>
      <p>A Portfolio.hu által készített elemzői konszenzus szerint az elemzők 122,1 milliárd forint árbevételre, és 20,9 milliárd forint adózott nyereségre számítottak 2019 harmadik negyedévében.</p>
      <p>Az idei év első három negyedévében a konszolidált árbevétel 2018 azonos időszakával összehasonlítva 14 százalékos növekedés után 369 milliárd forintot tett ki. Az adózott eredmény 61,7 milliárd forint lett 29,6 százalékkal haladta meg a tavalyi első kilenc hónap adatát.</p>
      <p>Az emelkedéshez a nagy- és kiskereskedelmi szegmens bővülése, a Vraylar készítmény forgalmának emelkedése, és ennek az értékesítéséhez kötött egyszeri mérföldkő bevétel járultak hozzá.</p>
      <blockquote>Az emelkedéshez a nagy- és kiskereskedelmi szegmens bővülése, a Vraylar készítmény forgalmának emelkedése, és ennek az értékesítéséhez kötött egyszeri mérföldkő bevétel járultak hozzá.</blockquote>
      <p>A Vraylar után elszámolt jogdíj összegével, valamint az egyszeri, forgalomhoz kapcsolódó mérföldkő bevétellel korrigálva a 2019 első háromnegyed évében elért árbevétel 332,1 milliárd forintot tett ki, ami 24,8 milliárd forinttal haladta meg a tavalyi év azonos időszakának hasonló módon korrigált értékét - írták a jelentésben.</p>
      <p>A nagy- és kiskereskedelmi szegmens árbevétele 18,9 milliárd forinttal, 31,4 százalékkal haladta meg a 2018 első kilenc hónapja során elért értéket. A növekedés elsősorban a romániai nagy- és kiskereskedelmi szegmens 17,5 milliárd forintos, azaz 37,7 százalékos forgalombővülésének volt köszönhető.</p>
      <p>A jelentés szerint a hagyományos készítmények forgalmában visszaesés volt a vizsgált időszakban elsősorban a szerializáció - az egyedi termékazonosító bevezetése - miatt bekövetkezett gyártási kapacitáscsökkenés miatt. 2019 első kilenc hónapja során a deviza árfolyam változások hatása 9,1 milliárd forinttal növelte a forintban kifejezett árbevételt.</p>
      <blockquote>Az egy részvényre jutó nyereség 332 forint volt az első három negyedévben, az előző évi 256 forint után.</blockquote>
      <p>Az első kilenc hónap árbevétele Magyarországon 29,4 milliárd forint lett, ami forintban 3,2 százalékos növekedést jelent. Az üzemi eredmény 1,1 százalékkal nőtt, 52,1 milliárd forint volt az első kilenc hónapban. Az üzemi eredményhányad 14,1 százalékot tett ki a bázisidőszakban elért 15,9 százalékkal szemben. A csoport pénzügyi eredménye 15,6 milliárd forint nyereség volt a bázisévben elszámolt 1,57 milliárd forint nyereséggel szemben.</p>
      <p>A Richter részvényeivel a BÉT prémium kategóriájában kereskednek. A csütörtöki kereskedésben a papírok árfolyama 45 forinttal, 0,80 százalékkal 5575 forintra esett, forgalmuk 2 milliárd forintot ért el. Az elmúlt évben a legmagasabb árfolyama 6020 forint, a legalacsonyabb 4702 forint volt.</p>
      <p>
        <i>Nyitókép: Faluldi Imre</i>
      </p>
    </article>
  </body>
</html>