<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/victor-costache-noul-ministru-al-sanatatii-in-prima-zi-de-mandat-saracia-este-greu-de-manageriat-spitalele-sunt-oglinda-sistemului-sanitar-18553747"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T05:40:00+00:00"/>
    <meta property="og:title" content="Victor Costache, noul ministru al sănătăţii, în prima zi de mandat: Sărăcia este greu de manageriat, spitalele sunt oglinda sistemului sanitar"/>
    <meta property="og:description" content="Victor Costache, noul ministru al sănătăţii în guvernul PNL, vrea să aducă mai mulţi bani la Sănătate la rectificarea bugetară, să organizeze examenul de rezidenţiat la 8 decembrie şi să demareze proiecte precum spitalele regionale, dar şi alte uniăţi medicale în ţară, acestea fiind cele trei direcţii trasate la conferinţa prin care a preluat mandatul de ministru, organizată ieri de Ministerul Sănătăţii."/>
  </head>
  <body>
    <article>
      <h1>Victor Costache, noul ministru al sănătăţii, în prima zi de mandat: Sărăcia este greu de manageriat, spitalele sunt oglinda sistemului sanitar</h1>
      <address><time datetime="2019-11-08T05:40:00+00:00">08 Nov 2019, 05:40</time> by <a rel="author" href="https://www.zf.ro/autor/georgiana-mihalache" target="_blank">Georgiana Mihalache</a></address>
      <p>Victor Costache, noul ministru al sănătăţii în guvernul PNL, vrea să aducă mai mulţi bani la Sănătate la rectificarea bugetară, să organizeze examenul de rezidenţiat la 8 decembrie şi să demareze proiecte precum spitalele regionale, dar şi alte uniăţi medicale în ţară, acestea fiind cele trei direcţii trasate la conferinţa prin care a preluat mandatul de ministru, organizată ieri de Ministerul Sănătăţii.</p>
      <p>„Sărăcia este greu de mana­geriat“, a spus Victor Costache în prezentarea sa, menţionând totodată că nu are o soluţie pentru a opri fenomenul şpăgii în spitalele de stat, iar „spitalele sunt oglinda sistemului de sănătate“.</p>
      <p>Noul ministru s-a plâns de faptul că la nouă luni bugetul FNUASS, gestionat de Casa Na­ţională de Asigurări de Sănătate, are un deficit de 3 miliarde de lei, iar până la final de an plăţile salariilor din sănătate depind de o rectificare bugetară pozitivă pentru Sănătate, în contextul în care în prezent nu ar mai fi bani pentru aceste cheltuieli.</p>
      <p>Potrivit calculului ZF pe baza datelor publicate pe site-ul Casei, aferente primelor opt luni din an, din ianuarie până în august, deficitul FNUASS este de 2 miliarde de lei. Casa nu a publicat datele şi pentru luna septembrie.</p>
      <p>Ministrul sănătăţii vrea să schimbe conducerea Casei Naţionale de Asigurări de Sănă­tate, unde în luna iulie 2019 a fost numit Vasile Ciurchea. O altă schimbare pe lista ministrului de resort este cea de la conducerea Institutului Fundeni, unde a fost numită la începutul acestei săptă­mâni Adriana Cotel, despre care presa a scris că ar fi o apropiată a lui Darius Vâlcov.</p>
      <p>Referitor la medicii care lucrează în paralel la stat şi la privat, Victor Costache, ministrul sănătăţii, spune că sunt state precum Franţa şi Germania în care medicii aleg unul dintre sisteme, dar şi ţări ca Austria, unde medicii pot face „turul spitalelor“, lucrând în mai multe unităţi.</p>
      <p>Victor Costache este chirurg cardiovascular, cu specializare în Franţa, iar în 2013 s-a întors în România ca medic la spitalul preluat de MedLife în Sibiu (Polisano). Întrebat cum va gestiona relaţia cu mediul privat, venind dintr-un spital privat, ministrul sănătăţii a răspuns că nu ar trebui să fie o separare a celor două sisteme.</p>
      <p>„Eu sunt conferenţiar uni­versitar, conducător de doctorate la Facultatea de medicină de stat din Sibiu. Integrarea clinică o am în singurul centru de boli cardiovasculare din regiune pe care l-am organizat de când m-am întors în ţară, care este privat. Sunt eu mai privat decât un medic care lucrează într-un spital de stat, dar care are propria clinică privată?“, a spus Victor Costache.</p>
      <p>Premierul Ludovic Orban spune că se gândeşte la un sistem prin care medicii să fie plătiţi în funcţie de cât lucrează, inclusiv la stat, în contextul în care sunt mulţi medici care şi-au deschis în paralel clinici private în timp ce lucrează şi la spitale publice.</p>
      <p>„Dacă nu s-ar da otova banii în mediul de stat (medicii care lucrează la privat - n. red.), n-ar avea timp să-şi formeze şi clinică privată“, a spus Ludovic Orban, prezent la conferinţa Ministerului Sănătăţii.</p>
      <p>Ministerul Sănătăţii are un buget de 9,5 miliarde de lei în 2019, iar Casa Naţională de Sănătate are un buget de 37,8 miliarde de lei în 2019, sume record care intră în sistemul medical anul acesta.</p>
      <p>În continuare, cu toate că s-au făcut investiţii şi în sistemul de stat, pacienţii aşteaptă luni de zile pentru a beneficia de analize gratuite, pe baza biletului de trimitere şi a contribuţiilor plătite.</p>
    </article>
  </body>
</html>