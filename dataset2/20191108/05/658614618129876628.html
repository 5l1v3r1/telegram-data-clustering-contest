<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175639/strenge-pfas-norm-kost-almere-zo-n-200-000-euro"/>
    <meta property="og:site_name" content="omroep flevoland"/>
    <meta property="article:published_time" content="2019-11-08T05:45:00+00:00"/>
    <meta property="og:title" content="Strenge PFAS-norm kost Almere zo'n 200.000 euro"/>
    <meta property="og:description" content="De strenge PFAS-norm zorgt niet alleen voor vertragingen van bouwprojecten, maar ook voor extra kosten bij de gemeenten in Flevoland. Almere heeft laten weten dat de extra grondcontroles zo'n 200.000 euro kosten."/>
  </head>
  <body>
    <article>
      <h1>Strenge PFAS-norm kost Almere zo'n 200.000 euro</h1>
      <address>
        <time datetime="2019-11-08T05:45:00+00:00">08 Nov 2019, 05:45</time>
      </address>
      <p>
        <b>De strenge PFAS-norm zorgt niet alleen voor vertragingen van bouwprojecten, maar ook voor extra kosten bij de gemeenten in Flevoland. Almere heeft laten weten dat de extra grondcontroles zo'n 200.000 euro kosten.</b>
      </p>
      <p>De gemeente stelt aan het verplaatsen van grotere hoeveelheden grond wel strengere eisen, zoals bij nieuwbouw en grotere bouw- en tuinprojecten. Ondertussen verwacht de gemeente dat er vervuilde of niet geteste grond gedumpt gaat worden. Ze is daarom bereid kleine hoeveelheden grond van particulieren in te nemen en deze zelf te testen, voordat deze wordt afgevoerd.</p>
      <p><b>Bodemkwaliteitskaart</b><br/>De gemeenten in Flevoland zijn momenteel bezig om de bodemkwaliteit in kaart te brengen. Letterlijk wordt dit vertaald naar een bodemkwaliteitskaart. Die kaart wordt gebruikt om te bepalen of de grond geschikt is voor bijvoorbeeld nieuwbouw, landbouw of industrie.</p>
      <p>Almere heeft onlangs de bodemtesten afgerond en volgens de gemeente weinig alarmerende dingen gevonden. Alleen op een locatie op het Floriadeterrein werd een duidelijk te hoge PFAS-waarde geconstateerd. Daar is de grond inmiddels afgegraven en afgevoerd.</p>
      <p>Wat er gaat gebeuren met Almeerse bagger, afkomstig uit sloten en watergangen, is nog onduidelijk. Volgens de gemeente doet het Waterschap daar nog onderzoek naar. Onlangs maakten Lelystad en Urk bekend dat er voorlopig <a href="https://www.omroepflevoland.nl/nieuws/174519/baggeren-uitgesteld-door-nieuwe-milieuregels">niet gebaggerd</a> wordt.</p>
      <hr/>
      <p><b>PFAS? Wat is dat ook alweer?</b><br/>De afkorting PFAS staat voor poly- en perfluoralkylstoffen. Dit zijn door de mens gemaakte stoffen die van nature niet in het milieu voorkomen, maar toch in de grond belanden en giftig kunnen zijn. Vervuilde grond mag niet verplaatst worden zonder toestemming, om vermenging met schone grond te voorkomen. Er gelden nu strenge normen voor PFAS, maar het ministerie van Infrastructuur en Waterstaat komt op 1 december met een (tijdelijke) ruimere norm.</p>
      <hr/>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>