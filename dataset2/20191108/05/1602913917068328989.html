<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/candidatul-la-presedintie-dat-disparut-a-fost-gasit-la-manastirea-putna-18554582"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T05:40:58+00:00"/>
    <meta property="og:title" content="Candidatul la preşedinţie dat dispărut a fost găsit la Mănăstirea Putna"/>
    <meta property="og:description" content="Ninel Peia, candidatul Partidului Neamul Românesc la alegerile prezidenţiale, despre care poliţiştii clujeni au fost sesizaţi că a dispărut, a fost găsit joi noaptea la Mănăstirea Putna, au declarat pentru MEDIAFAX surse din anchetă."/>
  </head>
  <body>
    <article>
      <h1>Candidatul la preşedinţie dat dispărut a fost găsit la Mănăstirea Putna</h1>
      <address>
        <time datetime="2019-11-08T05:40:58+00:00">08 Nov 2019, 05:40</time>
      </address>
      <p>Ninel Peia, candidatul Partidului Neamul Românesc la alegerile prezidenţiale, despre care poliţiştii clujeni au fost sesizaţi că a dispărut, a fost găsit joi noaptea la Mănăstirea Putna, au declarat pentru MEDIAFAX surse din anchetă.</p>
      <p>”A fost găsit la Mănăstirea Putna, unde a spus că a mers să se roage”, au declarat pentru MEDIAFAX surse din anchetă.</p>
      <p>Poliţia Cluj a pecizat că Ninel Peia era cazat în mănăstire şi nu a fost victima niciunei infracţiuni.</p>
      <p>„Acesta a refuzat să însoţească poliţiştii pentru încheierea formalităţilor, sens în care a fost încheiat, conform procedurii, un proces-verbal”, spun poliţiştii/</p>
      <p>Poliţiştii clujeni au fost sesizaţi despre dispariţia lui Ninel Peia de Serviciul de Protecţie şi Pază. Candidatul la preşedinţie din partea Partidului Neamul Românesc ar fi fost văzut ultima dată în cursul nopţii de miercuri spre joi, la ora 1.17 pe camerele de supraveghere ale hotelului în timp ce părăsea clădirea.</p>
      <p>„În această după-amiaza, IPJ Cluj a fost sesizat de către Serviciul de Protecţie şi Pază despre dispariţia lui Ninel Peia, candidat la preşedinţia României. Acesta s-a cazat ieri la un hotel de pe raza municipiului Cluj-Napoca, iar în această dimineaţă nu a mai fost găsit şi nici nu a mai răspuns la telefon. În cauză se efectuează cercetări. Facem precizarea că persoana în cauză beneficia de serviciile de protecţie şi pază doar pe perioada activităţilor publice din cadrul campaniei electorale, el fiind văzut pe imaginile de pe camerele de supraveghere părăsind hotelul, în cursul nopţii, la ora 1.17 minute”, se arăta într-un comunicat al IPJ Cluj.</p>
      <p>Candidatul Partidului Neamul Românesc la preşedinţie, Ninel Peia, a participat, miercuri seara, la un hotel din Cluj-Napoca la o întâlnire electorală alături de peste 50 de membri şi simpatizaţi, la acţiune fiind prezent şi secretarul general al formaţiunii, generalul (r) Constantin Onişor.</p>
    </article>
  </body>
</html>