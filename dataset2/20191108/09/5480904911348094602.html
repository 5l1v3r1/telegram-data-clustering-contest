<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fanousci-mma-se-v-sobotu-dockaji-ocekavane-bitvy-vemola-vegh/1818655?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T09:46:00+00:00"/>
    <meta property="og:title" content="Fanoušci MMA se v sobotu dočkají očekáváné bitvy Vémola - Végh"/>
    <meta property="og:description" content="Praha - Vyprodaná O2 arena bude v sobotu dějištěm dlouho očekávaného souboje hvězd českého a slovenského MMA. O pozici česko-slovenské jedničky smíšeného bojového umění se utkají domácí veterán ze slavné UFC Karlos Vémola a bývalý šampion prestižní organizace Bellator Attila Végh ze Slovenska. Pořádající společnost Oktagon, založená v roce 2016, duel označuje za &quot;zápas století&quot;."/>
  </head>
  <body>
    <article>
      <h1>Fanoušci MMA se v sobotu dočkají očekáváné bitvy Vémola - Végh</h1>
      <address><time datetime="2019-11-08T09:46:00+00:00">08 Nov 2019, 09:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vyprodaná O2 arena bude v sobotu dějištěm dlouho očekávaného souboje hvězd českého a slovenského MMA. O pozici česko-slovenské jedničky smíšeného bojového umění se utkají domácí veterán ze slavné UFC Karlos Vémola a bývalý šampion prestižní organizace Bellator Attila Végh ze Slovenska. Pořádající společnost Oktagon, založená v roce 2016, duel označuje za "zápas století".</p>
      <p>Favoritem souboje je podle sázkových kanceláří Vémola, který vyhrál 27 z dosavadních 32 zápasů a drží sérii jedenácti triumfů v řadě. "Terminátor" je také tradičně výrazně aktivnější ve slovních útocích na soupeře, které duelům MMA často předcházejí.</p>
      <p>"Nenávist hraná není. Lidi si myslí, že stojím doma před zrcadlem a učím se fráze o nenávisti. Není to tak...," prozradil v rozhovoru pro iSport.cz. "Uvidíš, jaká energie ze mě půjde, až nás zavřou spolu v kleci. To bude strašný," podotkl Vémola, který stejně jako vždy tvrdí, že vyhraje před limitem.</p>
      <p>Přestože je Végh v prohlášeních o poznání mírnější, strach ze soupeře nemá. "Mám z něj respekt. Respekt a strach, to není to samé. Člověk, který má strach, tak nejde pak do klece. Mám respekt, úctu a pokoru před každým soupeřem," řekl v pořadu Česká ulička.</p>
      <p>Oba se utkají až na samotném konci galavečera Oktagon 15 v polotěžké váhové kategorii. Zápas je vypsán na tři kola po pěti minutách.</p>
      <p>Kromě divácky očekávaného duelu se proti sobě postaví další české osobnosti bojových sportů. Viktor Pešta, který má stejně jako Vémola zkušenosti z UFC, nastoupí proti Michalovi Martínkovi, bývalému hokejistovi, který o smlouvu s nejprestižnější MMA organizací také zápasil. "Moc se na zápas těším. Zatím jsem s žádným Čechem neprohrál, takže na mě bude zvýšený tlak. Bude to super zápas i zážitek," řekl Pešta.</p>
    </article>
  </body>
</html>