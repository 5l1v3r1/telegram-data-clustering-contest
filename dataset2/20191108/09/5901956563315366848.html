<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/var-je-navadno-sranje-246637"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T09:25:00+00:00"/>
    <meta property="og:title" content="»VAR je navadno sranje«"/>
    <meta property="og:description" content="LJUBLJANA – Kakor se je pričakovalo, je bila v sredinem večeru tekem nogometne lige prvakov največja drama v skupini C. Atalanta Josipa Iličića je v Milanu z Manchester Cityjem igrala neodloč..."/>
  </head>
  <body>
    <article>
      <h1>»VAR je navadno sranje«</h1>
      <h2>Iličić in Stojanović v ligi prvakov remizirala, Oblak izgubil. Dinamov trener Bjelica besnel po tekmi s Šahtarjem.</h2>
      <address><time datetime="2019-11-08T09:25:00+00:00">08 Nov 2019, 09:25</time> by <a rel="author">M. U.</a></address>
      <p>LJUBLJANA – Kakor se je pričakovalo, je bila v sredinem večeru tekem nogometne lige prvakov največja drama v skupini C. Atalanta <b>Josipa Iličića </b>je v Milanu z Manchester Cityjem igrala neodločeno 1:1 (<b>Mario Pašalić</b> 49., <b>Raheem Sterling </b>7.). Zanimivost tekme je, da so prvega vratarja angleškega velikana <b>Edersona</b> v polčasu zamenjali zaradi poškodbe, rezervnega čuvaja mreže <b>Claudia Brava</b> pa so zaradi prekrška nad Iličićem izključili v 81. minuti. Zato je moral na vrata stopiti branilec <b>Kyle Walker</b>, v novi vlogi se je izkazal. Atletico <b>Jana Oblaka</b> je z 1:2 (<b>Alvaro Morata</b> 90.+4; <b>Thomas Partey</b> 41.-avtogol, <b>Kevin Volland</b> 55.) izgubil v gosteh z Bayerjem iz Leverkusna. Sicer so po sredinih tekmah udeleženci osmine finala lige prvakov postali Bayern, Juventus in Paris Saint-Germain. Na stadionu Maksimir je zagrebški Dinamo slovenskega desnega branilca <b>Petra Stojanovića</b> proti ukrajinskemu Šahtarju zapravil prvo priložnost, da bi se z eno nogo že uvrstil v izločilne boje elitnega tekmovanja. Purgerji so v 89. minuti po golih<b> Bruna Petkovića </b>(25.), <b>Luke Ivanušeca</b> (83.) in <b>Arijana Ademija</b> vodili že s 3:1, na koncu pa iztržili le točko. Za moštvo iz Donjecka so zadeli <b>Alan Patrick </b>v 13., <b>Junior Moraes</b> v tretji minuti sodniškega dodatka in <b>Tete</b> iz enajstmetrovke v osmi minuti dodatka. Poleg zadetkov so padali rumeni in rdeči kartoni. Pri hrvaških prvakih je bil v 74. minuti izključen <b>Nikola Moro</b>, pri gostih <b>Marlos</b> v 79. minuti. Stojanović je igral do 72. minute.</p>
      <h3>To je cirkus</h3>
      <p>V hrvaški metropoli je bila nogometna drama tudi zaradi zanimivih posebnosti. Šahtar je na 3:3 izenačil iz najstrožje kazni, potem ko je Dinamov branilec <b>Kévin Théophile</b>-<b>Catherine</b> z laktom brez razloga udaril vratarja ukrajinske ekipe <b>Andrija Pjatova</b>, ko je ta v zadnjih trenutkih dvoboja prišel v napadalno pomoč v kazenski prostor gostiteljev. Nemški sodnik<b> Felix Brych </b>udarca sprva ni videl, prek sistema VAR si je najprej ogledal prvi sporni trenutek za enajstmetrovko, te ni bilo, zato pa je videl prekršek Dinamovega Francoza. Dosodil je najstrožjo kazen in Šahtar je izenačil. »Kaj nam bo ta VAR? Vedno govorim, da je VAR navadno sranje. Ubija čustva in igro. To je cirkus. Poglejte, kakšen cirkus je v Angliji, največji cirkus pa je tako in tako v Italiji. Še naprej se pojasnjevanje spornih trenutkov opredeli z interpretacijo. Zakaj tako? Dajte, potem ukinite VAR!« je bil po tekmi besen trener zagrebškega kluba <b>Nenad Bjelica</b>. Sodniški ekspert <b>Mateo Beusan</b> mu je odgovoril: »Razumem njegova čustva, tudi to, da je bilo zaradi nepotrditve osmine finala izgubljenih 18 milijonov evrov. Toda, ali je mogoče, da je kriv VAR, ne pa igralci? Théophile-Catherine je storil veliko neumnost.«</p>
    </article>
  </body>
</html>