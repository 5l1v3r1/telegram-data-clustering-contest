<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545565.html/%D8%A8%D9%88%D9%84%D8%AA%D9%88%D9%86-%D8%B2%DB%8C%D8%B1-%D8%A8%D8%A7%D8%B1-%D8%B4%D9%87%D8%A7%D8%AF%D8%AA-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE-%D9%86%D8%B1%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T09:45:00+00:00"/>
    <meta property="og:title" content="بولتون زیر بار شهادت علیه ترامپ نرفت"/>
    <meta property="og:description" content="یک مقام کنگره آمریکا گفته مشاور امنیت ملی سابق این کشور از حضور در جلسه استماع برای ادای شهادت علیه رئیس‌جمهور آمریکا خودداری کرده است."/>
  </head>
  <body>
    <article>
      <h1>بولتون زیر بار شهادت علیه ترامپ نرفت</h1>
      <address>
        <time datetime="2019-11-08T09:45:00+00:00">08 Nov 2019, 09:45</time>
      </address>
      <p>یک مقام کنگره آمریکا گفته مشاور امنیت ملی سابق این کشور از حضور در جلسه استماع برای ادای شهادت علیه رئیس‌جمهور آمریکا خودداری کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «جان بولتون»، مشاور امنیت ملی سابق آمریکا از حضور در جلسه استماع برای ادای شهادت در پرونده تحقیقات استیضاح «دونالد ترامپ»، رئیس‌جمهور آمریکا خودداری کرد. </p>
      <p>یک مقام کمیته اطلاعاتی مجلس نمایندگان آمریکا گفته بولتون از حضور در جلسه استما صبح پنجشنبه خودداری کرد و وکیلش اطلاع داد که در صورت صدور احضاریه این مجلس را تحت پیگرد قضایی قرار خواهد داد.    این مقام که رسانه‌های آمریکا اشاره‌ای به نامش نکرده‌اند گفته قانونگذران ترجیح می‌دهند به جای مبارزه در دادگاه که ممکن است چندین ماه طول بکشد از امتناع بولتون به عنوان سندی در تأیید کارشکنی‌ها علیه کنگره استفاده کنند.    به نوشته پولیتیکو این مقام کمیته اطلاعاتی گفت: «ما از بابت تصمیم بولتون برای عدم حضور داوطلبانه ابراز تأسف می‌کنیم ولی علاقه‌ای نداریم به دولت اجازه بدهیم برای چندین ماه بازی‌های فرسایشی علیه ما راه بیندازد. علاوه بر این، دستور کاخ سفید مبنی بر اینکه او در این جلسه حاضر نشود به شواهد دیگری درباره کارشکنی رئیس‌جمهور علیه کنگره اضافه می‌شود.»   این خبر در شرایطی منتشر شده که «آدام شیف»، رئیس کمیته اطلاعاتی مجلس نمایندگان آمریکا گفته نخستین جلسات علنی برای تحقیقات استیضاح «دونالد ترامپ» از هفته آینده (بعد از یکشنبه) برگزار می‌شود.    شیف که طراح اصلی تحقیقات استیضاح از دونالد ترامپ بابت گفت‌وگوی جنجالی او با رئیس‌جمهور اوکراین در ماه جولای است گفته که برگزاری این جلسات علنی فرصتی است که مردم آمریکا خودشان درباره اقدامات ترامپ قضاوت کنند.   مجلس نمایندگان آمریکا با تصویب قطعنامه‌ای هفته گذشته ضمن رسمیت بخشیدن به تحقیقات استیضاح ترامپ،  آغاز مرحله جدید این تحقیقات را کلید زد. کمیته‌های مجلس نمایندگان آمریکا در هفته‌های قبل‌تر تحقیقات استیضاح را به صورت غیرعلنی پیش برده بودند اما مصوبه جدید خواستار علنی کردن این تحقیقات است.     شیف روز چهارشنبه گفت «ویلیام تایلور»، دیپلمات ارشد آمریکا در اوکراین و «جورج کنت»، دستیار وزیر خارجه آمریکا چهارشنبه هفته آینده (۱۳ نوامبر/۲۲ آبان) در جلسات استماع علنی کمیته امور اطلاعاتی مجلس نمایندگان حاضر خواهند شد.    این کمیته سپس روز جمعه ۱۵ نوامبر میزبان «ماری یووانویچ»، سفیر سابق آمریکا در اوکراین خواهد بود که اخراج او از این سمت در اردیبهشت‌ماه سال جاری توسط ترامپ به بخش مهمی از تحقیقات استیضاح تبدیل شده است.    تصویب قطعنامه برای رسمی شدن تحقیقات استیضاح ترامپ با آنکه گامی مهم در روند افشاگری‌ها علیه او به شمار می‌رود بعید است به استیضاح و برکناری او منجر شود. در رأی‌گیری هفته گذشته در مجلس نمایندگان هیچ نماینده جمهوری‌خواه به قطعنامه رسمی کردن تحقیقات استیضاح علیه ترامپ رأی موافق نداد.    در صورتی که قانونگذاران دموکرات تصمیم به کلید زدن «بندهای استیضاح» علیه ترامپ بگیرند باید ابتدا در مجلس نمایندگان به آن رأی بدهند و در مرحله بعد، مجلس سنا هم باید درباره استیضاح ترامپ رأی بدهند.   حتی اگر مجلس نمایندگان که اکثریت کرسی‌های آن در اختیار نمایندگان دموکرات است با استیضاح ترامپ موافقت کند، مجلس سنا که اکثریت آن در دست جمهوری‌خواهان است احتمالاً ترامپ را تبرئه خواهد کرد.    منبع: فارس</p>
    </article>
  </body>
</html>