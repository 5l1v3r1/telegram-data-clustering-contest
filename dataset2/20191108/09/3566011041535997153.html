<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545561.html/%D8%B2%D9%85%DB%8C%D9%86-%D9%84%D8%B1%D8%B2%D9%87-----%D8%B1%DB%8C%D8%B4%D8%AA%D8%B1%DB%8C-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C--%D9%81%D9%88%D8%AA---%D9%86%D9%81%D8%B1-%D8%AF%D8%B1-%D8%B3%D8%A7%D8%B9%D8%A7%D8%AA-%D8%A7%D9%88%D9%84%DB%8C%D9%87-%D8%B9%DA%A9%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T09:36:00+00:00"/>
    <meta property="og:title" content="زمین‌لرزه ۵.۹ ریشتری در آذربایجان شرقی/ فوت ۵ نفر در ساعات اولیه+عکس"/>
    <meta property="og:description" content="ساعت ٠٢:١٧ امروز زمین لرزه ٥.٩ ریشتری در عمق ۸ کیلومتری، منطقه «تَرْک» از توابع شهرستان میانه در استان آذربایجان‌شرقی را لرزاند که گزارش اولیه حاکی از تخریب سه روستاست."/>
  </head>
  <body>
    <article>
      <h1>زمین‌لرزه ۵.۹ ریشتری در آذربایجان شرقی/ فوت ۵ نفر در ساعات اولیه+عکس</h1>
      <h2>صبح امروز رخ داد؛</h2>
      <address>
        <time datetime="2019-11-08T09:36:00+00:00">08 Nov 2019, 09:36</time>
      </address>
      <p>ساعت ٠٢:١٧ امروز زمین لرزه ٥.٩ ریشتری در عمق ۸ کیلومتری، منطقه «تَرْک» از توابع شهرستان میانه در استان آذربایجان‌شرقی را لرزاند که گزارش اولیه حاکی از تخریب سه روستاست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ساعت ٠٢:١٧ امروز زمین لرزه ٥.٩ ریشتری در عمق ٢کیلومتری شهرستان میانه در استان آذربایجان شرقی را لرزاند.</p>
      <p>محل وقوع زلزله ٢٠کیلومتری ترک ـ ٢٢کیلومتری سراب نزدیک‌ترین منطقه به مراکز استان در ٧٩ کیلومتری اردبیل اعلام شده است.</p>
      <p>۸ گروه ارزیاب اورژانس در حال فعالیت هستند و تیم‌های ارزیاب هلال‌احمر به منطقه اعزام شده و به استان‌های مجاور اعلام آماده‌باش شده است.</p>
      <figure>
        <img src="https://media.farsnews.com/Uploaded/Files/Images/1398/08/17/13980817000032_Test_PhotoL.jpg"/>
      </figure>
      <p>
        <b>گزارش فرمانداران</b>
      </p>
      <p>یعقوبی معاون فرماندار میانه گفت: گروه‌های ارزیاب به روستاهای منطقه زلزله زده شهرستان اعزام شده‌اند. ریزش ساختمان از برخی روستاها گزارش شده و احتمال صدمات مالی و جانی وجود دارد.</p>
      <p>در همین حال، فرماندار بستان‌آباد گفت: خوشبختانه مشکل خاصی در شهرستان بستان آباد گزارش نشده است. مردم آرامش خود را حفظ کنند. تیم‌های ارزیاب همچنان در منطقه حضور دارند.</p>
      <p>فرماندار سراب نیز به خبرنگار فارس گفت: حدود ۷۰ نفر مصدوم در شهرستان سراب داشتیم که به صورت سرپایی درمان شدند. در بعضی از روستاها تعدادی از احشام و حیوانات در زیر آوار مانده‌اند که با هماهنگی دهیاران و گروه‌های امدادی اقدامات لازم در حال انجام است.</p>
      <figure>
        <img src="https://media.farsnews.com/Uploaded/Files/Images/1398/08/17/13980817000036_Test_PhotoL.jpg"/>
      </figure>
      <p>
        <b>تلف شدن احشام در جریان زلزله میانه</b>
      </p>
      <p>
        <b>آذربایجان روی خط لرزش</b>
      </p>
      <p>تا لحظه مخابره خبر ۱۷ پس لرزه دیگر استان آذربایجان‌شرقی را به لرزه درآورد. این پس لرزه‌ها در نیم ساعت اول در ساعت ۲و ۲۰ دقیقه به ۴.۱ ریشتر، ۲ و ۲۵ دقیقه با بزرگی ۴.۱ ریشتر، ۲ و ۳۹ دقیقه به بزرگی ۴.۳ ریشتر و ۲ و ۴۳ دقیقه به بزرگی ۲.۸ ریشتر، ساعت ۲ و ۴۸ دقیقه به بزرگی ۳.۱ ریشتر، ۲ و ۴۹ دقیقه به بزرگی ۳ ریشتر، ۲ و ۵۶ دقیقه به بزرگی ۳ و ۹ ریشتر به مرکزیت ترکمنچای آذربایجان‌شرقی وقوع یافته است. از ساعت ۳ بامداد این پس لرزه‌ها همچنان ادامه داشته که بزرگ‌ترین آن به بزرگی ۴.۳ ریشتر در ساعت ۳ و ۲ دقیقه روی داده است. بعد از این پس لرزه، ساعت ۳ و ۷ دقیقه به بزرگی ۳.۳ ریشتر، ۳ و ۱۷ دقیقه با بزرگی ۳.۱ ریشتر، ۲ و ۲۹ دقیقه به بزرگی ۳.۷ ریشتر و از درساعات ۲ و ۳۲، ۲ و ۲۶، ۲ و ۲ و ۳۹ و ۲ و ۴۲ همگی به بزرگی ۲.۵ ریشتر پس لرزه‌های روی داده است.</p>
      <figure>
        <img src="https://media.farsnews.com/Uploaded/Files/Images/1398/08/17/13980817000028_Test_NewPhotoFree.jpg"/>
      </figure>
      <p>
        <b>مرگ یک نفر در روستایی از توابع میانه</b>
      </p>
      <p>مدیر کل مدیریت بحران استانداری آذربایجان شرقی گفت: متاسفانه تاکنون یک نفر فوتی در روستای ورنکش میانه بر اثر زلزله گزارش شده است.</p>
      <p>محمدباقر هنربر در گفت وگو با خبرنگار فارس در تبریز اظهار داشت: متاسفانه تاکنون یک نفر فوتی در روستای ورنکش میانه بر اثر زمین‌لرزه نیمه‌شب جمعه گزارش شده است.</p>
      <p>وی افزود: بر اثر زلزله دو مورد آتش‌سوزی در روستاهای ترکمنچای و چند مورد ریزش دیوار گزارش شده است.</p>
      <p>براساس این گزارش، تاکنون و در مدت یک ساعت پس از زلزله در شرق آذربایجان‌شرقی ۷۰ نفر برای مداوا به اورژانس شهرستان سراب مراجعه کرده‌اند. علت مراجعه  بیشتر این افراد شوک، ترس، استرس و حالات روحی بعد از زلزله گزارش شده است.</p>
      <p>البته چند نفر نیز بر اثر افتادن از پله، دچار آسیب شده بودند که مداوا شدند و یک فرد مسن نیز که دچار حمله قلبی شده بود، احیا شد.</p>
      <p>فرماندار میانه از ریزش کوه در جاده میانه ـ بستان آباد بر اثر زلزله بامداد امروز خبرداد. محمدرضا مشایخی گفت: برای بازگشایی مسیر ماشین آلات لازم توسط اداره راهداری شهرستان اعزام شده است.</p>
      <p>
        <b>تعداد کشته‌ها و مصدومان زلزله آذربایجان شرقی</b>
      </p>
      <p>رئیس اورژانس کشور گفت: گزارش‌های واصله از تیم‌های ارزیاب و نیروهای امدادی اورژانس از مناطق زلزله‌زده حاکی از آن است که تاکنون یک تن در پی این زمین‌لرزه در روستای ورنکش جان خود را از دست داده است. همچنین برابر آخرین آمارها تاکنون ۱۵ نفر نیز دچار مصدومیت شدند که اقدامات اولیه درمانی روی آنان انجام شده است. همچنین چند دستگاه اتوبوس آمبولانس به این مناطق اعزام شده‌ است.</p>
      <p>اورژانس کشور در خبر تکمیلی از جان باختن سه نفر و مصدومیت ٢٠ نفر تا این لحظه (۴ و ۴۰ دقیقه) در پی زلزله ۵.٩ ریشتری در آذربایجان شرقی خبر داد.</p>
      <figure>
        <img src="https://media.farsnews.com/Uploaded/Files/Images/1398/08/17/13980817000027_Test_NewPhotoFree.jpg"/>
      </figure>
      <p>
        <b>افزایش فوتی‌های زلزله آذربایجان شرقی به ۵ نفر</b>
      </p>
      <p>محمدباقر هنربر، مدیرکل مدیریت بحران آذربایجان شرقی گفت: متاسفانه تاکنون ۵ نفر بر اثر زلزله ۵.۹ ریشتری میانه فوت کرده‌اند و امکان افزایش آن نیز وجود دارد.</p>
      <p>کریمی نژاد سرپرست پلیس راه استان آذربایجان شرقی گفت: بر اثر زلزله در ۹ نقطه ریزش کوه در جاده های شهرستان میانه اتفاق افتاده بود که با همکاری راهداری و پلیس راه استان پاکسازی شده و تردد در جاده‌های استان روان و عادی است.</p>
      <p>منصوری کارشناس اداره هواشناسی  آذربایجان شرقی گفت: براساس پیش بینی‌ها در سه روز آینده هوا در شهرستان میانه پایدار و بدون بارش خواهد بود.</p>
      <p>
        <b>بازگشت مردم به منازلشان</b>
      </p>
      <p>این زلزله که در بیشتر مناطق آذربایجان شرقی احساس شد، موجی از ترس و وحشت را در میان مردم ایجاد کرده بود و شهروندان مناطقی که زلزله در آن‌ها احساس شده بود، به پارک‌ها و فضاهای باز پناه برده بودند. اکنون که پس‌لرزه‌های زلزله ۵.۹ ریشتری میانه نیز رو به کاهش است، بسیاری از مردم که به بیرون از خانه‌ها رفته بودند به تدریج به منازل خود باز می‌گردند.</p>
      <p>براساس گزارش‌های رسیده بیشترین خسارات زلزله در ۴ روستا از جمله در روستاهای ورنکش و ورزقان بوده است.</p>
      <p>
        <b>۲۵۱ مصدوم و پنج فوتی بر اثر زلزله آذربایجان شرقی</b>
      </p>
      <p>رئیس اورژانس پیش‌بیمارستانی و مدیر حوادث دانشگاه علوم پزشکی تبریز گفت: تا ساعت ۶:۴۵ صبح امروز جمعه  آمار مصدومین در شهرستان‌های میانه، سراب و هشترود ۲۵۱ نفر است و پنج نفر نیز فوتی ثبت شده است.</p>
      <p>فرزاد رحمانی افزود: از این تعداد ۱۳مصدوم بستری و بقیه تحت مراقبت‌های درمانی سرپایی قرار گرفتند.</p>
      <p>وی خاطرنشان کرد: عمده این افراد دچار حملات عصبی و ترس شده‌اند.</p>
      <p>
        <b> توزیع اقلام امدادی در میان زلزله‌زدگان میانه</b>
      </p>
      <p>علی شهودی، مدیر روابط عمومی هلال احمر آذربایجان شرقی در گفت‌وگو با خبرنگار فارس در تبریز گفت: زلزله در بخش ترک شهرستان میانه روستای ورنکش ۵ کشته و ۱۱ مصدوم بر جای گذاشت. همچنین  ۶۰ واحد تخریب شده است.</p>
      <p>وی افزود: عملیات آواربرداری در روستای ورنکش تمام شده است.</p>
      <p>شهودی گفت: زلزله در روستاهای برزریق، اشتینار، قشلاق بخش ترک شهرستان تخریب چندین واحد ساختمان شده است.</p>
      <p>شهودی اضافه کرد: اقلام امدادی از قبیل چادر و مواد غذایی از شهرستان میانه و تبریز بارگیری و به روستاهای زلزله زده ارسال شده است.</p>
      <p>منبع: فارس</p>
      <p>انتهای پیام/</p>
      <p> </p>
    </article>
  </body>
</html>