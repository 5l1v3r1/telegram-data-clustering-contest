<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-ilirski-bistrici-tragicna-smrt-20-letnega-sirca"/>
    <meta property="og:site_name" content="Primorske novice"/>
    <meta property="article:published_time" content="2019-11-08T09:35:46+00:00"/>
    <meta property="og:title" content="V Ilirski Bistrici tragična smrt 20-letnega Sirca"/>
    <meta property="og:description" content="Včeraj okoli 11.30 se je pred zgradbo Policijske postaje Ilirska Bistrica pripeljal osebni avtomobil znamke renault scenic z nemško registrsko številko. Za volanom je bila državljanka Grčije, v vozilu pa sta bila še dva državljana Sirije z urejenim statusom v Nemčiji. Klicali so na pomoč, zato je k vozilu takoj pristopil bližnji gasilec in obvestil zdravnika, saj je bila v avtu še ena oseba, ki je kazala minimalne znake življenja."/>
  </head>
  <body>
    <article>
      <h1>V Ilirski Bistrici tragična smrt 20-letnega Sirca</h1>
      <address><time datetime="2019-11-08T09:35:46+00:00">08 Nov 2019, 09:35</time> by <a rel="author">Spletno uredništvo</a></address>
      <p>
        <b>Včeraj okoli 11.30 se je pred zgradbo Policijske postaje Ilirska Bistrica pripeljal osebni avtomobil znamke renault scenic z nemško registrsko številko. Za volanom je bila državljanka Grčije, v vozilu pa sta bila še dva državljana Sirije z urejenim statusom v Nemčiji. Klicali so na pomoč, zato je k vozilu takoj pristopil bližnji gasilec in obvestil zdravnika, saj je bila v avtu še ena oseba, ki je kazala minimalne znake življenja.</b>
      </p>
      <figure>
        <img src="https://static.primorske.si/foto/highres/gnweb/718878_policija_resilni.jpg"/>
        <figcaption>Fotografija je simbolična. Foto: STA</figcaption>
      </figure>
      <p><b>ILIRSKA BISTRICA</b> &gt; Na kraj je prišla zdravnica iz Zdravstvenega doma Ilirska Bistrica, ki je moškega oživljala, vendar je kljub temu umrl. Odredila je sanitarno obdukcijo, vzrok smrti je podhladitev in izčrpanost. Umrl je 20-letni državljan Sirije, so sporočili iz koprske policijske uprave.</p>
      <p>V pogovoru s preostalimi sopotniki so policisti pridobili podatek, da je 20-letnik poklical svoja brata v Nemčiji (ki sta bila z njim v vozilu) in povedal, da ne more več in da naj ga pridejo iskat. Sorodniki so ga našli nekje v gozdu, v bližini Ilirske Bistrice, na podlagi koordinat, ki jih je sam poslal. Zatem pa so ga takoj pripeljali na omenjeno policijsko postajo.</p>
    </article>
  </body>
</html>