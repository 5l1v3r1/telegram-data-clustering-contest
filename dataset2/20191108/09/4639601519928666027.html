<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/tet-a-tet-dendia-tsavousoglou-sti-skia-tou-polemou-anakoinoseon-athinas-agkyras/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T09:48:38+00:00"/>
    <meta property="og:title" content="Τετ α τετ Δένδια-Τσαβούσογλου στη σκιά του «πολέμου» ανακοινώσεων Αθήνας-Αγκυρας"/>
    <meta property="og:description" content="Με τον τούρκο ομόλογό του, Μεβλούτ Τσαβούσογλου, συναντάται σήμερα στη Γενεύη ο υπουργός Εξωτερικών, Νίκος Δένδιας, ο οποίος βρίσκεται στην ελβετική πόλη για συζήτηση που διοργανώνει το Παγκόσμιο Οικονομικό Φόρουμ σχετικά με τα Δυτικά Βαλκάνια."/>
  </head>
  <body>
    <article>
      <h1>Τετ α τετ Δένδια-Τσαβούσογλου στη σκιά του «πολέμου» ανακοινώσεων Αθήνας-Αγκυρας</h1>
      <h2>Με τον τούρκο ομόλογό του, Μεβλούτ Τσαβούσογλου, συναντάται σήμερα στη Γενεύη ο υπουργός Εξωτερικών, Νίκος Δένδιας, ο οποίος βρίσκεται στην ελβετική πόλη για συζήτηση που διοργανώνει το Παγκόσμιο Οικονομικό Φόρουμ σχετικά με τα Δυτικά Βαλκάνια.</h2>
      <address><time datetime="2019-11-08T09:48:38+00:00">08 Nov 2019, 09:48</time> by <a rel="author">ΤοΒΗΜΑ Team</a></address>
      <p>Με τον τούρκο ομόλογό του, Μεβλούτ Τσαβούσογλου, συναντάται σήμερα στη Γενεύη ο υπουργός Εξωτερικών, Νίκος Δένδιας, ο οποίος βρίσκεται στην ελβετική πόλη για συζήτηση που διοργανώνει το Παγκόσμιο Οικονομικό Φόρουμ σχετικά με τα Δυτικά Βαλκάνια.</p>
      <p>Η συνάντηση των δύο υπουργών Εξωτερικών είναι η πρώτη μετά την έναρξη των τουρκικών επιχειρήσεων στη βόρεια Συρία, αλλά και μετά τις δηλώσεις του κ. Τσαβούσογλου περί προσφυγικού.</p>
      <p>
        <a href="https://www.in.gr/2019/11/08/politics/diplomatia/dynamitizei-klima-agkyra-varies-katigories-kai-tourkiko-soou-giavouz/">Δυναμιτίζει το κλίμα η Αγκυρα με βαριές κατηγορίες και τουρκικό σόου με το Γιαβούζ</a>
      </p>
      <p>Σε αυτή αναμένεται να τεθούν επί τάπητος θέματα διμερούς και περιφερειακού ενδιαφέροντος, με τον έλληνα υπουργό να επισημαίνει προς τον ομόλογό του τη συνεχή κλιμάκωση της έντασης σε Αιγαίο και Ανατολική Μεσόγειο από την τουρκική πλευρά.</p>
      <p>Λίγες ώρες ωστόσο πριν τη συνάντηση, η Αγκυρα για ακόμη μια φορά αποφασίζει να δυναμιτίσει το κλίμα με μια ιδιαίτερα επιθετική ανακοίνωση κατά του Προέδρου της Δημοκρατίας, Προκόπη Παυλόπουλου, ενώ την ίδια ώρα εμμένει στη στάση της όσον αφορά τις γεωτρήσεις στην Κυπριακή ΑΟΖ.</p>
      <p><a href="https://www.tovima.gr/2019/11/08/politics/ypeks-se-tourkia-i-epimoni-sas-na-diastrevlonete-tin-istoria-den-armozei-se-sygxrono-kratos/">Οι προκλήσεις της Αγκυρας βέβαια δεν θα μπορούσαν να μείνουν αναπάντητες από το ελληνικό υπουργείο Εξωτερικών</a>.</p>
      <p>
        <b>Συναντήσεις Δένδια με Ζάεφ – Ντιμιτρόφ</b>
      </p>
      <p>Σημειώνεται ότι ο κ. Δένδιας θα συναντηθεί επίσης στη Γενεύη με τον Πρωθυπουργό και τον υπουργό Εξωτερικών της Βόρειας Μακεδονίας, <b><a href="https://www.tovima.gr/tag/zoran-zaef/">Ζόραν Ζάεφ</a></b> και <b><a href="https://www.tovima.gr/tag/nikola-ntimitrof/">Νίκολα Ντιμιτρόφ</a></b> αντιστοίχως.</p>
      <p>Σε ό,τι αφορά τη διάσκεψη, οι συζητήσεις, σύμφωνα με ανακοίνωση του υπουργείου Εξωτερικών, αναμένεται να επικεντρωθούν στην ενίσχυση της περιφερειακής συνεργασίας, με στόχο τη σταθερότητα και την οικονομική πρόοδο της περιοχής των Δυτικών Βαλκανίων.</p>
      <figure>
        <iframe src="https://www.youtube.com/embed/-GBoSQXFFo4" width="640" height="360" data-service="Youtube" scrolling="no"/>
      </figure>
      <p>Η κίνηση του έλληνα υπουργού Εξωτερικών εντάσσεται σε μία σειρά βημάτων στα οποία έχει αποφασίσει να κινηθεί το προσεχές διάστημα η ελληνική διπλωματία με σκοπό να κατοχυρώσει τον ρόλο που φιλοδοξεί να διαδραματίσει στην περιοχή των Δυτικών Βαλκανίων, έπειτα από την αναταραχή που προκλήθηκε από την αρνητική εξέλιξη επί της ενταξιακής προοπτικής των Σκοπίων και των Τιράνων στο πρόσφατο Ευρωπαϊκό Συμβούλιο.</p>
      <h3>Το μήνυμα της Αθήνας</h3>
      <p>Σύμφωνα με αξιόπιστες πηγές, το μήνυμα που θέλει να περάσει η Αθήνα είναι ότι εξακολουθεί να στηρίζει την ενταξιακή πορεία και των έξι χωρών των Δυτικών Βαλκανίων και ότι η Βόρεια Μακεδονία πρέπει να επιμείνει στον δρόμο των μεταρρυθμίσεων ενόψει τόσο των βουλευτικών εκλογών του προσεχούς Απριλίου όσο και της Συνόδου Κορυφής Ευρωπαϊκής Ένωσης – Δυτικών Βαλκανίων στο Ζάγκρεμπ (επί κροατικής Προεδρίας του Συμβουλίου της ΕΕ) τον προσεχή Μάιο.</p>
      <p>Η συνάντηση της Παρασκευής σχεδιάζεται να είναι μία από τις κινήσεις που έχουν τεθεί στο τραπέζι ώστε η Αθήνα να δηλώσει παρούσα στην περιοχή.</p>
      <p>Θα ακολουθήσουν και άλλες είτε σε ανάλογο επίπεδο (πχ οι κκ. Δένδιας και Ντιμιτρόφ προβλέπεται να συναντηθούν διμερώς και στο πλαίσιο της Συνόδου των υπουργών Εξωτερικών του ΝΑΤΟ στις 20 Νοεμβρίου στις Βρυξέλλες) είτε και σε ανώτερο. Οι σχετικές συνεννοήσεις βρίσκονται σε εξέλιξη.</p>
      <h4>Η επίσκεψη Παυλόπουλου που εξόργισε την Αγκυρα</h4>
      <p>Ειδικότερα, το τουρκικό υπουργείο Εξωτερικών εξέδωσε αιχμηρότατη ανακοίνωση, στην οποία μεταξύ άλλων θέτει εκ νέου ζήτημα μειονότητας της Θράκης, υποστηρίζοντας ότι η Ελλάδα εξόντωνε συστηματικά Τούρκους και Μουσουλμάνους κατά την περίοδο της Οθωμανικής Αυτοκρατορίας, ενώ «τις ίδιες απάνθρωπες πρακτικές εφαρμόζει και σήμερα στη μειονότητα στη δυτική Θράκη».</p>
      <p>Μάλιστα, έκανε λόγο για… διδάγματα ειρήνης, αδελφοσύνης και καλής γειτονίας, ενώ προειδοποίησε πως «η στήριξη ενεργειών κατά της χώρας μας δεν θα ωφελήσει την Ελλάδα».</p>
      <p>Αφορμή στάθηκε η πρόσφατη διήμερη επίσκεψη του Προέδρου της Δημοκρατίας, Προκόπη Παυλόπουλου, στην Αρμενία.</p>
      <p>Ο κ. Παυλόπουλος είχε εκφράσει την ικανοποίησή του για το πρόσφατο ψήφισμα της αμερικανικής Βουλής των Αντιπροσώπων, αναφορικά με την αναγνώριση της Γενοκτονίας των Αρμενίων. «Και εμείς, οι Έλληνες, χαιρετίζουμε το γεγονός ότι η διεθνής αναγνώριση της Γενοκτονίας των Αρμενίων διευρύνεται εντυπωσιακά, με κορυφαίο παράδειγμα το εντελώς πρόσφατο ψήφισμα της Βουλής των Αντιπροσώπων των ΗΠΑ», είχε πει ο κ. Παυλόπουλος, κάτι που δεν άρεσε στην Άγκυρα.</p>
      <p>Λίγες ώρες μετά το ψήφισμα των ΗΠΑ, ο Μεβλούτ Τσαβούσογλου είχε σχολιάσει: «Εκείνοι τα σχέδια των οποίων ματαιώθηκαν στρέφονται σε αραχνιασμένες αποφάσεις. Οι κύκλοι που πιστεύουν ότι θα πάρουν εκδίκηση με αυτόν τον τρόπο κάνουν λάθος. Αυτή η επονείδιστη απόφαση εκείνων που εκμεταλλεύονται την ιστορία για πολιτικούς σκοπούς είναι άκυρη για την κυβέρνηση και τον λαό μας».</p>
      <figure>
        <img src="https://www.in.gr/wp-content/uploads/2019/11/1-18-600x565.png"/>
      </figure>
      <h4>Αναλυτικά η ανακοίνωση του τουρκικού ΥΠΕΞ</h4>
      <p>«Διαπιστώνουμε ότι η Ελλάδα συνεχίζει να παίρνει θέση δίπλα σε εχθρικούς κύκλους προς την Τουρκία και να υποστηρίζει τις εις βάρος της χώρας μας αβάσιμες απόψεις τους και τους ισχυρισμούς τους.</p>
      <p>Δεν ξεχάσαμε ποτέ τα βασανιστήρια της Ελλάδας προς τους Τούρκους και τους άλλους Οθωμανούς πολίτες κατά τη διάρκεια της ιστορίας. Είναι γνωστό ότι η Ελλάδα εξολόθρευε συστηματικά Τούρκους και Μουσουλμάνους σε αυτή την περιοχή κατά τη διάρκεια της ανεξαρτησίας της από την Οθωμανική Αυτοκρατορία αλλά και έπειτα.</p>
      <p>Ακόμη και σήμερα η Ελλάδα εξακολουθεί να υιοθετεί απάνθρωπες πρακτικές απέναντι στην τουρκική μειονότητα στη χώρα της και να φυλακίζει ακόμη και μουφτήδες επειδή προσεύχονται τις Παρασκευές.</p>
      <p>Η Τουρκία πιστεύει ότι τα διδάγματα που πρέπει να λαμβάνονται από την ιστορία πρέπει να είναι διδάγματα ειρήνης και αδελφοσύνης κι όχι έχθρας, και οπωσδήποτε να υπάρχει επίγνωση της ιστορικής πραγματικότητας.</p>
      <p>Με αυτή την ευκαιρία, υπενθυμίζουμε ότι η στήριξη ενεργειών κατά της χώρας μας δεν θα ωφελήσει την Ελλάδα. Την καλούμε να είναι υπέρ των σχέσεων καλής γειτονίας μεταξύ των δύο χωρών και να συμπεριφέρεται πιο υπεύθυνα, καθώς αυτός είναι ο μόνος τρόπος για την προώθηση της ειρήνης, της σταθερότητας και της ευημερίας στην περιοχή μας.</p>
      <p>Από την άλλη, όσον αφορά στα γεγονότα του 1915, ήδη από την περίοδο που ήταν πρωθυπουργός ο πρόεδρός μας, είχε διατυπωθεί σαφώς η στάση της Τουρκίας με τη δήλωσή του στις 23 Απριλίου 2014. Περαιτέρω εξηγήσεις δεν χρειάζονται».</p>
      <h4>Τουρκικό σόου με το Γιαβούζ</h4>
      <p>Την ίδια ώρα, η Αγκυρα έδωσε στη δημοσιότητα βίντεο με το οποίο υποστηρίζεται ότι το πλωτό γεωτρύπανο «Γιαβούζ» έχει ξεκινήσει και δεύτερη γεώτρηση στο οικόπεδο 7 της κυπριακής υφαλοκρηπίδας.</p>
      <p>Ο τηλεοπτικός σταθμός A Haber υποστηρίζει ότι η πρώτη γεώτρηση του «Γιαβούζ» έφθασε σε βάθος 5.500 μέτρων, ενώ ο τούρκος υπουργός Ενέργειας, Φατίχ Ντονμέζ, επισήμανε ότι και το «Φατίχ» θα επιστρέψει στις γεωτρήσεις, μόλις ολοκληρώσει τον ανεφοδιασμό και τις εργασίες συντήρησής του στο λιμάνι Τασουτζού της Μερσίνας.</p>
      <p>Μάλιστα, το εν λόγω βίντεο αποτελεί και μια έμμεση απάντηση στις δηλώσεις του αμερικανού υφυπουργού Εξωτερικών, Μάθιου Πάλμερ, ο οποίος σε δηλώσεις του αναφορικά με τις τουρκικές προκλητικές ενέργειες στην ανατολική Μεσόγειο και πιο συγκεκριμένα για τις γεωτρήσεις των πλωτών γεωτρυπάνων στην Κυπριακή ΑΟΖ, είπε πως είναι παράνομες και πως εάν συμπεριλάβει η Άγκυρα και περιοχές που ανήκουν στην ελληνική ΑΟΖ θα το θεωρήσουν οι ΗΠΑ «ζημιογόνο και προκλητικό».</p>
      <figure>
        <iframe data-src="https://twitter.com/Ahaber/status/1192345008038436866?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σε γενικές γραμμές η Αγκυρα επιχειρεί να κρατήσει στην επιφάνεια τις ερευνητικές και γεωτρητικές δραστηριότητές της στην Ανατολική Μεσόγειο, με σκοπό να διασκεδάσει τις εντυπώσεις από τις πληροφορίες περί σοβαρών προβλημάτων κατά την εκτέλεση των συγκεκριμένων εργασιών.</p>
      <p>
        <a href="https://www.tovima.gr/2019/11/08/finance/pote-tha-epistrepsoume-stin-kanonikotita-oi-ektimiseis/">Πότε θα επιστρέψουμε στην «κανονικότητα» – Οι εκτιμήσεις</a>
      </p>
    </article>
  </body>
</html>