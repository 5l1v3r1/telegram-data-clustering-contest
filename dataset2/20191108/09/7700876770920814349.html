<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/mense-scolastiche-supera-gli-80-euro-il-costo-medio-per-famiglia/153223/"/>
    <meta property="og:site_name" content="VITA"/>
    <meta property="article:published_time" content="2019-11-08T09:21:00+00:00"/>
    <meta property="og:title" content="Mense scolastiche: supera gli 80 euro il costo medio per famiglia"/>
    <meta property="og:description" content="L'Emilia Romagna la regione più costosa, la Puglia la più economica. Ambienti sicuri, ma poco confortevoli, poco green e con tanti sprechi. Ecco il quadro del Paese"/>
  </head>
  <body>
    <article>
      <h1>Mense scolastiche: supera gli 80 euro il costo medio per famiglia</h1>
      <address><time datetime="2019-11-08T09:21:00+00:00">08 Nov 2019, 09:21</time> by <a rel="author">Redazione</a></address>
      <p>
        <b>L'Emilia Romagna la regione più costosa, la Puglia la più economica. Ambienti sicuri, ma poco confortevoli, poco green e con tanti sprechi. Ecco il quadro del Paese</b>
      </p>
      <p><b>Ottantatre euro</b>, a tanto ammonta la tariffa per la mensa scolastica nell’anno in corso per una famiglia media italiana, con reddito ISEE di 19.900 euro e un bimbo alla scuola primaria. 82 euro invece il costo della mensa nella scuola dell’infanzia.</p>
      <p><b>Il Nord si conferma l’area geografica con le tariffe più elevate</b>, in media 842 euro per nove mesi di mensa nella scuola primaria, e 841 in quella dell’infanzia; segue il Centro, 724 euro nella primaria e 704 euro nell’infanzia; più contenuti i costi al Sud con 644 euro nella primaria e 632 nell’infanzia.</p>
      <p><b>L’Emilia Romagna è la regione più costosa</b>, con una spesa media mensile di 106€ nella primaria e 105 euro nell’infanzia; <b>la Puglia quella più economica</b> con 65€ sia nella primaria che nell’infanzia. Rispetto all’anno precedente, la variazione è stata del +0,81% a livello nazionale, con l’incremento record del +9,79% in Calabria e una riduzione invece del 6,41% in Sardegna. Tariffa invariata in Basilicata, Umbria e Valle d’Aosta.</p>
      <p><b>Il capoluogo più economico è Barletta</b> (32 euro mensili per la mensa nella scuola dell’infanzia e la primaria), <b>i più costosi Torino</b> per la scuola dell’infanzia (132 euro mensili) <b>e Livorno</b> per la primaria (128 euro).</p>
      <p>Questi i dati che emergono dalla <b>IV Indagine di Cittadinanzattiva su tariffe e qualità delle mense scolastiche</b>, che ha preso in esame le tariffe di tutti i 110 capoluoghi di provincia sia per la scuola dell’infanzia che per la primaria. Oltre a ciò, attraverso l’intervista a 342 tra alunni di scuola primaria, docenti accompagnatori, genitori, rappresentanti di Commissioni mensa, addetti al servizio di ristorazione, è stato preso in esame un <b>campione di mense scolastiche di 9 regioni</b> (Piemonte, Liguria, Lombardia, Lazio, Marche, Campania, Molise, Basilicata e Puglia) per evidenziare aspetti relativi alla qualità, sicurezza, igiene, costi, sprechi e rifiuti, per un totale di 230 indicatori. L’indagine è scaricabile sul sito <a href="http://www.cittadinanzattiva.it/">www.cittadinanzattiva.it</a>.</p>
      <p>“Il costo crescente del servizio ed i timori per una gestione poco sicura e non di qualità delle mense scolastiche ha favorito l’insorgere di soluzioni “fai da te”, come il pasto da casa, che mostrano indubbie criticità ad oggi irrisolte, nonostante la recente sentenza della Cassazione, e parallelamente la diffusione di esperienze innovative e positive di autogestione del servizio in realtà medio-piccole”, dichiara <b>Adriana Bizzarri, coordinatrice nazionale Scuola di Cittadinanzattiva.</b> “Per questo chiediamo al Ministero della salute di varare al più presto le nuove linee guida sulla ristorazione scolastica, ferme al 2010, e al Governo di far ripartire un percorso legislativo che ripensi il servizio di ristorazione scolastico, alla luce del <a href="https://cittadinanzattiva.it/files/notizie/scuola/Decalogo_mensascolastica_ottobre2019.pdf">Decalogo</a> che abbiamo sottoscritto lo scorso 16 ottobre, in occasione della Giornata mondiale dell’alimentazione, insieme a Foodinsider, Save the Children, Slow Food ed esperti nazionali ed internazionali. In tale percorso andrebbero coinvolte tutte le organizzazioni civiche che da anni si occupano del tema e gli attori di riferimento del servizio. Esprimiamo apprezzamento per quanto dichiarato dal Ministro Fioramonti circa la volontà di sostenere i Comuni con ulteriori risorse per garantire l’uguaglianza nell’offerta e nell’accesso al servizio mensa in tutto il Paese”.</p>
      <p><b>Ben quattordici i casi di problemi igienici-sanitari che hanno riguardato mense scolastiche tra novembre 2018 e novembre 2019</b>, censiti attraverso la rassegna stampa: dai vermi e le larve nel piatto nella mensa di due scuole di Orentano e Villa Campanile, in provincia di Pisa (novembre 2018), ai cibi scaduti ritrovati nella mensa di Giugliano (Napoli, Gennaio 2019), alla sfera di metallo ritrovato nella pasta al sugo a Melegnano (MI) ad ottobre</p>
      <p><b>Un quarto delle scuole prese in esame non dispone di un locale mensa</b>; una su tre è priva di porte antipanico; una su dieci presenta distacchi di intonaco e fili elettrici scoperti.</p>
      <p>Quattro bambini su cinque affermano che la loro <b>mensa sia pulita e luminosa, ma anche molto rumorosa</b>. Oltre il 90% la considera <b>sicura</b>, circa il 70% ritiene sia <b>allegra e accogliente</b>; ma due su cinque dichiarano che <b>gli arredi non siano né adatti né confortevoli</b>.</p>
      <p>Circa tre bambini su cinque affermano di aver <b>sufficiente tempo per mangiare</b>, ma solo in un caso lamentano poca disponibilità da parte del personale addetto a servire i pasti.</p>
      <p>I <b>cibi più graditi</b> sono gelati e dolci, pizza e pane, segue a distanza carne, frutta e pasta al pomodoro. <b>I meno graditi</b> invece le verdure cotte o a minestra, il pesce e le verdure crude, la pasta in bianco.</p>
      <p><b>Solo un bimbo su dieci mangia tutti i cibi serviti a mensa</b>, ma ben tre su cinque mangiano con piacere a scuola, soprattutto perché possono farlo con i loro compagni.</p>
      <p>Oltre la metà dei genitori e dei docenti afferma che vengono serviti <b>prodotti stagionali</b>, meno di uno su tre <b>prodotti biologici</b>. Circa due su tre afferma che le <b>porzioni sono equilibrate</b> e il <b>menù sufficientemente vario</b>. <b>Due famiglie su cinque giudicano inadeguato il costo delle mensa</b>.</p>
      <p>Secondo l’86% dei rappresentanti delle Commissioni Mensa, per apparecchiare<b> </b>si usano <b>tovaglie di carta</b> e vengono utilizzati <b>piatti, posate, bicchieri usa e getta</b> e <b>si beve acqua minerale nella gran parte dei casi</b> (71%).</p>
      <p>Il cibo sprecato giornalmente varia dal 10% al 30%. Di questi solo una piccolissima parte, circa l’11%, verrebbe riciclata. Secondo l’86% dei docenti e dei rappresentanti genitori in Commissione <b>mensa i cibi avanzati vengono buttati</b>.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/05/borgomeo-se-affonda-il-sud-affonda-tutto-il-paese/153185/"/>
        <a href="http://www.vita.it/it/article/2019/11/05/beni-confiscati-perche-il-terzo-settore-ci-scommetta-servono-concessio/153195/"/>
        <a href="http://www.vita.it/it/article/2019/11/04/svimez-il-reddito-di-cittadinanza-allontana-dal-mercato-del-lavoro/153173/"/>
        <a href="http://www.vita.it/it/article/2019/11/04/divario-tra-nord-e-sud-la-strada-per-reagire-e-leconomia-civile/153166/"/>
        <a href="http://www.vita.it/it/article/2019/11/04/kairos-il-tempo-dellazione-in-sei-incontri-per-ragionare/153174/"/>
        <a href="http://www.vita.it/it/article/2019/11/05/sanita-la-manovra-2020-ai-raggi-x/153180/"/>
      </related>
    </article>
  </body>
</html>