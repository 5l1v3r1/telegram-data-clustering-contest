<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/cervelli-in-fuga-le-fondazioni-bancarie-investono-per-contrastare-il-f/153224/"/>
    <meta property="og:site_name" content="VITA"/>
    <meta property="article:published_time" content="2019-11-08T09:28:00+00:00"/>
    <meta property="og:title" content="Cervelli in fuga, le Fondazioni bancarie investono per contrastare il fenomeno"/>
    <meta property="og:description" content="Torna la quinta edizione di Young Investigator Training Program, il bando di Acri che promuove la partecipazione di giovani ricercatori, impegnati in strutture di ricerca all’estero, a congressi di rilevanza internazionale organizzati da Università ed Enti di ricerca italiani. C’è tempo per partecipare fino al 16 dicembre"/>
  </head>
  <body>
    <article>
      <h1>Cervelli in fuga, le Fondazioni bancarie investono per contrastare il fenomeno</h1>
      <address><time datetime="2019-11-08T09:28:00+00:00">08 Nov 2019, 09:28</time> by <a rel="author">Redazione</a></address>
      <p>
        <b>Torna la quinta edizione di Young Investigator Training Program, il bando di Acri che promuove la partecipazione di giovani ricercatori, impegnati in strutture di ricerca all’estero, a congressi di rilevanza internazionale organizzati da Università ed Enti di ricerca italiani. C’è tempo per partecipare fino al 16 dicembre</b>
      </p>
      <p>Sono oltre 25mila i laureati italiani che ogni anno lasciano l’Italia per trovare lavoro all’estero. E il nostro Paese va anche malissimo sul fronte dell’attrattività dei talenti: nell’indice Ocse siamo al 32° posto su 36. I cervelli fuggono, i talenti non arrivano. Per concorrere a contrastare quest’ultimo fenomeno e promuovere la ricerca scientifica e le collaborazioni internazionali di Università e Centri di ricerca, <b>Acri</b>, l’Associazione delle Fondazioni di origine bancaria, <b>promuove per il quinto anno consecutivo, il bando “Young Investigator Training Program</b>”, finanziato da 14 Fondazioni.</p>
      <p><b>Il bando </b><i>(scaricabile in allegato)</i><b> promuove la partecipazione di giovani ricercatori, impegnati in strutture di ricerca all’estero, a congressi di rilevanza internazionale organizzati da Università ed Enti di ricerca italiani</b>. Conseguentemente a tale partecipazione, il bando sostiene l’attività dei giovani ricercatori presso una rete di centri di ricerca italiani. L’obiettivo è, infatti, consentire ai giovani ricercatori di tutte le nazionalità di stabilire e consolidare rapporti con gruppi di ricerca italiani, per la definizione di programmi di interesse comune e di inserirsi nell’attività dei Centri ospitanti, attraverso la presentazione di propri lavori e la partecipazione ad attività di ricerca.</p>
      <p>«Nel campo della ricerca, il dialogo e la circolarità delle idee e delle menti rappresenta una frontiera fondamentale per creare competenze sempre più qualificate, integrare strumenti, innescare proficui scambi di buone pratiche e di conseguenza generare valore - dichiara <b>Francesco Profumo, presidente di Acri</b> -. Il bando Young Investigator ha l’obiettivo di favorire una “contaminazione” di conoscenze che possa essere nutrimento per il terreno della ricerca scientifica e dell’innovazione nel nostro Paese, ma non solo».</p>
      <p>Per l’edizione 2019 del bando Young Investigator Training Program Acri prevede di assegnare premi di ricerca dell’importo di 3mila euro ciascuno per i ricercatori europei e di 4mila euro per quelli extra-europei. Agli enti ospitanti selezionati verrà assegnato un contributo per spese di segreteria fino a un massimo di 4mila euro. Le iniziative che possono accedere ai finanziamenti del bando devono svolgersi nel periodo 27 gennaio - 31 dicembre 2020. I risultati della selezione saranno comunicati entro il 24 gennaio 2020. Il testo del bando e il modulo di partecipazione, da presentare <b>entro il 16 dicembre 2019</b> mediante posta elettronica certificata ad <a href="mailto:acri.ricerca@arubapec.it"><u>acri.ricerca@arubapec.it</u></a>, sono scaricabili al link <a href="https://www.acri.it/PublicFondazioniOnline/Detail/4863"><u>https://www.acri.it/PublicFondazioniOnline/Detail/4863</u></a>.</p>
      <p>Nel quadriennio 2015-2018, attraverso il bando Young Investigator Training Program, le Fondazioni di origine bancaria hanno stanziato complessivamente 1,35 milioni di euro, coinvolgendo 32 tra Università e Centri di ricerca e oltre 300 ricercatori.</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/01/il-1-ottobre-e-la-giornata-europea-delle-fondazioni/152811/"/>
        <a href="http://www.vita.it/it/article/2019/09/20/fosti-cariplo-per-fare-comunita-bisogna-ridurre-le-disuguaglianze/152718/"/>
        <a href="http://www.vita.it/it/article/2019/07/17/fondazioni-calano-i-proventi-crescono-le-erogazioni/152267/"/>
      </related>
    </article>
  </body>
</html>