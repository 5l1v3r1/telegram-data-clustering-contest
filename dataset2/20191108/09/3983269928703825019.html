<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/gabriel-rufian-a-sanchez-no-el-podem-votar-es-un-senyor-mes-de-la-dreta/noticia/2961840/"/>
    <meta property="og:site_name" content="CCMA"/>
    <meta property="article:published_time" content="2019-11-08T09:23:00+00:00"/>
    <meta property="og:title" content="Gabriel Rufián (ERC): &quot;A aquest Sánchez no el podem votar. És un senyor més de la dreta&quot;"/>
    <meta property="og:description" content="El cap de llista d'ERC diu que Sánchez &quot;no té principis&quot; i que &quot;l'única alternativa és derrotar-lo inequívocament a Catalunya&quot; per poder obrir una taula de diàleg"/>
  </head>
  <body>
    <article>
      <h1>Gabriel Rufián (ERC): "A aquest Sánchez no el podem votar. És un senyor més de la dreta"</h1>
      <h2>El cap de llista d'ERC diu que Sánchez "no té principis" i que "l'única alternativa és derrotar-lo inequívocament a Catalunya" per poder obrir una taula de diàleg</h2>
      <address><time datetime="2019-11-08T09:23:00+00:00">08 Nov 2019, 09:23</time> by <a rel="author">Redacció</a></address>
      <p><b>El cap de llista d'ERC a les eleccions del 10N, Gabriel Rufián,</b> ha passat aquest dimecres per <b>"El matí de Catalunya Ràdio". </b>Resumim l'entrevista en deu idees.</p>
      <p> </p>
      <p>
        <b>"Impossible dialogar amb aquest Sánchez"</b>
      </p>
      <p>"Amb aquest Sánchez, que es troba fort, que pot escollir, o que pensa que pot escollir, és molt complicat, per no dir impossible, dialogar (···) Hi ha molts Sánchez. L'única alternativa és derrotar-lo inequívocament a Catalunya, que l'independentisme català l'obligui a no poder escollir i seure en una taula de diàleg (···) Si perd, haurà de seure en una taula de diàleg. Seria molt positiu que a Podem li vagi bé a Espanya i a l'independentisme a Catalunya."</p>
      <p> </p>
      <p><b>"Pedro Sánchez no té principis"</b><br/><br/>"Pedro Sánchez no té principis. Aquesta és la notícia dolenta. La bona és que com qualsevol persona sense principis, si és derrotat segurament cedirà i s'asseurà en una taula de diàleg i de negociació que, agradi més o agradi menys, és l'única alternativa, perquè nosaltres no desapareixerem. Dos milions de persones no desapareixen. Però és que, evidentment, la gent que vota el PP, que vota el PSOE, que vota Ciutadans, no desapareixerà. És a dir, estem condemnats a entendre'ns."</p>
      <p>
        <b>Relació del PSOE amb el PP i Ciutadans</b>
      </p>
      <p>"Al juliol vam veure Sánchez jurant i perjurant que era qui aturaria la dreta. Vam veure'l al faristol del Congrés demanant cinc, sis, set vegades els vots a la dreta, a Casado i a Rivera. Jo tenia la bancada de la dreta a la meva esquerra i reien, al·lucinaven. Nosaltres al·lucinàvem encara més perquè va fer una sola referència a Podem i cap ni una a l'independentisme català o a Esquerra Republicana."<br/><br/><br/><b>Pactes dels socialistes</b></p>
      <p>"Només cal fer memòria per saber que si Sánchez pot escollir, escollirà la gran coalició, i l'abstenció del Partit Popular també és la gran coalició. El que hem d'intentar fer és que no pugui escollir. Qui pensi en aquest país que tot això es soluciona per la via política, ha de pensar que tot passa per la derrota d'aquest senyor a Catalunya."</p>
      <p> </p>
      <p><b>L'actitud de Sánchez</b><br/><br/>En 72 hores, Sánchez ha insultat l'escola pública catalana, ha insultat els mitjans públics catalans i ha criminalitzat més de dos milions de persones (···) Amb aquest Sánchez, no es pot parlar. No el podem votar. És un senyor més de la dreta."</p>
      <figure>
        <img src="https://www.ccma.cat/multimedia/jpg/6/2/1573204770326.jpg"/>
      </figure>
      <p>
        <i>Gabriel Rufián afirma que és "contraproduent" que hi hagi un sol grup independentista al Congrés </i>
        <br/>
        <br/>
        <br/>
        <b>Vincles entre les formacions independentistes</b>
      </p>
      <p>"Cap independentista és el nostre adversari. Als últims 4 o 5 anys el grup d'Esquerra al Congrés i l'espai convergent del Grup Mixt hem votat conjuntament tot el que té a veure amb Catalunya. Tot. Hem presentat centenars de peticions de compareixences al Congrés conjuntament."<br/><br/><br/><b>No a un sol grup independentista al Congrés</b></p>
      <p>"És contraproduent, fins i tot a nivell reglamentari, a nivell de temps, a nivell de sensibilitat, a nivell de riquesa. Crec que la diversitat de l'independentisme és tanta que no cap un sol grup reglamentari en una llista. De vegades prenem decisions diferents i no passa res. Nosaltres no anem a veure el rei, no el considerem interlocutor pel discurs del 3 d'octubre. Els companys de Convergència, sí."<br/><br/><br/><b>"No venem fum"</b><br/><br/>"L'independentisme hauria de treure un gran resultat més enllà de les sigles. L'alternativa, quina és? Nosaltres no vendrem ni fum, ni màgia, ni simbolisme. Nosaltres pensàvem que teníem un Estat amb grans carències democràtiques, però que no passarien segons quines coses, com pegar a la gent. En definitiva, quan es fa de manera civilitzada, les coses es resolen en una taula de diàleg."<br/><br/><br/><b>Junqueras i el 10N</b></p>
      <p>"Pot passar de tot amb aquest poder tan arbitrari i tan abusiu que tenim al davant. Fa sis mesos vèiem com acceptaven entrevistes de manera absolutament arbitrària, sense cap criteri racional. Crec que la frase de 'no ho poden fer envers l'Estat' ja no existeix. Així que el que hem de fer és lluitar-ho. Nosaltres no podem inhabilitar l'Oriol. Abans d'hora. Si hi ha una escletxa l'hem d'aprofitar. De tota manera, la gent que vota Esquerra Republicana, estigui o no l'Oriol a la llista, sap perfectament que vota els valors que representa l'Oriol."</p>
      <p> </p>
      <p><b>L'experiència de Gabriel Rufián durant aquests anys</b><br/><br/>"En 4 o 5 anys és normal evolucionar. A nivell personal i polític, evolucionar és sa. En tot, en formes, en el fons, sense perdre els valors, la ideologia. És positiu. Forma part de la responsabilitat d'un polític saber interpretar la realitat i, fins i tot, dir coses que a la gent no li agrada sentir."</p>
      <p> </p>
      <p>A TV3, en nom de Gabriel Rufián,<b> <a href="https://www.ccma.cat/tv3/alacarta/els-matins/joan-josep-nuet-erc-el-mes-important-es-una-accio-independentista-coordinada-al-congres/video/5955088/">"</a><a href="https://www.ccma.cat/tv3/alacarta/els-matins/joan-josep-nuet-erc-el-mes-important-es-una-accio-independentista-coordinada-al-congres/video/5955088/">Els matins"</a></b> ha <a href="https://www.ccma.cat/tv3/alacarta/els-matins/joan-josep-nuet-erc-el-mes-important-es-una-accio-independentista-coordinada-al-congres/video/5955088/">entrevistat el candidat d'Esquerra<b> Joan Josep Nuet</b></a>.</p>
      <p>Nuet s'ha mostrat partidari que hi hagi <b>més d'un grup parlamentari </b>al Congrés perquè l'independentisme tingui més veus a la cambra:</p>
      <blockquote>"Hi ha molta més eficàcia si som més d'un grup que si som un de sol. El que hem de fer és que els altaveus de l'independentisme no es facin més petits, sinó més grans. Tenim més diputats i més percentatge de vot. El que hem de buscar és créixer." "A totes les forces les saludem. No som adversaris. Volem coordinar-nos amb ells, treballar plegats i que es vegi una bancada a Madrid ben àmplia. L'important és que diguem coses molt semblants i actuem de forma coordinada."</blockquote>
      <p> </p>
    </article>
  </body>
</html>