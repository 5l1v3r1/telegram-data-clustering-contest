<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/kolarstwo,129/sam-bennett-opusci-grupe-bora-hansgrohe-chce-go-deceuninck-quickstep-kolarstwo,983879.html"/>
    <meta property="og:site_name" content="TVN24"/>
    <meta property="article:published_time" content="2019-11-08T09:47:00+00:00"/>
    <meta property="og:title" content="Grupa Majki straciła świetnego sprintera. &quot;Godzenie celów stawało się coraz trudniejsze&quot;"/>
    <meta property="og:description" content="Nic już nie stoi na przeszkodzie, by jeden z najlepszych sprinterów w zawodowym peletonie Sam Bennett podpisał na 2020 rok kontrakt z grupą Deceuninck-QuickStep. Od kilku miesięcy Irlandczyk dążył ..."/>
  </head>
  <body>
    <article>
      <h1>Grupa Majki straciła świetnego sprintera. "Godzenie celów stawało się coraz trudniejsze"</h1>
      <address>
        <time datetime="2019-11-08T09:47:00+00:00">08 Nov 2019, 09:47</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0110433d-1aab-4333-a9a5-d92b302cade3-480p.mp4" autoplay="" loop=""/>
        <figcaption>Sam Bennett błyszczał podczas Vuelta a Espana Foto: Getty Images | Video: Eurosport</figcaption>
      </figure>
      <h3>Nic już nie stoi na przeszkodzie, by jeden z najlepszych sprinterów w zawodowym peletonie Sam Bennett podpisał na 2020 rok kontrakt z grupą Deceuninck-QuickStep. Od kilku miesięcy Irlandczyk dążył do rozwiązania umowy z ekipą Bora-Hansgrohe i w tym tygodniu mu się to udało.</h3>
      <related>
        <a href="https://eurosport.tvn24.pl/kolarstwo,129/winokurow-i-kolobniew-uniewinnieni-od-zarzutow-korupcyjnych-istnieja-watpliwosci,983173.html"/>
      </related>
      <p>W obecnym sezonie 29-latek zdołał odnieść aż 13 zwycięstw, w tym dwa podczas Vuelta a Espana i dwa w Paryż-Nicea. W Bora-Hansgrohe jeździł od sześciu lat, ale od jakiegoś czasu musiał godzić się z pozycją sprintera numer dwa. Najważniejszy dla szefów niemieckiej grupy był Pascal Ackermann.</p>
      <h3>Coraz trudniejsza współpraca</h3>
      <p>Bennettowi trudno było zaakceptować nieobecność w składzie na Giro d'Italia oraz Tour de France w tym sezonie i postanowił wziąć sprawy w swoje ręce.</p>
      <p>"Godzenie celów grupy i kolarza stawało się coraz trudniejsze. Władze Bora-Hansgrohe przystały więc na życzenie Sama Bennetta, by opuścić Borę i kontynuować swoją podróż w innym zespole" - napisano w komunikacie niemieckiej grupy, której kolarzami są Rafał Majka, Maciej Bodnar i Paweł Poljański.</p>
      <p>Jeszcze w maju Bennett podpisał list intencyjny, deklarując chęć pozostania w Bora-Hansgrohe. Późniejsza zmiana planów sprawiła, że o jego przyszłości zadecydować musiał panel arbitrażowy UCI.</p>
      <p>Grupa Deceuninck-QuickStep chce, by Bennett zastąpił w niej Elię Vivianiego, który najbliższe dwa lata spędzi w Cofidisie.</p>
      <p>Autor: br / Źródło: Eurosport</p>
    </article>
  </body>
</html>