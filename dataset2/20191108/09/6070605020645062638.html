<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Disney-arribara-Espanya-marc_0_2340366046.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T09:39:52+00:00"/>
    <meta property="og:title" content="Disney+ arribarà a Espanya el 31 de març"/>
    <meta property="og:description" content="El servei es posarà en marxa dimarts als Estats Units"/>
  </head>
  <body>
    <article>
      <h1>Disney+ arribarà a Espanya el 31 de març</h1>
      <h2>El servei es posarà en marxa dimarts als Estats Units</h2>
      <address>
        <time datetime="2019-11-08T09:39:52+00:00">08 Nov 2019, 09:39</time>
      </address>
      <p>Disney+ començarà a funcionar a Espanya el 31 de març de l'any que ve. La companyia ho ha anunciat a través de Twitter aquest divendres, quatre dies abans del llançament de la seva plataforma de <i> streaming</i> als Estats Units, el Canadà i Holanda, on <a href="https://www.ara.cat/media/plataforma-Disney-comencara-Estats-Units_0_2214378714.html">es posarà en marxa aquest dimarts</a>. </p>
      <figure>
        <iframe data-src="https://twitter.com/DisneySpain/status/1192721671347679232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El 19 de novembre, Disney+ començarà a funcionar a Austràlia i Nova Zelanda, i a partir del mateix 31 de març del 2020 també estarà disponible a França, Alemanya, Itàlia i el Regne Unit. El compromís de Disney és que al llarg dels pròxims dos anys el servei ja estigui disponible a tots els "grans mercats" del món.</p>
      <figure>
        <iframe data-src="https://twitter.com/disneyplus/status/1192557075651383296?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La nova plataforma naixerà amb la voluntat d'arribar a un públic familiar i amb l'objectiu d'explotar al màxim, no només els continguts de la marca Disney, sinó també els de les seves filials, com Pixar, Marvel o National Geographic, a més de la franquícia de <i> Star Wars</i>, que també forma part de la companyia. Així, Disney+ aglutinarà, a banda de nous continguts produïts específicament per a la plataforma, títols clàssics d'animació i acció real de la factoria Disney, les sagues de superherois Marvel (tot i que, a Espanya, <a href="https://www.ara.cat/media/Disney-Netflix-anuncia-plataforma-streaming_0_1847815271.html">de moment continuaran formant part del catàleg de Netflix</a>) i les pel·lícules i altres continguts derivats de la saga de <i> La guerra de les galàxies</i>. En aquest sentit, una dels ganxos principals del llançament del servei és <a href="https://www.ara.cat/media/The-Mandalorian-titol-Star-Wars_0_2101589901.html"> <i>The Mandalorian</i></a>, una nova sèrie basada en aquest univers que estarà disponible als Estats Units a partir de dimarts, el primer dia de funcionament de la plataforma. </p>
    </article>
  </body>
</html>