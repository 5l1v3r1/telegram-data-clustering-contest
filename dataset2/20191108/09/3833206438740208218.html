<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Bulgarite-sa-nai-nedovolni-ot-zhivota-si-v-ES-912166"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T09:56:00+00:00"/>
    <meta property="og:title" content="Българите са най-недоволни от живота си в ЕС"/>
    <meta property="og:description" content="През 2018 г. над 62% от хората на възраст 16 и повече години в Европейския съюз са били щастливи поч..."/>
  </head>
  <body>
    <article>
      <h1>Българите са най-недоволни от живота си в ЕС</h1>
      <address>
        <time datetime="2019-11-08T09:56:00+00:00">08 Nov 2019, 09:56</time>
      </address>
      <p>През 2018 г. над 62% от хората на възраст 16 и повече години в Европейския съюз са били щастливи почти постоянно или поне през повечето време. В сравнение с 2013 г. делът на щастливите хора в ЕС нараства с над 2 процентни пункта. Това сочат актуални данни на Евростат, публикувани днес.</p>
      <p>Гражданите на Белгия, Холандия, Австрия и Финландия са най-щастливи: над три четвърти от хората (76% във всяка страна) твърдят, че се чувстват щастливи постоянно или през повечето време. Следващите най-щастливи хора са в Люксембург (74%), Испания (72%) и Дания (70%).</p>
      <p>За разлика от тях честотата на щастието е най-ниска в Латвия (където 31% от хората съобщават, че са щастливи постоянно или през повечето време) и в България (35%).</p>
      <p>Отделно Евростат дава статистика за това колко доволни от живота си са гражданите на страните от ЕС. Тук България е на дъното на класацията.</p>
      <p>През 2018 г. средната удовлетвореност от живота, измерена по скала от 0 до 10, варира значително в различните държави членки на ЕС.</p>
      <p>С обща средна стойност от 8.1, жителите на Финландия са най-доволни от живота си, следвани от тези в Австрия (8), Дания, Полша и Швеция (всички 7.8). </p>
      <p>В противоположния край на скалата, жителите в България (5.4) са били най-малко удовлетворени, следвани от тези в Хърватия (6.3), Гърция и Литва(и двете 6.4), Унгария (6.5), Латвия и Португалия (и двете 6.7).</p>
      <p>Средното удовлетворение от финансовото състояние на домакинствата варира значително в държавите членки на ЕС. </p>
      <p>Със средна оценка от 7.6, жителите на Дания, Финландия и Швеция са най-доволни от финансовата ситуация на домакинството си. Те са следвани от Холандия (7.4), Австрия (7.3), Белгия (7.0), Люксембург (6.9), Германия и Малта (и двете 6.8).</p>
      <p>В противоположния край на скалата жителите на България (4.3) са най-малко доволни, следвани от тези в Гърция, Хърватия и Литва (всички 5.2), Латвия и Португалия(и 5.4) и Унгария (5.5).</p>
    </article>
  </body>
</html>