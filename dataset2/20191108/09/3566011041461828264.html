<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545562.html/%D9%85%D8%B1%D8%AF%D9%85-%D8%B9%D8%B1%D8%A7%D9%82-%D8%A7%D8%B2-%D8%AA%D9%88%D8%B7%D8%A6%D9%87-%D9%BE%DB%8C%DA%86%DB%8C%D8%AF%D9%87-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B1%D8%AA%D8%AC%D8%A7%D8%B9-%D9%85%D9%86%D8%B7%D9%82%D9%87-%D8%B1%D9%88%D8%B3%D9%81%DB%8C%D8%AF-%D8%A8%DB%8C%D8%B1%D9%88%D9%86-%D8%A2%D9%85%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T09:39:00+00:00"/>
    <meta property="og:title" content="مردم عراق از توطئه پیچیده آمریکا و ارتجاع منطقه روسفید بیرون آمدند"/>
    <meta property="og:description" content="کارشناس مسائل غرب آسیا گفت: مثلث عربی غربی عبری، همه توانش را علیه مردم عراق به‌کار برد و جنگ پیچیده‌ای را راه انداخت، امّا عراقی‌ها در این ماجرا هم روسفید شدند و روند تحولات به سمت شکست این توطئه است."/>
  </head>
  <body>
    <article>
      <h1>مردم عراق از توطئه پیچیده آمریکا و ارتجاع منطقه روسفید بیرون آمدند</h1>
      <h2>کارشناس مسائل غرب آسیا:</h2>
      <address>
        <time datetime="2019-11-08T09:39:00+00:00">08 Nov 2019, 09:39</time>
      </address>
      <p>کارشناس مسائل غرب آسیا گفت: مثلث عربی غربی عبری، همه توانش را علیه مردم عراق به‌کار برد و جنگ پیچیده‌ای را راه انداخت، امّا عراقی‌ها در این ماجرا هم روسفید شدند و روند تحولات به سمت شکست این توطئه است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جعفر قنادباشی، کارشناس مسائل غرب آسیا در گفت‌وگو با فارس با اشاره به تحوّلات عراق گفت: روند تحولات در عراق نشان می‌دهد که مردم و دولت این کشور، از دستانی که به جدّ، می‌خواهد اوضاع عراق را بهم بزند و دو گوهر گرانبهای ساختار سیاسی و امنیت عراق را بهم بزند، اطّلاع پیدا کرده‌اند.</p>
      <p>  وی، توزیع پول و آتش زدن ساختمان‌ها را نشانه‌هایی برای پی بردن مردم عراق به پشت‌صحنه آشوب‌های اخیر این کشور دانست و گفت: مدتی است در الجزایر هر روز تظاهرات برگزار می‌شود امّا حتی یک ساختمان آتش نگرفته و پلیس و مردم کشته نشده‌اند.   قنادباشی با بیان اینکه دیگر در عراق، جمعیت‌های بزرگ تشکیل نمی‌شود و تظاهرات با جمعیت‌های کم‌تر و محدودتر برگزار می‌شود، گفت: موضوع دیگری که باعث افشاشدن پشت پرده ناآرامی‌های عراق شد، این بود که معارضان سعی می‌کردند با رقص و آواز، مردم را در صحنه نگه دارند. مردم از خود پرسیدند کسی که بابت وضع اقتصادی موجود ناراحت است که به رقص و آواز نمی‌پردازد.   کارشناس مسائل غرب آسیا ادامه داد: گروهک‌هایی که به امید پشتیبانی طبقات مرحوم و کسانی که از ریشه توطئه‌ها خبر نداشتند، به میدان آمده بودند، شکست خوردند. البته اکنون نیز دولت با گروهک‌هایی روبه روست که ممکن است باز به تخریب بپردازند، چون از دشمنان عراق، پول می‌گیرند، امّا تجمعات بزرگ پایان یافته است. با این حال، غربی‌ها و رسانه‌هایشان تا جایی که بتوانند سعی می‌کنند کماکان در تنور تظاهرات بدمند.   قنادباشی، اقدامات عادل عبدالمهدی برای براورده کردن خواسته‌های تظاهرکنندگان را مثبت ارزیابی کرد و گفت: یکی از اقدامات درست عبدالمهدی، برکناری برخی نفوذی‌ها بود. دولت عراق از روزی که صدام رفته، فرصت پیدا نکرده که به خودش بیاید. طبیعی است در چنین شرایطی، به ساختار اداری رسیدگی لازم نشده بود.   کارشناس مسائل غرب آسیا، هدف گذاری برای اقدامات رفاهی را یکی دیگر از اقدامات مناسب دولت عراق برای جلب رضایت مردم خود دانست و گفت: بخشی از عواملی که مردم معترض را به خانه‌هایشان کشاند، تلاش‌های خوب دولت و حضور رسانه‌ای خوب مقامات عراقی است.   قنادباشی افزود: در کنار دولت، مجلس و اکثریت احزاب به خوبی همکاری کردند و خود را نشان دادند.    وی با بیان اینکه در روزهای نخست ناآرامی‌های عراق، این نگرانی وجود داشت که مقامات و احزاب عراقی اشتباهی بکنند و به‌سمت سهم‌خواهی شدیدی بروند، گفت: البته هنوز هم چنین رقابت‌هایی وجود دارد و طبیعت احزاب عراقی، رفتن به‌سمت قدرت است، امّا در مجموع با فهم اینکه دولت خارجی به‌میدان آمده است تا چیزی را از ملّت عراق بگیرد، تمایلات احزاب را به سمت تثبیت اوضاع در عراق و حفظ دو گوهر گرانبهای امنیت و ساختار سیاسی این کشور، هدایت کرد.   قنادباشی با بیان اینکه مردم عراق برای امنیت خود شهیدان زیادی داده‌اند، گفت: عراق که به ناامن‌ترین کشور دنیا تبدیل شده بود امنیت کنونی‌اش حاصل زحمات فراوانی است. عراقی‌ها باید از الان به بعد هم به دو عنصر امنیت و ساختار سیاسی خود توجه بیشتری داشته باشند و بدانند که چنانچه غفلت شود، عراق تکه‌تکه می‌شود و کارنامه سیاهی به جا خواهد ماند.   وی با بیان اینکه مردم عراق در یکی از حساس ترین مقاطع تصمیم‌گیری برای پیشبرد اهداف خود هستند، اظهار داشت: تمام کاری را که ارتجاع منطقه، آمریکا و رژیم صهیونیستی از طریق داعش می‌خواست در عراق انجام دهد، اکنون  از طریق تیم‌هایی که سازمان CIA و انگلیسی‌ها ایجاد کرده‌اد دنبال می‌شود. مقاصد همان مقاصد است. منتها از راه‌های دیگری دنبال می‌شود.   کارشناس مسائل غرب آسیا ادامه داد: دشمنان عراق، اسم روش جدید خود علیه ملّت عراق را «جنگ چهارم» گذاشتند و گفته‌اند اگر داعش تحت عنوان یک ارتش سرّی وارد شد و سعی کرد کشورهای اسلامی را تخریب کند، این بار از طریق خود مردم این کشورها، این کار را انجام دهیم.   قنادباشی ادامه داد: امید است مردم عراق همانطور که در جنگ مخوف با داعش پیروز شدند، در جنگ پیچیده‌ای که از CIA مدیریت و از کانال سفارت آمریکا پیگیری می‌شود نیز غلبه کنند.   وی با بیان اینکه آمریکایی‌ها بیش از هزار گروه را حمایت و مدیریت کرده‌اند تا در عراق، ایجاد اغتشاش و ناامنی کنند،گفت: هر کدام از این تیم‌ها یک فیلم‌بردار را به‌همراه داشتند که آن‌ها تظاهرات می‌کردند و آن یک نفر در شات‌های بسته، فیلم تهیه می‌کرد و در فضای مجازی توزیع می‌کردند.   کارشناس مسائل غرب آسیا به هشتگ‌های ساختگی «عراق به‌پا خیز» اشاره کرد و گفت: مثلث عربی غربی عبری، همه توانش را علیه مردم عراق به‌کار برد و جنگ پیچیده‌ای را راه انداخت، امّا عراقی‌ها در این ماجرا هم روسفید شدند و روند تحولات به سمت شکست این توطئه است.   انتهای پیام/</p>
    </article>
  </body>
</html>