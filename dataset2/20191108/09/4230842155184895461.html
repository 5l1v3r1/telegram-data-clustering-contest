<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191108-ya-vpevnenyj-v-ukrayini-dzhek-ma-dav-porady-krayini-ta-biznesu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T09:48:17+00:00"/>
    <meta property="og:title" content="Я впевнений в Україні – Джек Ма дав поради країні та бізнесу"/>
    <meta property="og:description" content="Засновник Aliexpress, Alibaba та TaoBao у Києві. На Київському міжнародному економічному форумі Джек Ма дав поради Україні, приватному сектору та українській молоді."/>
  </head>
  <body>
    <article>
      <h1>Я впевнений в Україні – Джек Ма дав поради країні та бізнесу</h1>
      <address>
        <time datetime="2019-11-08T09:48:17+00:00">08 Nov 2019, 09:48</time>
      </address>
      <p>Засновник Aliexpress, Alibaba та TaoBao у Києві. На Київському міжнародному економічному форумі Джек Ма дав поради Україні, приватному сектору та українській молоді.</p>
      <p>Джек Ма розповів, що потрібно Україні для розвитку. Він наголосив  – не варто копіювати успіх інших країн, адже він залежатиме від приватного сектора.</p>
      <blockquote>– Україна не може собі дозволити копіювати успіхи інших країн. Будь-яка країна не може собі цього дозволити в цьому сторіччі.</blockquote>
      <p>Китайський мільярдер Джек Ма вперше приїхав до України. 7 листопада він відвідав Харків, а 8-го завітав до Києва, де взяв участь у Київському міжнародному економічному форумі 2019.</p>
      <p>Читайте: <a href="https://fakty.com.ua/ua/ukraine/20191107-batko-aliexpress-dzhek-ma-rozkryv-studentam-u-harkovi-sekret-shhastya/">Батько AliExpress Джек Ма розкрив студентам у Харкові секрет щастя</a></p>
      <p>Факти ICTV зібрали найважливіше з виступу Джека Ма на КМЕФ.  <b> </b></p>
      <h3>Про Україну</h3>
      <p>Інвестуйте в людей, маленькі та середні бізнеси, в молодь – це ключ до успіху. Суспільство має бути щасливим – це ключ до розвитку.</p>
      <p>Я впевнений в Україні. В тих університетах, де я побував за два дні, я побачив – ви дуже класні та освічені. Залишайте академічне поле, школи – пробуйте та помиляйтесь. <b>Чим більше помилок – тим більше досвіду.</b></p>
      <p>Я захоплююсь Україною дуже давно. Вам настільки пощастило. У вас чарівні жінки, розумні люди, насичена історія. Я думаю, що китайсько-українська співпраця має розвиватись.</p>
      <p>Ваша земля має величезний потенціал. Я говорю не як політик, а як бізнесмен.</p>
      <h3>Як зробити Україну успішною</h3>
      <p>Якщо Україна хоче досягати успіху – логістика – це важливо, платежі – це важливо, інтернет – це важливо. Ну, і звичайно підприємці. Якщо всі чотири показники готові – тоді Україна буде досягати успіху.</p>
      <blockquote>Електронний уряд, підприємці, освіта, інфраструктура – чотири стовпи для будь-якої країни.</blockquote>
      <p>Моя порада країні і людям – розвивати приватний сектор та довіряти підприємцям.</p>
      <h3>Про підприємництво і великий бізнес</h3>
      <p>Великі компанії не означають великі гроші, вони означають більшу відповідальність. Я міг би насолоджуватись життям значно більше, якби мав малий бізнес.</p>
      <p>Якщо ви хороша компанія – це круто. Вам не обов’язково бути великою. Хороша компанія дбає про своїх працівників та про своїх клієнтів, робить людей щасливими.</p>
      <p>Єдиний варіант скласти руки – це поразка. Якщо ви не здаєтесь – це лише  помилка. А помилка – це добриво для завтрашнього успіху.</p>
      <blockquote>Коли я зібрав 5 млн інвестицій, я найняв найкращих людей. Я думав, що у мене достатньо коштів. Але менеджер, якого я взяв, хотів за свою роботу 3 млн. Але ж у мене всього було п’ять. <b>Якщо ваша компанія – лише маленький трактор, не намагайтесь купити туди двигун від Boeing.</b></blockquote>
      <p>Хороші люди завжди є всередині вашої компанії – інвестуйте в них, навчайте їх.</p>
      <p>Я намагаюсь бути для своїх працівників хорошим вчителем. Якщо ви хочете, щоб ваші студенти, ваші працівники досягали більшого – ви даєте їм більше можливостей, більше шансів.</p>
      <blockquote>Якщо ви думаєте, що за п’ять років ця людина стане класним босом – наймайте її.</blockquote>
      <h3>Про скарги</h3>
      <p>Можливості лише там, де люди скаржаться. Ми маємо довести суспільству, що ми можемо показувати кращі результати.</p>
      <p>Так багато молодих людей скаржаться – якщо ви вирішите скаргу, ви вирішите проблему.</p>
      <p>
        <b>Не намагайтеся змінювати клієнтів – змінюйтесь самі. </b>
      </p>
      <h3>Про майбутнє і штучний інтелект</h3>
      <p>Думаю, що у майбутньому більше багатих та великих компаній, але і багато викликів.</p>
      <blockquote>Минулого століття ми переживали через появу електрики, сьогодні – через штучний інтелект. Ми використовуємо наші мізки менше ніж за 7%, ви думаєте, що ми створимо машину, що вбиватиме людей? Це неможливо.</blockquote>
      <p>У машинах є чіпи, а у людей – є серця. І ви ніколи їх не відтворите.</p>
      <p>
        <b>Найнебезпечніше – це не штучний інтелект, не ядерні бомби, а жадібність.</b>
      </p>
      <p>Мій дідусь працював 18 годин на день, сім днів на тиждень. Ми ж працюємо п’ять днів на тиждень, вісім годин на день. Мій онук працюватиме три дні на тиждень, три години на день і теж буде зайнятий.</p>
      <h3>Про освіту і молодь</h3>
      <p>До 12 років важлива музика, спорт, командна робота, малювання. Люди мають ставати людьми. Їм треба пробувати знання.</p>
      <p>У промислову епоху люди дивились на зовнішній світ. У цьому столітті ми будемо заглядати у внутрішній світ. Нам треба знати самих людей.</p>
      <p>Минулого століття ми створили розумних людей, у цьому треба зробити мудрих. Ми зможемо кодувати і декодувати людину, людську таємницю.</p>
      <p>Можливо, у нас немає рішень, але у молоді вони будуть. Довіряйте молоді, довіряйте майбутньому і давайте щось таки зробимо.</p>
    </article>
  </body>
</html>