<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/brudd-for-olaf-thommessen/71795805"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T09:53:10+00:00"/>
    <meta property="og:title" content="Brudd for Olaf Thommessen"/>
    <meta property="og:description" content="Lykken skulle ikke vare for den tidligere politikeren."/>
  </head>
  <body>
    <article>
      <h1>Brudd for Olaf Thommessen</h1>
      <h2>Lykken skulle ikke vare for den tidligere politikeren.</h2>
      <address><time datetime="2019-11-08T09:53:10+00:00">08 Nov 2019, 09:53</time> by <a rel="author">Ruben Pedersen</a></address>
      <p>Torsdag valgte Olaf Thommessen (53), forretningsmann og tidligere politiker, å komme med en nokså uvanlig uttalelse. Han bestemte seg nemlig <a href="https://www.dagbladet.no/kjendis/hyller-ekskona-etter-forlovelsen/71795249">for å hylle sin ekskone, tidligere supermodell Vendela Kirsebom (52)</a>, etter at det ble kjent at hun hadde forlovet seg med Petter Pilgaard (39).</p>
      <p>
        <b>Saken ble godt lest på Dagbladets flater, og det var tydelig at mange synes den personlige gratulasjonen var hyggelig. Det er imidlertid sjelden Thommessen, som skilte seg fra Kirsebom i 2007, figurerer i pressen om dagen.</b>
      </p>
      <p>I sommer pratet han med <a href="https://www.dagbladet.no/magasinet/mange-som-misforstar-meg/71189260">Dagbladet Magasinet</a> om livet, men kjærligheten holdt han tett om. Noen måneder før delte han derimot med Dagbladet at han hadde fått seg kjæreste.</p>
      <h3>Brudd</h3>
      <p>Nå opplyser han forholdet har tatt slutt.</p>
      <p>I april hadde TV3 <a href="https://www.dagbladet.no/kjendis/slik-reagerte-hun-pa-ektemannens-sexavsloring/70968655">premierefest for «Wisting»</a>, norgeshistoriens dyreste serie. I den anledning var en rekke profiler, deriblant Thommessen og hans utvalgte, samlet til visning på Sentralen i Oslo.</p>
      <figure>
        <img src="https://dbstatic.no/71795984.jpg?imageId=71795984&amp;x=0&amp;y=0&amp;cropw=99.844236760125&amp;croph=97.65478424015&amp;width=641&amp;height=1041"/>
        <figcaption><b>VARTE IKKE:</b> I april var Sjoner og Thommessen et par. Nå har de gått hver til sitt. Foto: Andreas Fadum Vis mer</figcaption>
      </figure>
      <p>Ekspolitikerens kjæreste het Malin Sjoner (32), og jobber i selskapet Curamendo. Hun er også gründer, og har siden hun gikk ut av BI, blant annet laget en programvare for servicesektoren.</p>
      <p>
        <b>Thommessen kunne den gang fortelle at de to hadde vært sammen i en god stund - «lenge nok til at vi kommer hit sammen, i hvert fall».</b>
      </p>
      <p>Nå har de altså gått fra hverandre. Det bekrefter Thommessen overfor Dagbladet, uten at han ønsker å utdype saken ytterligere.</p>
      <h3>Rykteflom</h3>
      <p>Han har vært nestleder i Venstre, generalsekretær i Plan Norge og har vært medlem av Oslo bystyre. I tillegg er han altså kjent for <a href="https://www.dagbladet.no/kjendis/fikk-frokost-pa-senga-av-dotrene---og-eksmannen/66630762">ekteskapet han hadde med Kirsebom</a>. De giftet seg i 1996, men bestemte seg for å skille lag elleve år etter, i 2007. Paret har to barn sammen.</p>
      <p>Siden den gang har Thommessen vært privat angående kjærlighetslivet sitt. I 2010 hadde han funnet lykken på ny, men det skulle ikke vare. I fjor gikk det rykter om at han var sammen med prinsesse Märtha Louise, noe sistnevnte selv avviste.</p>
      <p>
        <b>Thommessen har hatt en innholdsrik og mangefasettert karriere, men det har ikke alltid vært like enkelt å være ham. Blant annet har oppgjøret mot ham som sjef i Bedriftsforbundet vært grundig omtalt i norske aviser.</b>
      </p>
      <p>Derimot er det nok en historie fra 2005 folk flest husker best. Da han var 39 år gammel fikk han hjerneblødning etter en joggetur. Han klarte å komme seg til en parkeringsplass, og ble hjulpet til sykehuset av en som fant ham.</p>
      <h3>I koma</h3>
      <p>Han lå i koma i flere måneder, og var sykmeldt i drøyt et år. Den tiden ble vanskelig, og satte sitt preg på ekteskapet med Kirsebom.</p>
      <p>- Det er ikke 17. mai hver dag når den ene i et ektepar er sterkt pleietrengende, har han tidligere uttalt til <a href="https://www.vg.no/nyheter/innenriks/i/oRQj8W/olaf-thommessen-jeg-mistet-alt-paa-kort-tid">VG</a>.</p>
      <p>Sakte, men sikkert, kom han seg tilbake til toppform. Han bestemte seg for å bygge opp en nytt firma, og jobbet både dag og natt for å få ting til å gå rundt. I de timene han ikke jobbet, fokuserte han på barna.</p>
      <p>
        <b>- De åra var en drøy cocktail av opplevelser. Det var månedsvis hvor jeg ikke turte å sove. Jeg var overbevist om at jeg ville dø. Jeg var helt utslitt, men hver gang jeg la meg, bråvåknet jeg idet jeg skulle til å sovne, sa han til samme avis, og fortsatte:</b>
      </p>
      <p>- Det skjedde så mye de åra der at jeg tror jeg på et tidspunkt glemte at jeg hadde søvnproblemer. Det var fælt da Vendela og jeg ble skilt. Det kjentes som et nederlag.</p>
    </article>
  </body>
</html>