<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/08/csanyi-sandor-sulyos-bunteteseket-helyezett-kilatasba"/>
    <meta property="og:site_name" content="infostart"/>
    <meta property="article:published_time" content="2019-11-08T09:05:00+00:00"/>
    <meta property="og:title" content="Csányi Sándor súlyos büntetéseket helyezett kilátásba"/>
    <meta property="og:description" content="Csányi Sándor, a Magyar Labdarúgó Szövetség (MLSZ) elnöke arra kéri a szurkolókat, hogy a két novemberi válogatott mérkőzésen olyan sportszerűen biztassák a csapatot, ahogy tették és teszik ezt a Ferencváros drukkerei a magyar bajnok Európa-liga-találkozóin."/>
  </head>
  <body>
    <article>
      <h1>Csányi Sándor súlyos büntetéseket helyezett kilátásba</h1>
      <address><time datetime="2019-11-08T09:05:00+00:00">08 Nov 2019, 09:05</time> by <a rel="author">Infostart</a></address>
      <h3>Csányi Sándor, a Magyar Labdarúgó Szövetség (MLSZ) elnöke arra kéri a szurkolókat, hogy a két novemberi válogatott mérkőzésen olyan sportszerűen biztassák a csapatot, ahogy tették és teszik ezt a Ferencváros drukkerei a magyar bajnok Európa-liga-találkozóin.</h3>
      <p>"A Magyar Labdarúgó Szövetség csatlakozott ahhoz az UEFA-konvencióhoz, miszerint zéró toleranciát alkalmazunk a rasszizmussal szemben" - emlékeztetett a közmédiának adott interjúban. Az MLSZ-elnök hozzátette, a hazai szövetség sem tud kivételt tenni, mint ahogy az európai sem fog.</p>
      <blockquote>"A huhogás, a cigányozás, zsidózás, sorolhatnám, ezek a rasszista történések a stadionban és a pályán is nagyon súlyos büntetést írnak elő.</blockquote>
      <p>És nagyon fix, pontos szabályozás van, hogy milyen büntetést szabhat ki a fegyelmi bizottság. Ezért mi nem kaphattunk mást, mint teljes stadionbezárást a szlovák meccs után" - utalt a szeptember 9-i, budapesti mérkőzésen történt szurkolói rendbontásokra, illetve a kiszabott büntetésekre.</p>
      <p>Csányi emlékeztetett rá, hogy a magyarok visszaesőnek számítottak, míg a szlovákok nem, amiatt kaptak ők végül enyhébb büntetést.</p>
      <p>"Ami nagyon fontos, hogy</p>
      <blockquote>jöhetnek a súlyosabb büntetések, mint a pontlevonás, vagy akár az európai versenyekből való kizárás. Tehát kérem a szurkolókat</blockquote>
      <p>- megértem, hogy indulatosak, hogy szidják az MLSZ-t - ugye lehet bu.i MLSZ, a legújabb a szar..zi MLSZ -, szidjanak engem, csak ne legyenek rasszisták. Ne adják fel a magas labdát, hogy megbüntessenek bennünket, mert sajnos kényszerpályán vagyunk" - mondta.</p>
      <p>Követendő példaként említette a Ferencvárost.</p>
      <p>"Csodálom, és örömmel láttam, hogy a Fradi kupameccsein lehetett jó hangulatot teremteni és támogatni a csapatot petárdák és rasszizmus nélkül is. Csak gratulálni tudok a Fradi vezetésének és szurkolóinak is ahhoz a magatartáshoz, amit tanúsítottak. Az lenne a jó, ha ez a magatartás a válogatott meccseken is visszaköszönne" - tette hozzá.</p>
      <ul>
        <li>A magyar válogatott jövő pénteken Uruguayt fogadja a Puskás Ferenc Aréna avatóján, majd</li>
        <li>19-én sorsdöntő Európa-bajnoki selejtezőt játszik Cardiffban Walesszel.</li>
      </ul>
      <p>Az MLSZ-elnökkel az M4 Sport készített hosszabb interjút, ezt vasárnap 16 órakor, a Sport7 című műsorban láthatják a nézők.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>