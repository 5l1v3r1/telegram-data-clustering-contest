<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545044.html/%D8%A7%D8%B1%D8%B2%D8%A7%D9%86%DB%8C-%D8%A7%D8%B2-%D8%B3%D8%B1-%DA%86%D8%A7%D8%AF%D8%B1-%D8%A7-%D9%81%D8%AA%D8%A7%D8%AF--%DA%AF%D9%84%D8%A7%DB%8C%D9%87-%D9%85%D8%B1%D8%AF%D9%85-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%DA%86%D9%86%D8%AF-%D8%A8%D8%B1%D8%A7%D8%A8%D8%B1%DB%8C-%D9%82%DB%8C%D9%85%D8%AA-%DA%86%D8%A7%D8%AF%D8%B1-%D8%AF%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T09:17:00+00:00"/>
    <meta property="og:title" content="ارزانی از سر چادر اُفتاد/ گلایه مردم از افزایش چند برابری قیمت چادر در بازار"/>
    <meta property="og:description" content="حذف چادر از سبد خانوار کالاهای ایرانی متقاضی این محصول، تنها خرید یا نخریدن یک کالا نیست بلکه تهدیدی جدی برای حیات فرهنگی کشور محسوب می‌شود؛ تهدیدی که گویی برخی‌ها بدشان نمی‌آید چنین اتفاقی در کشور رقم بخورد؛ در هر حال دست دست کردن حل و فصل این موضوع در کشور، حالا کار را به جایی رسانده است که حجاب در کشور باغیرتان و مذهبی ایران برای خیلی‌ها گران تمام شود ..."/>
  </head>
  <body>
    <article>
      <h1>ارزانی از سر چادر اُفتاد/ گلایه مردم از افزایش چند برابری قیمت چادر در بازار</h1>
      <h2>هزینه گران حجاب برای چادری‌ها؛</h2>
      <address>
        <time datetime="2019-11-08T09:17:00+00:00">08 Nov 2019, 09:17</time>
      </address>
      <p>حذف چادر از سبد خانوار کالاهای ایرانی متقاضی این محصول، تنها خرید یا نخریدن یک کالا نیست بلکه تهدیدی جدی برای حیات فرهنگی کشور محسوب می‌شود؛ تهدیدی که گویی برخی‌ها بدشان نمی‌آید چنین اتفاقی در کشور رقم بخورد؛ در هر حال دست دست کردن حل و فصل این موضوع در کشور، حالا کار را به جایی رسانده است که حجاب در کشور باغیرتان و مذهبی ایران برای خیلی‌ها گران تمام شود ...</p>
      <figure>
        <img src="http://www.bloghnews.com/images/upload/0050/images/Chador.jpg"/>
      </figure>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، آمارهای جدید خبر از افزایش تا 5 برابری قیمت چادر در بازار می‌دهد و حالا خرید چادر برای خیلی از خانواده‌هایی که دغدغه استفاده از آن را دارند به یک معضل اقتصادی تبدیل شده است.<br/><br/>در حالی‌که طی چند دهه گذشته تاکنون، بیش از 90 درصد نیاز چادر مشکی کشور از طریق واردات این محصول از کشورهای خارجی به‌ویژه ژاپن و کره تامین می‌شود، تدبیری برای تولید این کالای بهتر است بگوییم ضروری در کشور نشده است و حالا شاید گرانی چند برابری این محصول راهکار جدیدی باشد برای از سرانداختن آن از روی سر بانوان این سرزمین!<br/><br/>آیا نمی‌شد تدبیری کرد تا در دورانی که کالاهای مختلف و غیر ضروری مانند غذای سگ و گربه تا مربا و چوب بستنی در کشور با ارز 4200 تومانی وارد می‌شود، چادر که توانایی و دغدغه تولید آن را در کشور نداریم نیز با ارز دولتی وارد می‌شد تا این‌قدر قیمت‌ها سر به فلک نکشد؟.<br/><br/><br/><br/>افزایش قیمت‌ها در هر کالایی اثرات نامطلوبی در جامعه به دنبال خواهد داشت، اما افزایش قیمت چادر از آنجایی که مستقیماً با پوشش برتر تعداد زیادی از افراد جامعه در ارتباط بوده و یکی از محصولات حجاب و عفاف تلقی می‌شود؛ تبعات نامناسب گسترده‌تری را به دنبال خواهد داشت.<br/><br/>بازار این روزهای چادر مشکی همچنان با رشد قیمت‌ها روبه‌رو است و خبری از نظارت دستگاه‌ها بر این بازار نیست. بررسی‌ها نشان می‌دهد حدود 90 درصد بازار در اختیار واردکنندگان قرار دارد و آنها با شگردهای خاص خود سودهای بالایی را در بازار کسب می‌کنند.<br/><br/>از سویی دیگر و به‌اعتقاد تولیدکنندگان، واردکنندگان قدرتمندی در بخش چادر مشکی فعالیت می‌کنند که نفوذ بالای آنها عاملی شده تا اقدامی برای مقابله با فعالیت آنها در کشور انجام نشود و هر روز بازار پُر از اجناس وارداتی باشد.</p>
      <figure>
        <img src="http://www.bloghnews.com/images/upload/0050/images/09151157195cropped-815815448.jpg"/>
      </figure>
      <figure>
        <img src="http://www.bloghnews.com/images/upload/0050/images/13970821000643_Test_PhotoN.jpg"/>
      </figure>
      <figure>
        <img src="http://www.bloghnews.com/images/upload/0050/images/3208888.jpg"/>
      </figure>
      <p>گرانی 3 تا 5 برابری هر متر پارچه چادری در بازار<br/><br/>علی فرزامه یکی از بزازان با سابقه بازار پارچه در مازندران در خصوص قیمت فعلی پارچه‌های چادری به خبرنگار بلاغ گفت: قیمت هر متر پارچه در بازار در مقایسه با سال گذشته 3 تا 5 برابر شده است.<br/><br/>وی افزود: در حال حاضر خرید 5 متر پارچه یک چادر خیلی معمولی برای مشتری حداقل 200 هزار تومان آب می‌خورد.<br/><br/><br/><br/>این کسبه بازار پارچه در مازندران خاطرنشان کرد: پر طرفدارترین و مرغوب‌ترین پارچه‌های بازار به برندهای کشور کره و ژاپن بر می‌گردد که حالا قیمت آن در مقایسه با سال قبل نجومی شده است و حتی از سر گرانی دیگر در خیلی از مغازه‌ها، وجود ندارد و اگر باشد هم قیمت آن در وسع خرید خیلی‌ از مشتریان نیست.<br/><br/>فرزامه ادامه داد: خیلی از چادرهای مرغوب در حال حاضر کالای قاچاق محسوب شده و فروش آن ممنوع است و همین امر موجب شده است تا قیمت آن در بازار در صورت موجود سر به فلک بگذارد.<br/><br/>وی اعلام کرد: قیمت هر متر پارچه‌های چادری ژاپنی که طی سال گذشته از 40 هزار تومان تجاوز نمی‌کرد، حالا اگر هم در بازار وجود داشته باشد که من ندیدم، بین حدود 200 تا 300 هزار تومان است.<br/><br/>این کسبه قدیمی بازار پارچه گفت: قیمت هر متر پارچه کریستال کره‌ای که سال قبل حدود 20 هزار تومان بود، حالا به حدود 90 تا 100 هزار تومان رسیده است و قاعدتاً یک قواره 5 متری آن، برای مشتری حدود 500 هزار تومان آب می‌خورد؛ بماند که باید هزینه دوخت هم پرداخت کند که بسته به مدل دوخت، قیمت آن متفاوت است.<br/><br/>فرزامه عنوان کرد: در سال گذشته پارچه چادری متری 10 هزار تومانی هم در بازار وجود داشت که افراد کم بضاعت هم به هر طوری بود آن را تهیه می‌کردند اما حالا همان پارچه‌ها متری 50 هزار تومان شده است؛ یعنی قیمت یک قواره کامل همان پارچه در سال قبل.<br/><br/>افزایش 3 برابری قیمت چادرهای آماده در بازار<br/><br/>پس از رصد بازار پارچه به سراغ یکی از فروشگاه‌های عرضه چادر در استان رفتیم تا قیمت چادرهای آماده در بازار را رصد کنیم.<br/><br/>خانم پناهی یکی از فروشندگان چادرهای آماده در بازار مازندران در خصوص قیمت چادرهای آماده در بازار به خبرنگار ما اظهار کرد: قیمت انواع مختلف چادرهای آماده در بازار نسبت به مدت مشابه سال قبل، حداقل 3 برابر شده است.<br/><br/><br/><br/>وی افزود: در حالیکه حداقل قیمت یک چادر آماده در سال قبل 95 هزار تومان بود، امسال ارزان‌ترین چادر موجود در بازار حداقل، 250 هزار تومان است.<br/><br/>این فروشنده چادرهای آماده در مازندران بیان کرد: قیمت انواع چادرهای پرطرفدار نظیر دانشجویی، قجری، جلاجیب و ملی کمتر از 250 هزار تومان نیست و واقعا تهیه آن برای خیلی از مشتریان، سخت شده است.<br/><br/>خانم پناهی اضافه کرد: البته قیمت چادرهایی مثل چادرهای لبنانی و عربی به دلیل اینکه متراژ بیشتری پارچه می‌برد، از 300 هزار تومان شروع می‌شود.<br/><br/>وی گفت: قیمت چادرهای کَن کَن از 350 هزار تومان آغاز می‌شود و قیمت چادرهای سوپر کَن کَن ژاپنی هم در بازار بین 400 تا 800 هزار تومان رسیده است.<br/><br/>عدم تدبیر برای خودکفایی در تولید<br/><br/>با این وجود، شاید گرانی چادر هر چه‌قدر گلایه و ناراحتی خانوارهای مذهبی را بر انگیخته است، موجب خرسندی معاندان نظام را فراهم آورده است؛ چرا که این پیش فرض محتمل است که گرانی چادر، برخی از خانواده‌‌ها را منصرف از استفاده آن کند؛ طرح این مسئله اشاره کوچکی به زوایای پنهان و گسترده گرانی این کالای خاص در کشور است تا مسئولان بدانند گرانی این کالا ممکن است چه تبعات فراوانی را در دایره‌های اقتصادی، فرهنگی، مذهبی و اسلامی به دنبال داشته باشد.<br/><br/><br/><br/>در هر صورت، عدم تدبیر چندین و چند ده ساله مسئولان کشور برای خودکفایی در تولید چادر موجب شده است، تا بازار چادر کشور همواره دست خارجی‌ها را ببیند و اندک تقلاهای برخی چند از تولید کنندگان این محصول نیز در کشور یا به در بسته خورده است و یا دردی را دوا نکرده است.<br/><br/>این گرانی برای جامعه اسلامی ما که چادر را به‌عنوان حجاب برتر معرفی کرده و بسیاری از زنان محجبه چادر مشکی را به‌عنوان حجاب برتر انتخاب کرده‌اند، مسأله‌ای است که به عقیده برخی کارشناسان به عنوان چرخشی نرم به‌سمت حجاب اختیاری تلقی می‌شود.<br/><br/>این نکته نباید از قلم بیفتد که حذف چادر از سبد خانوار کالاهای ایرانی متقاضی این محصول، تنها خرید یا نخریدن یک کالا نیست بلکه تهدیدی جدی برای حیات فرهنگی کشور محسوب می‌شود؛ تهدیدی که گویی برخی‌ها بدشان نمی‌آید چنین اتفاقی در کشور رقم بخورد؛ در هر حال دست دست کردن حل و فصل این موضوع در کشور، حالا کار را به جایی رسانده است که حجاب برای خیلی‌ها گران تمام شود و این اهمال از عدم تخصیص ارز به واردات چادر گرفته تا عدم عزم و تدبیری جدی برای رسیدن به خودکفایی تولید این محصول، مسئله‌ای است که در ادامه برایشان، گران‌تر از قیمت‌همین چادر‌های وارداتی تمام می‌شود!<br/><br/>انتهای پیام/</p>
    </article>
  </body>
</html>