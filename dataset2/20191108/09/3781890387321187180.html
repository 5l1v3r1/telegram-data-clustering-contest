<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740648"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T09:10:00+00:00"/>
    <meta property="og:title" content="ผวจ.สระแก้วสั่งตรวจเข้มชายแดน สกัด'สม รังสี'ผ่านไทย"/>
    <meta property="og:description" content="ผู้ว่าฯสระแก้ว สั่งทุกหน่วยเข้มงวดโดยเฝ้าระวัง และติดตามสถานการณ์ตามแนวชายแดนอย่างใกล้ชิด หลัง”สม รังสี”ขอผ่านไทยไปกัมพูชา"/>
  </head>
  <body>
    <article>
      <h1>ผวจ.สระแก้วสั่งตรวจเข้มชายแดน สกัด'สม รังสี'ผ่านไทย</h1>
      <address>
        <time datetime="2019-11-08T09:10:00+00:00">08 Nov 2019, 09:10</time>
      </address>
      <p>
        <b>ผู้ว่าฯสระแก้ว สั่งทุกหน่วยเข้มงวดโดยเฝ้าระวัง และติดตามสถานการณ์ตามแนวชายแดนอย่างใกล้ชิด หลัง”สม รังสี”ขอผ่านไทยไปกัมพูชา</b>
      </p>
      <p>จากกรณีมีรายงานว่า นายสม รังษี อดีตผู้นำฝ่ายค้านของกัมพูชาได้ส่งจดหมายผ่านเอกอัครทูตไทย ประจำกรุงปารีส ประเทศฝรั่งเศส ถึงพล.อ.ประยุทธ์ จันทร์โอชา นายกรัฐมนตรี ขอเดินทางเข้าประเทศไทยเที่ยวบิน ทีจี  931 สายการบินไทย ในช่วงเช้าวันที่ 8 พ.ย. นี้เพื่อเดินทางต่อไปยังปอยเปต ประเทศกัมพูชา ร่วมฉลองเอกราชและสร้างความปรองดองในชาติ ส่งผลให้เกิดความเคลื่อนไหวตามแนวชายแดนอย่างต่อเนื่องในช่วงที่ผ่านมา</p>
      <figure>
        <img src="https://www.dailynews.co.th/admin/upload/20191108/news_CKYVagGJcR155628_533.jpg?v=20191108204?v=2252"/>
      </figure>
      <p>เมื่อวันที่ 8 พ.ย.ผู้สื่อข่าวรายงานว่า เมื่อคืนวันที่ 7 พ.ย.ที่ผ่านมา ทาง นายวรพันธุ์  สุวัณณุสส์ ผู้ว่าราชการจังหวัดสระแก้ว  พร้อมด้วย พล.ต.ต.ปราศรัย จิตตสนธิ ผบก.ภ.จว.สระแก้ว ได้เรียกประชุมเจ้าหน้าที่ ที่เกี่ยวข้อง พร้อมสั่งการให้ตั้งด่านตรวจจุดตรวจสกัดด่านมั่นคง ที่บริเวณบ้านน้ำซับ ถนน 359 ต.สระขวัญ อ.เมืองสระแก้ว และ ด่านมั่นคงบ้านแก้ง ถนน 33 สุวรรณศร อ.เมืองสระแก้ว ต้นทางที่จะเดินทางไปสู่ชายแดน พร้อมเฝ้าระวังอาชญากรรม และให้ติดตามสถานการณ์ชายแดนและกำชับทุกหน่วยทุกพื้นที่ เพิ่มความเข้มงวดในการตรวจตราทั้งคนและรถ โดยเฉพาะช่องทางซึ่งเป็นเส้นทางไปช่องทางธรรมชาติ ด้านชายแดนทิศตะวันออกตลอดแนว 165 กม. จาก อ.ตาพระยา เขตติดต่อ จ.บุรีรัมย์ ไปจนถึง อ.วังสมบูรณ์ เขตติดต่อ อ.สอยดาว จ.จันทบุรี เพื่อป้องกันไม่ให้มีการเคลื่อนไหวทางการเมืองในประเทศไทย</p>
      <figure>
        <img src="https://www.dailynews.co.th/admin/upload/20191108/news_PBWvbzLMqz155641_533.jpg?v=20191108204?v=9297"/>
      </figure>
    </article>
  </body>
</html>