<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196665/aystiri-apantisi-ypex-stin-toyrkia-mi-diastrevlonete-tin-istoria-den-sas-armozei"/>
    <meta property="og:site_name" content="CNN.gr"/>
    <meta property="article:published_time" content="2019-11-08T09:05:00+00:00"/>
    <meta property="og:title" content="Αυστηρή απάντηση ΥΠΕΞ στην Τουρκία: Μη διαστρεβλώνετε την Ιστορία, δεν σας αρμόζει"/>
    <meta property="og:description" content="Αυστηρή απάντηση ΥΠΕΞ στην Τουρκία: Μη διαστρεβλώνετε την Ιστορία, δεν σας αρμόζει"/>
  </head>
  <body>
    <article>
      <h1>Αυστηρή απάντηση ΥΠΕΞ στην Τουρκία: Μη διαστρεβλώνετε την Ιστορία, δεν σας αρμόζει</h1>
      <h2>Άμεση ήταν το πρωί της Παρασκευής η απάντηση του ελληνικού υπουργείου Εξωτερικών στις ιδιαίτερα επιθετικές δηλώσεις που είχε κάνει χτες ο εκπρόσωπος του τουρκικού ΥΠΕΞ, Χακίμ Ακσόι, ο οποίος ισχυρίστηκε πως «η Ελλάδα εξόντωνε συστηματικά Τούρκους και Μουσουλμάνους κατά την περίοδο της Οθωμανικής Αυτοκρατορίας».  </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 11:05 , 08 November 2019 - 11:05</p>
      <p>«<b>Η επιμονή της Τουρκίας να</b> <b>διαστρεβλώνει την Ιστορία δεν αρμόζει σε ένα σύγχρονο κράτος</b>», υπογράμμισε ο εκπρόσωπος του υπουργείου Εξωτερικών, Αλέξανδρος Γεννηματάς, απαντώντας σε ερώτηση δημοσιογράφου σχετικά με τη χθεσινή δήλωση του κ. Ακσόι.</p>
      <p>Σημειώνεται πως η δήλωση του εκπροσώπου Χαμί Ακσόι είχε και <b>αναφορά στη μουσουλμανική μειονότητα στη Θράκη</b>.</p>
      <blockquote>«Την καλούμε να αναλογιστεί τις ιστορικές της ευθύνες, ιδιαίτερα αναφορικά με τη συμπεριφορά της έναντι της ελληνικής μειονότητας. Ας ακολουθήσει το παράδειγμα της Ελλάδας και ας εργαστεί επιτέλους για την εδραίωση σχέσεων καλής γειτονίας στην περιοχή μας και, βέβαια, της ευρωπαϊκής της προοπτικής», κατέληξε ο κ. Γεννηματάς.</blockquote>
      <h3>Η ανακοίνωση του τουρκικού ΥΠΕΞ που προκάλεσε αντιδράσεις</h3>
      <p>Με μια ανακοίνωση που ερμηνεύεται ως ενόχληση στα όσα είχε δηλώσει προ ημερών ο Πρόεδρος της Ελληνικής Δημοκρατίας, <a href="https://www.cnn.gr/eidhseis/tag/649/prokopis-paylopoylos"><b>Προκόπης Παυλόπουλος</b></a>, από την Αρμενία (σ.σ. είχε υπεραμυνθεί της απόφασης της αμερικανικής Βουλής των Αντιπροσώπων να αναγνωρίσει τη Γενοκτονία των Αρμενίων), το τουρκικό ΥΠΕΞ ισχυρίστηκε ότι «η Ελλάδα εξόντωνε συστηματικά Τούρκους και Μουσουλμάνους κατά την περίοδο της Οθωμανικής Αυτοκρατορίας».</p>
      <p>Ειδικότερα, ο εκπρόσωπος του ΥΠΕΞ της γείτονος, Χακίμ Ακσόι, υποστήριξε ότι η Ελλάδα εφαρμόζει και σήμερα «τις ίδιες απάνθρωπες πρακτικές στη μειονότητα στη δυτική Θράκη».</p>
      <p>Αναλυτικά η ανακοίνωση του τουρκικού ΥΠΕΞ έχει ως εξής:</p>
      <blockquote>«Διαπιστώνουμε ότι η Ελλάδα συνεχίζει να παίρνει θέση δίπλα σε εχθρικούς κύκλους προς την Τουρκία και να υποστηρίζει τις εις βάρος της χώρας μας αβάσιμες απόψεις τους και τους ισχυρισμούς τους. Δεν ξεχάσαμε ποτέ τα βασανιστήρια της Ελλάδας προς τους Τούρκους και τους άλλους Οθωμανούς πολίτες κατά τη διάρκεια της ιστορίας. Είναι γνωστό ότι η Ελλάδα εξολόθρευε συστηματικά Τούρκους και Μουσουλμάνους σε αυτή την περιοχή κατά τη διάρκεια της ανεξαρτησίας της από την Οθωμανική Αυτοκρατορία, αλλά και έπειτα.<br/>Ακόμη και σήμερα η Ελλάδα εξακολουθεί να υιοθετεί απάνθρωπες πρακτικές απέναντι στην τουρκική μειονότητα στη χώρα της και να φυλακίζει ακόμη και μουφτήδες επειδή προσεύχονται τις Παρασκευές. Η Τουρκία πιστεύει ότι τα διδάγματα που πρέπει να λαμβάνονται από την ιστορία πρέπει να είναι διδάγματα ειρήνης και αδελφοσύνης κι όχι έχθρας, και οπωσδήποτε να υπάρχει επίγνωση της ιστορικής πραγματικότητας. Με αυτή την ευκαιρία, υπενθυμίζουμε ότι η στήριξη ενεργειών κατά της χώρας μας δεν θα ωφελήσει την Ελλάδα. Την καλούμε να είναι υπέρ των σχέσεων καλής γειτονίας μεταξύ των δύο χωρών και να συμπεριφέρεται πιο υπεύθυνα, καθώς αυτός είναι ο μόνος τρόπος για την προώθηση της ειρήνης, της σταθερότητας και της ευημερίας στην περιοχή μας.<br/>Από την άλλη, όσον αφορά στα γεγονότα του 1915, ήδη από την περίοδο που ήταν πρωθυπουργός ο πρόεδρός μας, είχε διατυπωθεί σαφώς η στάση της Τουρκίας με τη δήλωσή του στις 23 Απριλίου 2014. Περαιτέρω εξηγήσεις δεν χρειάζονται».</blockquote>
      <figure>
        <img src="https://cdn.cnngreece.gr/images/news/2019/11/08/turkish-ministry-affairs.JPG"/>
      </figure>
      <h3>Η δήλωση του Προκόπη Παυλόπουλου</h3>
      <p>Υπενθυμίζεται πως, κατά το πρόσφατο ταξίδι του στο Γιερεβάν, ο <b>Προκόπης Παυλόπουλος</b> είχε εκφράσει την ικανοποίησή του για το πρόσφατο ψήφισμα της αμερικανικής Βουλής των Αντιπροσώπων, <b><a href="https://www.cnn.gr/news/politiki/story/196310/paylopoylos-oi-ellines-xairetizoyme-ti-diethni-anagnorisi-tis-genoktonias-ton-armenion">αναφορικά με την αναγνώριση της Γενοκτονίας των Αρμενίων</a></b>.</p>
      <p>«Και εμείς, οι Έλληνες, χαιρετίζουμε το γεγονός ότι η διεθνής αναγνώριση της Γενοκτονίας των Αρμενίων διευρύνεται εντυπωσιακά, με κορυφαίο παράδειγμα το εντελώς πρόσφατο ψήφισμα της Βουλής των Αντιπροσώπων των ΗΠΑ», είχε πει ο κ.<b> Παυλόπουλος.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196767/aystralia-dyo-nekroi-kai-dekades-traymaties-apo-tis-katastrofikes-pyrkagies">Αυστραλία: Δύο νεκροί και δεκάδες τραυματίες από τις καταστροφικές πυρκαγιές</a>
        </li>
        <li>
          <a href="https://www.cnn.gr/news/kosmos/story/196766/h-koyva-giortazei-tin-apeleytherosi-toy-loyla-nta-silva-ikanopoiisi-kai-stin-argentini">Η Κούβα «γιορτάζει» την απελευθέρωση του Λούλα ντα Σίλβα - Ικανοποίηση και στην Αργεντινή</a>
        </li>
        <li>
          <a href="https://www.cnn.gr/oikonomia/story/196727/erxontai-317-proslipseis-monimon-meso-asep-poioi-oi-dikaioyxoi">Έρχονται 317 προσλήψεις μονίμων μέσω ΑΣΕΠ - Ποιοι οι δικαιούχοι</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fkosmos%2Fstory%2F196665%2Faystiri-apantisi-ypex-stin-toyrkia-mi-diastrevlonete-tin-istoria-den-sas-armozei">35</a>
      </p>
      <ul>
        <li>
          <a href="https://www.cnn.gr/eidhseis/tag/25348/toyrkikes-proklhseis">ΤΟΥΡΚΙΚΕΣ ΠΡΟΚΛΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/636/agkyra">ΑΓΚΥΡΑ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/649/prokopis-paylopoylos">ΠΡΟΚΟΠΗΣ ΠΑΥΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/13831/mevloyt-tsavoysogloy">ΜΕΒΛΟΥΤ ΤΣΑΒΟΥΣΟΓΛΟΥ</a>
        </li>
        <li>
          <a href="https://www.cnn.gr/eidhseis/tag/29324/genoktonia-twn-armeniwn">ΓΕΝΟΚΤΟΝΙΑ ΤΩΝ ΑΡΜΕΝΙΩΝ</a>
        </li>
        <li>
          <a href="https://www.cnn.gr/eidhseis/tag/23026/genoktonia-armeniwn">ΓΕΝΟΚΤΟΝΙΑ ΑΡΜΕΝΙΩΝ</a>
        </li>
        <li>
          <a href="https://www.cnn.gr/eidhseis/tag/23027/toyrkiko-ypex">ΤΟΥΡΚΙΚΟ ΥΠΕΞ</a>
        </li>
        <li>
          <a href="https://www.cnn.gr/eidhseis/tag/40039/toyrkiko-ypoyrgeio-exoterikon">ΤΟΥΡΚΙΚΟ ΥΠΟΥΡΓΕΙΟ ΕΞΩΤΕΡΙΚΩΝ</a>
        </li>
        <li>
          <a href="https://www.cnn.gr/eidhseis/tag/38242/ellhnotoyrkikes-sxeseis">ΕΛΛΗΝΟΤΟΥΡΚΙΚΕΣ ΣΧΕΣΕΙΣ</a>
        </li>
        <li>
          <a href="https://www.cnn.gr/eidhseis/tag/7268/ypoyrgeio-exoterikon">ΥΠΟΥΡΓΕΙΟ ΕΞΩΤΕΡΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196708/snapshot/2594697.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196743/snapshot/2732473.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196721/snapshot/15218690.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196733/snapshot/2649972.jpg"/>
      </figure>
    </article>
  </body>
</html>