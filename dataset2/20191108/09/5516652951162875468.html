<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425393/kleidwthhke-ypoptos-gia-ton-emprhsmo-aytokinhtoy-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T09:30:02+00:00"/>
    <meta property="og:title" content="&quot;Κλειδώθηκε&quot; ύποπτος για τον εμπρησμό αυτοκινήτου στη Ρόδο"/>
    <meta property="og:description" content="Σε έναν άνδρα ηλικίας περίπου 35 ετών που κατοικεί στην περιοχή μας, οδηγούν όλα τα στοιχεία των ερευνών του Ανακριτικού Τμήματος της Πυροσβεστικής Υπηρεσίας, ως τον δράστη του εμπρησμού που σημειώθηκε χθες τα ξημερώματα, σε δύο σταθμευμένα Ι.Χ. επιβατικά αυτοκίνητα, στην ευρύτερη περιοχή του Ροδινιού."/>
  </head>
  <body>
    <article>
      <h1>"Κλειδώθηκε" ύποπτος για τον εμπρησμό αυτοκινήτου στη Ρόδο</h1>
      <h2>Συνεχίζονται οι έρευνες για το "μαφιόζικο" χτύπημα</h2>
      <address>
        <time datetime="2019-11-08T09:30:02+00:00">08 Nov 2019, 09:30</time>
      </address>
      <p>
        <b>Σε έναν άνδρα ηλικίας περίπου 35 ετών που κατοικεί στην περιοχή μας, οδηγούν όλα τα στοιχεία των ερευνών του Ανακριτικού Τμήματος της Πυροσβεστικής Υπηρεσίας, ως τον δράστη του εμπρησμού που σημειώθηκε χθες τα ξημερώματα, σε δύο σταθμευμένα Ι.Χ. επιβατικά αυτοκίνητα, στην ευρύτερη περιοχή του Ροδινιού.</b>
      </p>
      <p>Στο συμπέρασμα αυτό φέρονται να κατέληξαν οι αρμόδιες διωκτικές αρχές μετά από ενδελεχή έλεγχο όλων των στοιχείων και των καταθέσεων που είχαν στη διάθεσή τους.</p>
      <p>Σύμφωνα με πληροφορίες της «Ροδιακής», χθες το βράδυ ολοκληρώθηκε η δικογραφία που σχηματίστηκε για την υπόθεση και η οποία πρόκειται να κατατεθεί στην Εισαγγελία Πρωτοδικών Ρόδου για τα περαιτέρω.<br/>Ως υπεύθυνος του εμπρησμού φέρεται από τα μέχρι τώρα στοιχεία να είναι ο 35χρονος, ο οποίος γνώριζε τον ιδιοκτήτη του οχήματος μάρκας Audi, από το οποίο και ξεκίνησε η φωτιά.</p>
      <p>Μάλιστα βάσει των ίδιων πληροφοριών, ο 35χρονος αναγνωρίστηκε από τον παθόντα ως το άτομο που το προηγούμενο διάστημα είχε αντιληφθεί να τον παρακολουθεί.</p>
      <p>Πάντως ο φερόμενος ως υπεύθυνος για τον εμπρησμό αρνείται την όποια εμπλοκή του στην υπόθεση.</p>
      <p>Για τη συνέχεια θα αποφανθεί η Εισαγγελέας Πρωτοδικών Ρόδου.</p>
      <p><b>«Μαφιόζικες» μέθοδοι</b><br/>Σύμφωνα με όσα έχουν γίνει γνωστά, η ασύλληπτη για τα τοπικά δεδομένα ενέργεια που παραπέμπει σε «μαφιόζικες» μεθόδους, τοποθετείται χρονικά λίγο πριν τις 3.30 χθες τα ξημερώματα. Την ώρα εκείνη το Ι.Χ. επιβατικό αυτοκίνητο μάρκας Audi που ήταν σταθμευμένο επί της οδού Αισχίνης στην ευρύτερη περιοχή του Ροδινιού, τυλίχτηκε στις φλόγες, από άγνωστη μέχρι στιγμής αιτία.</p>
      <p>Η νύκτα έγινε μέρα από τις πύρινες γλώσσες που έκαιγαν το όχημα, και οι οποίες μέσα σε ελάχιστα λεπτά «λαμπάδιασαν» και ένα δεύτερο αυτοκίνητο που βρίσκονταν δίπλα παρκαρισμένο!</p>
      <p>Ο ιδιοκτήτης του αυτοκινήτου αλλά και κάτοικοι της περιοχής ειδοποίησαν την Άμεσο Δράση αλλά και την Πυροσβεστική, άνδρες της οποίας κατάφεραν να σβήσουν τη φωτιά, ωστόσο και τα δύο οχήματα είχαν καταστραφεί!</p>
      <p>Από την πρώτη στιγμή όλες οι ενδείξεις οδηγούσαν στο συμπέρασμα ότι πρόκειται για καθαρά εμπρηστική ενέργεια.</p>
      <p>Συμπέρασμα, σύμφωνα με πληροφορίες, που επιβεβαιώνεται από τις καταθέσεις που έχουν ληφθεί αλλά και τα στοιχεία που έχουν στη διάθεσή τους οι έμπειροι αξιωματικοί του Ανακριτικού Τμήματος της Πυροσβεστικής Υπηρεσίας.</p>
      <p>Βάσει των ίδιων πληροφοριών, τα αίτια δεν μπορούν να αποδοθούν στο ίδιο το όχημα, αφού το αυτοκίνητο είχε πρόσφατα ελεγχθεί τεχνικά και ήταν σε άριστη κατάσταση. Επίσης το αυτοκίνητο (Audi) σταθμεύθηκε στο χώρο όπου κάηκε περίπου από τις 9 το βράδυ, δηλαδή για έξι ώρες πριν την εκδήλωση της πυρκαγιάς παρέμενε ακινητοποιημένο.</p>
      <p>Παράλληλα ελέγχονται όλες οι καταγραφές που έχουν γίνει από κάμερες της περιοχής και οι οποίες βρίσκονται ήδη στη διάθεση των ανακριτικών υπαλλήλων της Πυροσβεστικής Υπηρεσίας, και αναμένεται η αξιολόγησή τους, ενώ εξονυχιστικός έλεγχος έχει γίνει και στα δύο πυρπολημένα οχήματα προκειμένου να διαπιστωθεί ο τρόπος με τον οποίο τυλίχθηκαν στις φλόγες.</p>
      <p>Οι πρώτες εκτιμήσεις πάντως κάνουν λόγο για εύφλεκτο υλικό, πιθανότατα κάποιο καύσιμο.</p>
      <p>Για το συμβάν έχει ενημερωθεί και παρακολουθεί την πορεία των ερευνών η αρμόδια Εισαγγελέας Πρωτοδικών Ρόδου, η οποία και έχει δώσει εντολή να γίνουν όλες οι απαραίτητες ενέργειες για τη διαλεύκανση της υπόθεσης.</p>
      <figure>
        <img src="https://www.rodiaki.gr/medias/2019/11/07/a5fe0e102fa5cfc142d21cccb7671aad.jpg"/>
      </figure>
      <figure>
        <img src="https://www.rodiaki.gr/medias/2019/11/07/7d7327a6ee0d5e9ea6cc181860f64c7c.jpg"/>
      </figure>
      <figure>
        <img src="https://www.rodiaki.gr/medias/2019/11/07/5345d9c314eefe0963468c6a0578f85e.jpg"/>
      </figure>
      <figure>
        <img src="https://www.rodiaki.gr/medias/2019/11/07/1862193dde3c8c2fda340b90b4fca8f7.jpg"/>
      </figure>
      <figure>
        <img src="https://www.rodiaki.gr/medias/2019/11/07/d69353bbe2f9bc2fe8732dc4faf5aa0a.jpg"/>
      </figure>
      <figure>
        <img src="https://www.rodiaki.gr/medias/2019/11/07/099f83d5a4859b2ab172bb6ea5c76f0f.jpg"/>
      </figure>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425344/rodos-lampadiasan-stathmeymena-aytokinhta-ta-xhmerwmata"/>
      </related>
    </article>
  </body>
</html>