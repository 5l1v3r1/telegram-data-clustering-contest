<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949622"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T09:26:41+00:00"/>
    <meta property="og:title" content="మూలన పడ్డ ‘సీఎం బస్సులు..’"/>
    <meta property="og:description" content="ADVT"/>
  </head>
  <body>
    <article>
      <h1>మూలన పడ్డ ‘సీఎం బస్సులు..’</h1>
      <address>
        <time datetime="2019-11-08T09:26:41+00:00">08 Nov 2019, 09:26</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>విజయవాడ గ్యారేజీలో రెండు అత్యాధునిక బస్సులు</b><b>ఇంతవరకు ఉపయోగించని నూతన ప్రభుత్వం</b><b>ఏపీఎస్‌ ఆర్టీసీకి నిర్వహణ భారం ! </b>విజయవాడ, నవంబరు 7(ఆంధ్రజ్యోతి): ముఖ్యమంత్రుల కోసం రోడ్డు రవాణా సంస్థ రూ.10 కోట్ల వ్యయంతో కొనుగోలు చేసిన రెండు అత్యాధునిక బస్సులు ప్రస్తుతం విజయవాడ డిపో గ్యారేజీలో మూలుగుతున్నాయి. నూతన ప్రభుత్వం కొలువు తీరి ఐదు నెలల పైబడి కావస్తోంది! ముఖ్యమంత్రి వైఎస్‌ జగన్‌ ఇప్పటివరకు వీటిని ఉపయోగించింది లేదు. బస్సుల వినియోగం లేకపోవటం వల్ల వీటి నిర్వహణ కోసం ఆర్టీసీకి తడిసి మోపెడౌతోంది. వైఎస్‌ రాజశేఖరరెడ్డి ముఖ్యమంత్రిగా ఉన్న కాలంలో ఉమ్మడి ఆంధ్రప్రదేశ్‌గా ఉన్నప్పుడు ఒకటి, రాష్ట్ర విభజన జరిగిన తర్వాత ఆంధ్రప్రదేశ్‌ ముఖ్యమంత్రిగా చంద్రబాబు ఉన్నపుడు మరొకటి చొప్పున రెండు బస్సులను ఏపీఎస్‌ఆర్‌టీసీ కొనుగోలు చేసింది. ఈ బస్సులను వైఎస్‌, రోశయ్య, కిరణ్‌కుమార్‌రెడ్డి, చంద్రబాబులు వినియోగించారు. ప్రస్తుత ప్రభుత్వం వీటిని ఉపయోగిస్తే.. ఈ బస్సుల మెయింట్‌నెన్స్‌ ఖర్చును రీయింబర్స్‌మెంట్‌ కోసం ఆర్టీసీ దరఖాస్తు చేసుకుంటుంది కాబట్టి భారం అనేది ఉండదు! ఇప్పటికైనా ప్రభుత్వం ఆ దిశగా ఆలోచించాల్సి ఉంది. <b>బస్సులలో సదుపాయాలు ఇవీ</b><b> </b>ల్యాండ్‌మైన్స్‌ , మందుపాతరలు, ఇతర బాంబులు పేలినా కూడా ఈ బస్సులో ఉన్న వారు సురక్షితంగా ఉంటారు. బస్సుల బాడీ బుల్లెట్‌ ప్రూఫ్‌తో నిర్మించటం వల్ల తుపాకీ గుళ్ళను సైతం తట్టుకుంటుంది. అత్యాధునిక కమ్యూనికేషన్‌ వ్యవస్థ ఈ బస్సులో ఉంటుంది. శాటిలైట్‌ ఫోన్‌, అత్యాధునికమైన ఇంటీరియర్‌, లగ్జరీ ఫర్నిచర్‌ ఉంటుంది. ముఖ్యమంత్రికి అటాచ్డ్‌ బాత్రుమ్‌తో కూడిన బెడ్‌రూమ్‌, మినీ కాన్ఫరెన్స్‌ హాల్‌ వంటివి ఉంటాయి. <b>మెయింటనెన్స్‌ భారం</b>ముఖ్యమంత్రుల కోసం కొనుగోలు చేసిన బస్సులను భద్రపరచటానికి విజయవాడ డిపో గ్యారేజీలో రూ.లక్షల వ్యయంతో పర్మినెంట్‌ షెల్టర్‌ను ఏర్పాటు చేశారు. విద్యుత్‌, భద్రత వంటి వ్యవస్థలను ఏర్పాటు చేశారు. వీటి నిర్వహణ కోసం ఒక పదవీ విరమణ చేసిన వ్యక్తిని ఎంఎఫ్‌గా భారీ జీతం ఇచ్చి నియమించారు. ఒక మెకానిక్‌, ఓ ఎలక్ర్టీషియన్‌ను కూడా కేటాయించారు. ఆరుగురు డ్రైవర్లకు 24 గంటల పాటు డ్యూటీలు విధించారు. ప్రస్తుతం బస్సులు బయటకు తిరగకపోవటం వల్ల ఒక డ్రైవర్‌ ఉంటున్నాడు. ఈ బస్సులకు కాపలాగా 24 గంటలపాటు మూడు షిప్టులలో నాలుగు నుంచి ఐదుగురు చొప్పున ఆర్మ్‌డ్‌ ఫోర్స్‌ విధి నిర్వహణ చేపడుతుంది. రోజూ ఈ బస్సులను గ్యారేజీ ఆవరణలో కొద్దిసేపు నడుపుతారు. ఏసీని రెండు, మూడుగంటల పాటు వేసి ఉంచుతారు. ఎలక్ర్టికల్‌పరంగా చెక్‌ చేస్తారు. ఔట్‌సోర్సింగ్‌లో తీసుకున్న ఒక ఆయా వీటిని శుభ్రపరుస్తుంటుంది. ఈ బస్సులో ఏసీని ఆడించటానికి డీజిల్‌ వ్యయం అవుతుంది. సిబ్బంది చేపట్టే విధులు, నిర్వహణ వ్యయం ఏటా రూ.లక్షల్లోనే ఉంటుంది. ఈ భారం ప్రస్తుతం పీకల్లోతు అప్పుల్లో, నష్టాల్లో ఉన్న ఆర్టీసీకి గుదిబండ వంటిదే ! <b>ఎందుకు పట్టించుకోవటం లేదు ?! </b>నూతన ప్రభుత్వం కొలువు తీరిన తర్వాత ఆర్టీసీ బస్సులను రెండు దఫాలు తాడేపల్లి తీసుకు వెళ్లినట్టు సమాచారం. జీఏడీ, ముఖ్యమంత్రి భద్రతా విభాగాలు ఈ బస్సులను ఉపయోగించే విషయంలో ఆసక్తి చూపలేదని తెలుస్తోంది. త్వరలో ముఖ్యమంత్రి పల్లెబాట కార్యక్రమం సందర్భంగా అయినా ఈ బస్సులు ఉపయోగిస్తారా ? లేదా ? అన్నది ప్రశ్నార్థకంగా ఉంది.</p>
    </article>
  </body>
</html>