<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/nadzorni-svet-petrola-uprava-nikoli-ni-predlozila"/>
    <meta property="og:site_name" content="Primorske novice"/>
    <meta property="article:published_time" content="2019-11-08T09:03:25+00:00"/>
    <meta property="og:title" content="Nadzorni svet Petrola: Uprava nikoli ni predložila verodostojnih dokumentov"/>
    <meta property="og:description" content="Nadzorni svet Petrola je danes zaradi burnih odzivov v javnosti podrobneje pojasnil razhajanja z nekdanjo upravo družbe glede izvajanja sprejete strategije. Nekdanja uprava nadzornikom nikoli ni predložila verodostojnih gradiv o svojih predlogih, so zapisali in dodali, da bi potrditev teh predlogov pomenila bistveno odstopanje od strategije."/>
  </head>
  <body>
    <article>
      <h1>Nadzorni svet Petrola: Uprava nikoli ni predložila verodostojnih dokumentov</h1>
      <address><time datetime="2019-11-08T09:03:25+00:00">08 Nov 2019, 09:03</time> by <a rel="author">STA</a></address>
      <p>
        <b>Nadzorni svet Petrola je danes zaradi burnih odzivov v javnosti podrobneje pojasnil razhajanja z nekdanjo upravo družbe glede izvajanja sprejete strategije. Nekdanja uprava nadzornikom nikoli ni predložila verodostojnih gradiv o svojih predlogih, so zapisali in dodali, da bi potrditev teh predlogov pomenila bistveno odstopanje od strategije.</b>
      </p>
      <figure>
        <img src="https://static.primorske.si/foto/highres/gnweb/718869_247-petrol.jpg"/>
        <figcaption>Foto: STA</figcaption>
      </figure>
      <p><b>LJUBLJANA</b> &gt; "Razhajanje uprave in nadzornega sveta družbe Petrol v povezavi z izvajanjem sprejete strategije se nanaša na predloge uprave, katerih potrditev bi pomenila bistveno odstopanje od sprejetega strateškega poslovnega načrta 2018-2022, pri čemer pa uprava nadzornemu svetu nikoli ni predložila verodostojnih gradiv za odločanje," so v sporočilu, objavljenem na spletnih straneh Ljubljanske borze, izpostavili v nadzornem svetu.</p>
      <p>Kot so dodali, so nekdanjo upravo <b>Tomaža Berločnika</b> večkrat pozvali k pripravi verodostojnih gradiv, "saj so gradiva vsebovala večstomilijonske napake pri izračunih denarnih tokov in višine potrebne zadolžitve za financiranje investicij". "Nadzorni svet je pripravljena gradiva ocenil kot zavajajoča, zato na njihovi podlagi ni mogel sprejeti nobene odločitve," so zatrdili.</p>
      <p>Kot so pojasnili, so bila gradiva zaradi dvomov nadzornega sveta v pravilnost in verodostojnost predstavljenih izračunov potrebnih virov in vrste financiranja sicer večkrat dopolnjena, "pri čemer pa pripombe in zahteve nadzornega sveta po dodatnih pojasnilih in popravkih niso bile upoštevane".</p>
      <p>Gradiva so bila v tem delu zavajajoča, saj so prikazovala bistveno napačno načrtovano višino in vrsto zadolžitve, tudi z dražjim podrejenim dolgom, so prepričani nadzorniki.</p>
      <p>"Pomembnost dinamike in višine načrtovanih investicij ter tveganja v povezavi s tem izpostavlja tudi bonitetna hiša Standard &amp; Poor's Rating Services v obrazložitvi bonitetne ocene, kjer opozarja na ključno tveganje velikega investiranja družbe (v višini 521 milijonov evrov v skladu s sprejeto strategijo) v naslednjih letih, večinoma zunaj jedrnih dejavnosti," so izpostavili.</p>
    </article>
  </body>
</html>