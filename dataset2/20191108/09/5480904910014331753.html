<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-hongkongu-zemrel-student-ktery-spadl-pri-policejnim-zasahu/1818662?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T09:58:00+00:00"/>
    <meta property="og:title" content="V Hongkongu zemřel student, který spadl při policejním zásahu"/>
    <meta property="og:description" content="Hongkong - Hongkongský student, který v noci na pondělí spadl ze střechy krytého parkoviště při zásahu policistů proti prodemokratickým demonstrantům, dnes v nemocnici zemřel. Jde o jedno z mála úmrtí, která jsou nějakým způsobem spojena s pětiměsíčními protestními akcemi, při nichž lidé v Hongkongu požadují demokratické reformy, napsala agentura AP. Smrt studenta dnes v centru Hongkongu vyvolala nové protesty."/>
  </head>
  <body>
    <article>
      <h1>V Hongkongu zemřel student, který spadl při policejním zásahu</h1>
      <address><time datetime="2019-11-08T09:58:00+00:00">08 Nov 2019, 09:58</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Hongkongský student, který v noci na pondělí spadl ze střechy krytého parkoviště při zásahu policistů proti prodemokratickým demonstrantům, dnes v nemocnici zemřel. Jde o jedno z mála úmrtí, která jsou nějakým způsobem spojena s pětiměsíčními protestními akcemi, při nichž lidé v Hongkongu požadují demokratické reformy, napsala agentura AP. Smrt studenta dnes v centru Hongkongu vyvolala nové protesty.</p>
      <slideshow>
        <figure>
          <img src="https://i3.cn.cz/6/1573213707_P201911080532301.jpg"/>
        </figure>
        <figure>
          <img src="https://i3.cn.cz/6/1573213646_P201911080531201.jpg"/>
        </figure>
        <figure>
          <img src="https://i3.cn.cz/6/1573213556_P201911080528901.jpg"/>
        </figure>
        <figure>
          <img src="https://i3.cn.cz/6/1573211887_P201911080495001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Stovky rozhořčených demonstrantů s obličeji zakrytými maskami při dnešním pochodu ulicemi požadovaly rozpuštění policejních složek a volaly po pomstě. Někteří lidé nesli bílé květiny a transparenty s nápisem "Hongkong je policejní stát". Protestující rovněž žádali spravedlnost pro zemřelého studenta a nadávali hlídkujícím policistů, které nazývali vrahy, uvedla agentura AP.</p>
      <p>Dvaadvacetiletý Alex Chow, který studoval na hongkongské vědeckotechnické univerzitě, utrpěl při pádu poranění mozku a od pondělí byl v kómatu. Zemřel dnes ráno, oznámily nemocniční zdroje bez podrobností.</p>
      <p>Chow v noci na pondělí ze střechy třetího patra parkovacího domu spadl do druhého patra, když policie na místě zasahovala slzným plynem proti davu protivládních demonstrantů. Příčina studentova pádu nebyla stanovena, incident ale prohloubil odpor k policejním silám, které jsou obviňovány z příliš tvrdého postupu proti účastníkům protestů.</p>
      <p>Policisté proti demonstrantům pravidelně používají vodní děla, slzný plyn, pepřový sprej, obušky, gumové projektily a několikrát nasadili i ostrou munici. Policie zákroky zdůvodňuje radikalizací protestujících, kteří na příslušníky bezpečnostních sil často házejí kameny a zápalné láhve a ničí a zapalují obchody či stanice metra.</p>
      <p>Student Chow byl nalezen v pondělí brzy ráno v kaluži krve. Podle policie mladík s největší pravděpodobností skočil dolů z vyššího poschodí parkovacího domu. Policie nicméně nevyloučila možnost, že se student zřítil, když prchal před slzným plynem, který policisté krátce předtím začali v parkovacím domě rozprašovat. Policejní síly ale uvedly, že slzný plyn nestříkaly na demonstranty z bezprostřední blízkosti.</p>
      <p>Tvrzení, že policisté mladíka shodili dolů a úmyslně zdržovali příjezd sanitky, policie rezolutně odmítla. Bezpečnostní kamery incident nezachytily.</p>
      <p>Hongkongská vláda vyjádřila nad smrtí studenta "velký zármutek a politování". "Policie již dříve uvedla, že přikládá tomuto případu velkou důležitost a že vede důkladné vyšetřování s cílem zjistit, co se přesně stalo," uvádí vládní prohlášení.</p>
      <p>Přestože demonstrace v poslední době často přerůstají v násilné střety, úmrtí bylo zaznamenáno jen málo. K obětem spojovaným s protesty patří například muž, který se zabil, když se snažil pověsit transparent, a žena, jež spáchala sebevraždu a v dopise na rozloučenou žádala stažení kontroverzního návrhu zákona, který by umožnil vydávání osob podezřelých z trestného činu do pevninské Číny. Úřady tento návrh, který stál u zrodu protestů, již stáhly, demonstranti však nadále požadují širší demokratické reformy, nezávislé vyšetření policejních zákroků, odstoupení správkyně Hongkongu Carrie Lamové a záruky pokračující nezávislosti na Pekingu.</p>
    </article>
  </body>
</html>