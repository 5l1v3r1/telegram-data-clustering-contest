<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/iyov-10-faktiv-pro-operu-50051143.html"/>
    <meta property="og:site_name" content="НВ"/>
    <meta property="article:published_time" content="2019-11-08T09:05:00+00:00"/>
    <meta property="og:title" content="Партитура на 117 сторінок і табу на телефони. 10 фактів про оперу IYOV від Nova Opera"/>
    <meta property="og:description" content="Сьогодні, 8 листопада, на сцені найбільшого кінотеатру столиці Київська Русь відбудеться особлива подія — тут покажуть оперу-реквієм IYOV."/>
  </head>
  <body>
    <article>
      <h1>Партитура на 117 сторінок і табу на телефони. 10 фактів про оперу IYOV від Nova Opera</h1>
      <h2>Сьогодні, 8 листопада, на сцені найбільшого кінотеатру столиці Київська Русь відбудеться особлива подія — тут покажуть оперу-реквієм IYOV.</h2>
      <address>
        <time datetime="2019-11-08T09:05:00+00:00">08 Nov 2019, 09:05</time>
      </address>
      <p>IYOV — одна з найвідоміших та найчастіше виконуваних опер музичної формації Nova Opera, створеної Владом Троїцьким у серпні 2014 року. За ці 5 років, крім IYOV’а, учасники встигли показати ще вісім вистав: Коріолан, Вавилон, Ковчег, Непрості, Гамлет, Wozzeck, Aerophonia, GAZ.</p>
      <p>Опера IYOV створена за книгою Йова зі Старого Заповіту та з використанням латинських сакральних текстів. Її написано в синтетичному жанрі, що вперше в історії світової музики поєднав у собі оперу, реквієм та ораторію. Книга Йова — не лише розповідь про життя біблійного героя. Це історія людського відчаю, жертовності та пошуку себе.</p>
      <p><b>НВ STYLE</b> зібрав 10 цікавих фактів про оперу-реквієм IYOV:</p>
      <p>1. Наприкінці 2018 року <a href="https://style.nv.ua/ukr/kultura/ukrajinska-opera-rekviem-jov-uvijshla-do-10-najkrashchikh-suchasnikh-oper-svitu-2515631.html">IYOV внесли в топ-10 найкращих сучасних опер світу</a> (за версією премії Music Theatre NOW).</p>
      <p>Українську оперу було відзначено за нестандартність та оригінальний підхід до наявних форм.</p>
      <p>.</p>
      <p>2. Оперу IYOV композитори Роман Григорів та Ілля Разумейко написали за три тижні напередодні фестивалю ГогольFest у 2015 році, де й відбулася прем'єра вистави.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/790/big/1db06548c5030939696dde151c56ed54.png?stamp=20191101185935&amp;q=85&amp;output=jpg&amp;bg=white"/>
        <figcaption>Фото: NOVA OPERA / Flickr</figcaption>
      </figure>
      <p>3. Перша версія партитури опери IYOV складалася зі 117 сторінок. Тривалість прем'єрного виконання опери IYOV становила 70 хв 12 секунд. Зараз тривалість вистави варіюється від 77 хв 20 секунд до 81 хв 50 секунд.</p>
      <p>.</p>
      <p>4. В опері використовується академічний і горловий спів, джазовий вокал та елементи народного співу. Всередині роялю зі струн видобувають звуки завдяки ударним паличкам, трикутнику, монетам, каблучкам.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/791/big/32a703e371db91d0e9a91ed749e2b3da.png?stamp=20191101185955&amp;q=85&amp;output=jpg&amp;bg=white"/>
        <figcaption>Фото: NOVA OPERA / Flickr</figcaption>
      </figure>
      <p>5. В опері IYOV всього 3 інструменти: віолончель, рояль і ударні. Але препарований рояль на сцені звучить як цілий оркестр. Він і є генератором електронних звуків.</p>
      <p>.</p>
      <p>6. На репетиціях опер всі учасники здають мобільні телефони, щоб не відволікатися і максимально ефективно використовувати власний час.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/789/big/f007cef29640f5647d4195ffa4e71b57.png?stamp=20191101185910&amp;q=85&amp;output=jpg&amp;bg=white"/>
        <figcaption>Фото: NOVA OPERA / Flickr</figcaption>
      </figure>
      <p>7. Щоб потрапити на репетицію опери IYOV мецо-сопрано Олександрі Мелье потрібно подолати 2400 км з Парижа, а піаністу і композитору Іллі Разумейкові — 1324 км з Відня.</p>
      <p>.</p>
      <p>8. IYOV — це музично-візуальна дія. Художнє світло є окремим персонажем вистави. А віджей наживо створює відеоарт, в який вплітається жива трансляція.</p>
      <p>9. Речитативи опери щоразу звучать мовою країни, де відбувається перформанс. Текст історії Йова зачитували: Annelinde Bruijs (Роттердам), Jerzy Rogalski (Польща), Anne Bennent (Відень), Elisabeth Holmegaard Nielsen (Данія), Aleksandar Mihajlovski (Македонія), Marina Celander (США), Thibault Lacroix (Франція). Єлизавета Курбанмагомедова та Тетяна Троїцька (Україна).</p>
      <p>10. IYOV вже прозвучала більше 30 разів в 7 країнах: Австрії, Польщі, Данії, Македонії, США, Нідерландах, Франції. В Україні оперу побачили у Харкові, Маріуполі, Кривому Розі, Львові (будівля першого трамвайного депо в Україні), Івано-Франківську, селі Крилос, Кропивницькому, Вінниці, Дніпрі, Києві.</p>
      <p>Читайте також:<br/><a href="https://style.nv.ua/ukr/kultura/prem-yera-operi-antiutopiji-gaz-yak-ce-bulo-50026746.html">&amp;nbspВлаштуй дестрой. У Києві відбулася прем'єра опери-антиутопії GAZ за мотивами Леся Курбаса</a></p>
    </article>
  </body>
</html>