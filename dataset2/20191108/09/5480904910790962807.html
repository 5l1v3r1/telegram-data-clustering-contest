<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-cr-se-v-lete-ubytovalo-o-2-6-vice-turistu-pribylo-polaku/1818547?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T09:22:00+00:00"/>
    <meta property="og:title" content="V ČR se v létě ubytovalo o 2,6 % více turistů, přibylo Poláků"/>
    <meta property="og:description" content="Praha - Počet hostů, kteří se v letošní hlavní turistické sezoně ubytovali v Česku, stoupl meziročně o 2,6 procenta na 7,5 milionu. Převažovali mezi nimi domácí turisté. Ze zahraničních zemí přijelo tradičně nejvíce Němců, následovali Poláci, kteří ze druhého místa sesadili Slováky, a ubylo Číňanů a Britů. Z cestovního ruchu nejvíce těží Praha. Od začátku roku do konce září se v Česku ubytovalo 17,3 milionu lidí, což překonalo celoroční návštěvnost roku 2015."/>
  </head>
  <body>
    <article>
      <h1>V ČR se v létě ubytovalo o 2,6 % více turistů, přibylo Poláků</h1>
      <address><time datetime="2019-11-08T09:22:00+00:00">08 Nov 2019, 09:22</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Počet hostů, kteří se v letošní hlavní turistické sezoně ubytovali v Česku, stoupl meziročně o 2,6 procenta na 7,5 milionu. Převažovali mezi nimi domácí turisté. Ze zahraničních zemí přijelo tradičně nejvíce Němců, následovali Poláci, kteří ze druhého místa sesadili Slováky, a ubylo Číňanů a Britů. Z cestovního ruchu nejvíce těží Praha. Od začátku roku do konce září se v Česku ubytovalo 17,3 milionu lidí, což překonalo celoroční návštěvnost roku 2015.</p>
      <p>Domácích hostů v českých hotelech, kempech či penzionech ve třetím čtvrtletí přibylo 2,8 procenta, zahraničních 2,3 procenta. Čechů se ubytovalo o 840.000 víc než cizinců.</p>
      <p>Nejpočetnější skupinou mezi cizinci byli Němci, kterých od července do září v Česku přespalo 586.000, o procento víc než před rokem. Slováky letos z druhého místa sesadili Poláci, kterých v českých ubytovacích zařízeních přespalo 239.000, což bylo o 15 procent více než před rokem. Slováci byli s 233.000 hosty třetí, následovali Američané a Číňané. Hosté z Číny přitom před rokem byli třetí nejpočetnější národností mezi turisty v Česku, letos jich meziročně ubylo o 2,2 procenta na 210.000. Snížil se také zájem Britů, Korejců nebo Nizozemců.</p>
      <figure>
        <img src="https://i3.cn.cz/3/1573208590_09-turistika.png"/>
      </figure>
      <p>Noclehů bylo letos v létě o 1,7 procenta více než před rokem, turisté v Česku strávili 20,9 milionu nocí. Nejvíce nocí připadá na domácí turisty, a to 12,5 milionu. Ze zahraničních turistů v Česku přespávali nejvíce Němci (1,65 milionu nocí), následují Rusové, Američané, Slováci a Poláci.</p>
      <p>Nejexponovanějším místem v Česku je nadále Praha, kde se v létě ubytovalo 2,298 milionu lidí. Počet nocležníků stoupl proti loňskému létu o 1,4 procenta. V metropoli výrazně převažují návštěvníci ze zahraničí, od července do září se jich v hlavním městě ubytovaly téměř dva miliony. Domácích turistů v Praze přespalo 304.300. Kromě Prahy zahraniční turisté převažují nad domácími ještě v Karlovarském kraji.</p>
      <p>V Praze se v létě ubytovalo téměř čtvrt milionu Němců, bezmála 184.000 Američanů, více než 100.000 Britů a Číňanů. Zatímco Američanů přibylo, Číňanů a Němců v Praze přespalo meziročně o čtyři procenta méně, Britů o 2,3 procenta méně. Nejdéle zůstávali v Praze návštěvníci z Izraele, Ruska, ale také Malty, Kypru a Chorvatska, v průměru to byly alespoň tři noci.</p>
      <p>Vedení hlavního města úbytek čínských turistů letos očekává. Praha od počátku roku ohlašovala, že chce ze smlouvy o partnerství s Pekingem odstranit článek obsahující souhlas s politikou jedné Číny, která neuznává nezávislost Tchaj-wanu. V říjnu obě města smlouvu vypověděla. Pavel Vančura z Českého statistického úřadu si ale nemyslí, že by za úbytkem Číňanů v Česku byly spory mezi Prahou a Pekingem. Ze všech zahraničních hostů v Česku Číňané tráví nejméně nocí, což je podle Vančury tím, že do Evropy přijíždějí zhruba na dva týdny a chtějí navštívit co nejvíce zemí.</p>
      <p>Druhým nejnavštěvovanějším krajem po Praze je jižní Morava, následují jižní Čechy. Nejméně turistů přespalo v Pardubickém kraji. Ve třetím čtvrtletí přibylo nocujících ve všech krajích kromě Vysočiny, kde se snížil počet hostů z ciziny. Nejvyšší přírůstek zaznamenal Olomoucký kraj, ve kterém se ubytovalo o 9,2 procenta více lidí než před rokem. Více než pětiprocentní růst zaznamenala ubytovací zařízení také v Plzeňském, Středočeském a Karlovarském kraji.</p>
      <p>Vančura dnes na tiskové konferenci uvedl, že návštěvnost českých hotelů a penzionů roste nepřetržitě od roku 2012. Letos ale růst zpomaluje. Úřad také poprvé zveřejnil, že největší část ubytovacích kapacit v Česku tvoří penziony a tříhvězdičkové hotely.</p>
      <p>Ekonom Czech Fund Lukáš Kovanda odhaduje, že tuzemský cestovní ruch letos s velkou pravděpodobností čeká další rekordní rok. Počet zahraničních turistů zřejmě poprvé překoná počet obyvatel České republiky.</p>
    </article>
  </body>
</html>