<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/whatsapp-business-arriva-il-catalogo-prodotti-in-stile-e-commerce/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T09:58:00+00:00"/>
    <meta property="og:title" content="WhatsApp Business, arriva il catalogo prodotti in stile e-commerce"/>
    <meta property="og:description" content="WhatsApp Business introduce la possibilità di creare un catalogo prodotti direttamente all'interno dell'app. La funzione è disponibile sia su iOS che su Android."/>
  </head>
  <body>
    <article>
      <h1>WhatsApp Business, arriva il catalogo prodotti in stile e-commerce</h1>
      <address><time datetime="2019-11-08T09:58:00+00:00">08 Nov 2019, 09:58</time> by <a rel="author">Lucia Massaro</a></address>
      <p><b>Il catalogo dei prodotti arriva su WhatsApp Business. </b><a href="https://newsroom.fb.com/news/2019/11/introducing-catalogs-for-small-businesses/">Facebook</a> ha annunciato l’introduzione della nuova funzionalità per andare incontro alle esigenze delle aziende e per velocizzare il passaggio di informazioni tra venditori e acquirenti. Una novità che consente a Facebook di evitare che l’utente venga reindirizzato all’esterno dell’applicazione verso il sito web del venditore.</p>
      <p>Il funzionamento è molto semplice. Il venditore può <b>creare il proprio catalogo dei prodotti aggiungendo nome, descrizione, prezzo e tutte le informazioni necessarie.</b> Una volta creato, può inviarlo ai propri clienti che avranno immediatamente accesso a tutte le informazioni. L’interfaccia è quella classica di un sito di e-commerce a catalogo con lo scorrimento in verticale.</p>
      <figure>
        <iframe src="https://www.youtube.com/embed/goTSdIcwyqs" width="500" height="281" data-service="Youtube" scrolling="no"/>
      </figure>
      <p>“<i>I cataloghi sono una vetrina mobile per le aziende per mostrare e condividere i loro prodotti in modo che le persone possano facilmente navigare e scoprire qualcosa che vorrebbero acquistare. In precedenza, le aziende dovevano inviare le foto dei prodotti una alla volta e fornire ripetutamente informazioni, ora i clienti possono vedere il loro catalogo completo direttamente all’interno di WhatsApp. Ciò rende gli imprenditori più professionali e mantiene i clienti coinvolti nella chat senza dover visitare un sito Web</i>” si legge nel comunicato ufficiale. Insomma, Facebook offre soluzioni cercando di <b>mantenere gli utenti sempre più all’interno dei propri servizi</b> evitando che questi possano dirigersi altrove.</p>
      <p>La funzione di catalogo di WhatsApp è disponibile sia su Android che iOS per gli utenti in Brasile, Germania, India, Indonesia, Messico, Gran Bretagna e Stati Uniti. <b>Manca l’Italia ma siamo quasi certi che debutterà anche nel nostro Paese.</b> La società, infatti, ha assicurato che presto la nuova funzione di catalogo verrà lanciato in tutto il mondo.</p>
      <blockquote>Il nuovo <b>Redmi Note 8T</b> è disponibile all’acquisto anche su Unieuro. Lo trovate a<a href="https://www.unieuro.it/online/Smartphone/Note-8T-pidXIANOTE8T464"> questo link. </a></blockquote>
    </article>
  </body>
</html>