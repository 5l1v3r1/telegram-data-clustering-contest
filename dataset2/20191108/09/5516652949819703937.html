<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425392/h-rodos-kai-h-sorwnh-apoxairethsan-ton-stefano-dhmhtra"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T09:00:04+00:00"/>
    <meta property="og:title" content="Η Ρόδος και η Σορωνή αποχαιρέτησαν τον Στέφανο Δημητρά"/>
    <meta property="og:description" content="Τον άνθρωπο που υπηρέτησε τον τόπο του με αφοσίωση και αποφασιστικότητα, προσφέροντας επί 24 ολόκληρα χρόνια τις υπηρεσίες του ως κοινοτάρχης, ως δήμαρχος αλλά κυρίως ως ενεργός και χρήσιμος πολίτης, αποχαιρέτησαν χθες το απόγευμα οι συγχωριανοί, φίλοι και συγγενείς του, στη γενέτειρά του, τη Σορωνή, όπου έγινε η κηδεία του."/>
  </head>
  <body>
    <article>
      <h1>Η Ρόδος και η Σορωνή αποχαιρέτησαν τον Στέφανο Δημητρά</h1>
      <h2>Δημοσία δαπάνη έγινε η κηδεία του</h2>
      <address>
        <time datetime="2019-11-08T09:00:04+00:00">08 Nov 2019, 09:00</time>
      </address>
      <p>
        <b>Τον άνθρωπο που υπηρέτησε τον τόπο του με αφοσίωση και αποφασιστικότητα, προσφέροντας επί 24 ολόκληρα χρόνια τις υπηρεσίες του ως κοινοτάρχης, ως δήμαρχος αλλά κυρίως ως ενεργός και χρήσιμος πολίτης, αποχαιρέτησαν χθες το απόγευμα οι συγχωριανοί, φίλοι και συγγενείς του, στη γενέτειρά του, τη Σορωνή, όπου έγινε η κηδεία του.</b>
      </p>
      <p>Όπως ανακοίνωσε το Κοινοτικό Συμβούλιο η Κηδεία του έγινε δημοσία δαπάνη.</p>
      <p>Στην ανακοίνωση αναφέρεται: «Το Κοινοτικό Συμβούλιο Σορωνής αποφασίζει ομόφωνα: Την έκδοση του παρόντος ψηφίσματος σε ένδειξη πένθους και ελάχιστου φόρου τιμής για τον θάνατο του ΣΤΕΦΑΝΟΥ ΔΗΜΗΤΡΑ τέως Κοινοτάρχη Σορωνής και πρώτο Δήμαρχο Καμείρου ως ακολούθως:</p>
      <p>Να εκφράσει προς την οικογένεια του εκλιπόντος τα ειλικρινή συλλυπητήρια και τη βαθιά θλίψη του</p>
      <p>Να παραστούν τα μέλη του Τοπικού Συμβουλίου της Κοινότητας Σορωνής στην εξόδιο ακολουθία</p>
      <p>Να κατατεθεί στη μνήμη του εκλιπόντος στεφάνι εκ μέρους της Κοινότητας Σορωνής</p>
      <p>Με απόφαση Δημοτικού Συμβουλίου του Δήμου Ρόδου η κηδεία θα γίνει με δημόσια δαπάνη».</p>
      <p><b>Ο ΑΓΕΣ ΚΑΜΕΙΡΟΣ</b><br/>Ανακοίνωση εξέδωσε επίσης και ο ΑΓΕΣ ΚΑΜΕΙΡΟΣ επισημαίνοντας:</p>
      <p>«Ο Σύλλογός μας Α.Γ.Ε.Σ. ΚΑΜΕΙΡΟΣ είναι συντετριμμένος από τον χαμό του πρώην Κοινοτάρχη, Δημάρχου Καμείρου, ένθερμου υποστηρικτή μας, ο οποίος πρώτος μας παρότρυνε να ιδρύσουμε τον σύλλογό μας, για να γεμίσει παιδιά το στάδιο που ο ίδιος συντέλεσε να κατασκευαστεί στον Άγιο Σουλά στην Κάμειρο κι ήταν πάντα αρωγός στις προσπάθειές μας!</p>
      <p>Δήμαρχε, να είσαι σίγουρος ότι θα συνεχίσουμε το όραμά σου! Το στάδιο στον Άγιο Σουλά θα είναι γεμάτο παιδιά που οι φωνές τους θα ακούγονται εκεί ψηλά.</p>
      <p>Θα είσαι αλησμόνητος στις καρδιές μας...</p>
      <p>Καλό Παράδεισο...</p>
      <p>Ως ένδειξη πένθους, οι αθλητικές δραστηριότητες στο στάδιο του Αγίου Σουλά αναβάλλονται».</p>
      <p><b>Ο ΣΥΛΛΟΓΟΣ ΓΥΝΑΙΚΩΝ ΣΟΡΩΝΗΣ</b><br/>«Δύσκολη μέρα η σημερινή για τη Σορωνή! Δύσκολη και η συνέχεια χωρίς αυτόν!</p>
      <p>Ο επί 24 συναπτά έτη Δήμαρχος της Κοινότητας Σορωνής, Στέφανος Δημητράς, άφησε σήμερα τα ξημερώματα την τελευταία του πνοή σε νοσοκομείο της Αθήνας όπου έδινε μάχη με τη σοβαρή νόσο που αντιμετώπιζε τους τελευταίους μήνες.</p>
      <p>Ο Στέφανος ήταν οραματιστής, δημιουργικός, προικισμένος άνθρωπος που από την αρχή της ενασχόλησής του με τα κοινά το 1982 έως και το 2006 που αποχώρησε, έβαλε τις βάσεις, δημιούργησε και εδραίωσε όλα όσα απολαμβάνουμε εμείς και τα παιδιά μας σήμερα!</p>
      <p>Στα χρόνια της θητείας του ήταν ακούραστος! Δε σταματούσε στιγμή!</p>
      <p>Τον συναντούσες καθημερινά και όλες τις ώρες να περπατά στο χωριό για να ελέγχει ότι όλα λειτουργούν σωστά. Δεν ήταν Δήμαρχος του γραφείου…</p>
      <p>Ήταν αυτός που δεν υπολόγιζε το αξίωμα του όταν πρόκυπτε πρόβλημα και γινόταν στη στιγμή εργάτης προκειμένου να διορθωθεί το οτιδήποτε!</p>
      <p>Πρωτοπόρος!</p>
      <p>Κατάφερε να ενώσει ανθρώπους διαφορετικούς, να φτιάξει Συλλόγους, να τους δώσει προίκα γήπεδα, στέγες μα και κίνητρα για να προάγουν τη Σορωνή και τον Άγιο Σουλά που φρόντιζε μέχρι και σήμερα!</p>
      <p>Ανάδειξε το χωριό μας μέσα από τις αθλητικές, πολιτιστικές και θρησκευτικές εκδηλώσεις που διοργάνωνε.</p>
      <p>Όσοι υπήρξαν δίπλα του σαν συνεργάτες στο Κοινοτικό Συμβούλιο μα και σαν εργαζόμενοι στο Δήμο μόνο όμορφα πράγματα έχουν να πουν…</p>
      <p>Άνθρωπος άξιος και τίμιος! Μια εμβληματική προσωπικότητα με μεγάλη προσφορά στη Σορωνή που τόσο αγαπούσε!</p>
      <p>Υπόδειγμα για το ήθος του και καλός οικογενειάρχης! Διακεκριμένος αθλητής τόσο στον Ευκλή αλλά και στην ιστορική ομάδα της Ρόδου.</p>
      <p>Ήταν ένας Άνθρωπος που όλοι μας αγαπάμε! Εμείς τον ευχαριστούμε για όσα πρόσφερε στο χωριό μας μα και στο Σύλλογό μας.</p>
      <p>Ο Σύλλογος Γυναικών Σορωνής σήμερα πενθεί!</p>
      <p>Σε έκτακτη συνεδρίαση που πραγματοποίησε, έλαβε απόφαση να παραστεί στην εξόδιο ακολουθία, να καταθέσει στεφάνι στη μνήμη του και να ακυρώσει οποιαδήποτε προγραμματισμένη εκδήλωση είχε σκοπό να πραγματοποιήσει από τώρα και για 40 ημέρες ως ελάχιστη ένδειξη πένθους και συμπαράστασης στην οικογένεια του.</p>
      <p>Όλα όσα προσέφερες στη Σορωνή, Στέφανε, θα δηλώνουν ότι θα είσαι για πάντα παρών!</p>
      <p>Θερμά συλλυπητήρια στην οικογένειά του».</p>
      <p><b>Ο ΕΥΚΛΗΣ</b><br/>Το Δ.Σ. και οι φίλαθλοι του ΕΥΚΛΗ Σορωνής θρηνούν την απώλεια του Στέφανου Δημητρά. «Ο Στέφανος Δημητράς, ο Στεφανής όπως όλοι τον αποκαλούσαν στη Σορωνή, ξεκίνησε τα ποδοσφαιρικά του βήματα στον ΕΥΚΛΗ και έφτασε μέχρι και τα γήπεδα της Β’ Εθνικής Κατηγορίας με την ομάδα της Ρόδου. Διετέλεσε επίσης προπονητής της ομάδας μας, όταν σταμάτησε την ποδοσφαιρική του καριέρα.</p>
      <p>Δεν ήταν όμως μόνο η αγωνιστική του παρουσία έντονη στον Σύλλογό μας. Πάντα δίπλα στην ομάδα, με όποιο τρόπο μπορούσε, από όποια θέση και αν κατείχε, προσπαθώντας και καταφέρνοντας πάντα να δίνει λύσεις σε όποιο πρόβλημα και αν προέκυπτε!</p>
      <p>Δυστυχώς έφυγε πολύ νωρίς από κοντά μας, χθες τα ξημερώματα, δίνοντας άνιση μάχη με την επάρατη νόσο.</p>
      <p>Το Διοικητικό Συμβούλιο του ΕΥΚΛΗ ΣΟΡΩΝΗΣ μετά τη γνωστοποίηση του θανάτου του Στέφανου Δημητρά, κατόπιν έκτακτης συνεδρίασης, αποφάσισε τα παρακάτω:</p>
      <p>1. Να κρατηθεί ενός λεπτού σιγή στον αγώνα κυπέλλου ΕΥΚΛΗΣ – ΔΙΑΓΟΡΑΣ ΒΑΤΙΟΥ</p>
      <p>2. Να απευθύνουν συλλυπητήρια δια του Τύπου.</p>
      <p>3. Να παραστεί αντιπροσωπεία στην εξόδιο ακολουθία.</p>
      <p>4. Να κατατεθεί στεφάνι στη μνήμη του».</p>
      <p><b>Ο ΠΡΩΗΝ ΔΗΜΑΡΧΟΣ ΜΑΝΟΣ ΚΟΚΚΙΝΟΣ</b><br/>«Βαρειά, σκληρή και αναπάντεχη η είδηση του θανάτου του αγαπημένου μας Στέφανου Δημητρά. Ένας σπουδαίος ευπατρίδης της παλαιάς φρουράς της τοπικής μας αυτοδιοίκησης έφυγε πρόωρα από τη ζωή, ορφανεύοντας την τοπική μας κοινωνία από την πολύπλευρη και χαρισματική προσωπικότητά του, που με το ήθος του, την ευγένεια και την καλοσύνη του σημάδεψε αποφασιστικά μισό περίπου αιώνα ενεργά την αθλητική, κοινωνική και αυτοδιοικητική οικογένεια της Ρόδου μας.</p>
      <p>Φεύγοντας αφήνει πίσω του μεγάλο κενό γιατί μεγάλο υπήρξε το έργο του, μεγάλη η προσφορά του και πολύπλευρη η πάντα ανήσυχη προσωπικότητά του. Με την πηγαία και ευγενική καλοσύνη του και τη σοβαρότητα, την εντιμότητα και την εργατικότητά του ο Στέφανος αφήνει πίσω του διδάγματα, παραδείγματα και βαριές παρακαταθήκες για όσους θα περπατήσουν στο μέλλον στα χνάρια της δικής του πορείας.</p>
      <p>Υπηρέτησε με συνέπεια και συνέχεια πιστός στον όρκο του την αγαπημένη του Σορωνή, δικαιώνοντας όλους σχεδόν τους συγχωριανούς του που του εμπιστεύθηκαν για πολλές τετραετίες την τύχη και την πρόοδο της αγαπημένης του γενέτειρας.</p>
      <p>Όσοι είχαμε το προνόμιο της τύχης να τον γνωρίσουμε από κοντά, να συνεργασθούμε μαζί του, να μοιρασθούμε μαζί του οράματα και προσδοκίες και να διδαχθούμε από τη δύναμη και την αποφασιστικότητά του, θα διατηρήσουμε έντονη τη μνήμη του και βαριά τη συναίσθηση της ευθύνης απέναντι σε όσα χτίσαμε μαζί στην Τοπική Αυτοδιοίκηση της Δωδεκανήσου».</p>
      <p><b>Ο ΠΡΟΕΔΡΟΣ ΤΗΣ ΠΕΔ ΝΟΤΊΟΥ ΑΙΓΑΙΟΥ ΠΡΩΗΝ ΔΗΜΑΡΧΟΣ ΡΟΔΟΥ ΦΩΤΗΣ ΧΑΤΖΗΔΙΑΚΟΣ</b><br/>«Βαρύ και θλιβερό καθήκον μας κάλεσε σήμερα στον Ιερό Ναό του Αγίου Λουκά Σορωνής. Ακόμη πιο βαρύ το χρέος και η δική μου ευθύνη να αποχαιρετώ ένα εξαίρετο άνθρωπο, καλό φίλο και συνάδελφο. Με ποια λόγια να κατευοδώσεις, στο επέκεινα, ένα άνθρωπο που στην επίγεια ζωή διέπρεψε με την κοινωνική, πολιτική και οικογενειακή του παρουσία.</p>
      <p>Βαρύ το πένθος που σκιάζει από χθες την κοινότητα Σορωνής και όλη τη δημοτική ενότητα Καμείρου. Μεγάλη η θλίψη για όλους τους αυτοδιοικητικούς, τους ανθρώπους του αθλητισμού και τους κατοίκους του νησιού, στο θλιβερό άγγελμα του θανάτου του Στέφανου Δημητρά.</p>
      <p>Έφυγε από κοντά μας πρόωρα, ένας άνθρωπος που 24 ολόκληρα χρόνια έδωσε τον εαυτό του, για την πρόοδο αυτού του τόπου και την ευημερία των συγχωριανών του και της ευρύτερης περιοχής του πρώην δήμου Καμείρου.</p>
      <p>Από το 1982 έως το 1998 για 4 θητείες κοινοτάρχης Σορωνής και πρωταγωνιστής στο Συμβούλιο περιοχής, συνεργάστηκε άψογα με όλους τους συναδέλφους του κοινοτάρχες των γειτονικών χωριών.</p>
      <p>Από το 1999 έως το 2006 πρώτος δήμαρχος, για 2 θητείες του Καποδιστριακού δήμου Καμείρου και μέλος του διοικητικού Συμβουλίου της Τοπικής ένωσης δήμων και κοινοτήτων.</p>
      <p>Σαν αυτοδιοικητικός εργάστηκε με το ίδιο πάθος, που επέδειξε στα νεανικά του χρόνια στη μεγάλη αθλητική του καριέρα. “Ακούραστος εργάτης” την εποχή της μεγάλης πορείας της ποδοσφαιρικής ομάδας της Ρόδου στην Α’ Εθνική, “ακάματος υπηρέτης” των συμπολιτών του, στην κοινότητα Σορωνής και μετέπειτα στον Δήμο Καμείρου. Έντιμος, ηθικός, μα πάνω απ’ όλα, άνθρωπος του μέτρου, δούλευε αθόρυβα, αδιάκοπα, με σύνεση, μεθοδικότητα για την πρόοδο του τόπου του.</p>
      <p>Μαχητής, διεκδικητικός όταν έπρεπε, επέβαλε τα αντισταθμιστικά που δικαιούταν η κοινότητα Σορωνής από το εργοστάσιο της ΔΕΗ.</p>
      <p>Επίμονος, μεθοδικός, πέτυχε την ένταξη και την υλοποίηση του αθλητικού κέντρου στον Άγιο Σουλά και μέχρι πρόσφατα πάλευε για τα γήπεδα του τένις και το πάρκο κυκλοφοριακής αγωγής.</p>
      <p>Διορατικός και με στόχο την ανάπτυξη της περιοχής μελέτησε και υλοποίησε το ρυμοτομικό Σορωνής και ετοίμασε τις μελέτες του βιολογικού. Μοιράστηκε μαζί μας και τον Ηλία Τομάζο, το όραμα της ίδρυσης παραρτήματος Αμερικανικού Πανεπιστημίου στις εγκαταστάσεις του Πρ. Ηλία και της Ελεούσας.</p>
      <p>Συνετός αλλά και επίμονος στη διεκδίκηση της παραχώρηση των ξενοδοχείων «Έλαφος» και «Ελαφίνα» του Προφήτη Ηλία. Είχα την τύχη να τον συνοδεύω σαν πρόεδρος του Νομαρχιακού Συμβουλίου και σαν νομικός, στις συναντήσεις του στην Αθήνα με τη διοίκηση της Εθνικής Τράπεζας και έζησα τη χαρά και τη βαθιά ικανοποίηση στο πρόσωπό του, όταν μετά από πολλές δυσκολίες και πολύωρες διαδικασίες, υπογράψαμε στο γραφείο μου, το συμβόλαιο μεταβίβασής τους, στον πρώην δήμο Καμείρου.</p>
      <p>Δίκαιος και αντικειμενικός, αγκάλιασε και έλυνε προβλήματα και στην πιο μικρή κοινότητα του πρώην δήμου Καμείρου, όπως και στη γενέτειρά του.</p>
      <p>Ενεργός και πάντα παρών στα συνέδρια της ΚΕΔΚΕ και στα συμβούλια της ΤΕΔΚΔ σαν αντιπρόεδρός της. Πρωτοστάτησε στη θέσπιση του δημοτικού φόρου αλλά και την ισοκατανομή του στην πόλη και στα χωριά. Πρωτοπόρησε μαζί με τους συναδέλφους του για την ίδρυση της ΕΤΑΙΠΡΟΦΥΚΑ και διατέλεσε 1ος πρόεδρός της. Δούλεψε πολύ για την προστασία του περιβάλλοντος του νησιού από τις φυσικές καταστροφές.</p>
      <p>Αυτό τον άνθρωπο καλούμαστε σήμερα να αποχαιρετήσουμε, κρατώντας ως παρακαταθήκες το ήθος, τη σεμνότητα, το μέτρο, αλλά και την αγωνιστικότητα που ο ίδιος διατήρησε ως στάση ζωής.</p>
      <p>Αγαπητέ φίλε, Δήμαρχε, Στέφανε Δημητρά.</p>
      <p>Ο πρόωρος θάνατός σου γέμισε θλίψη και βαθιά συγκίνηση όλους εμάς, τους συμπολίτες σου, τους φίλους και συγγενείς σου, αλλά κυρίως την οικογένειά σου.</p>
      <p>Σήμερα η κοινωνία της Κοινότητας Σορωνής, αλλά και ολόκληρης της Δημοτικής Ενότητας Καμείρου και του νησιού μας, αποχαιρετά ένα ξεχωριστό άνθρωπο, που τίμησε και υπηρέτησε την Αυτοδιοίκηση, με ανιδιοτέλεια, εντιμότητα, ειλικρίνεια, από αγάπη και συνειδητή έγνοια για τον τόπο μας.</p>
      <p>Έναν άνθρωπο αρχών και αξιών, ρεαλιστή, αλλά και οραματιστή, που άνοιξε δρόμους δημιουργίας και ανάπτυξης για τον τόπο μας. Τον άνθρωπο, που στεκόταν με σεμνότητα στις χαρές και στις λύπες, στις αγωνίες και στα προβλήματα, στην καθημερινότητα των συμπολιτών του.</p>
      <p>Προσηνής, συνεργάσιμος, ευπροσήγορος, προχωρούσε με ζυγισμένα τα λόγια του, με σταθερά τα βήματά του.</p>
      <p>Μαχητής σε αγώνες, μικρούς και μεγάλους, αντιμετώπισε με θάρρος και αξιοπρέπεια το τελευταίο χρονικό διάστημα το πρόβλημα της υγείας σου.</p>
      <p>Σε εκτιμήσαμε και σε εμπιστευθήκαμε για το ήθος σου, για την ποιότητά σου, για την εργατικότητά σου, τη δημοκρατική σου συνείδηση, για τη φιλία και τον λόγο, που είχες μάθει να τηρείς και να σέβεσαι.</p>
      <p>Σήμερα όλοι όσοι σε κατευοδώνουμε στο στερνό ταξίδι σου, η οικογένειά σου, οι συνάδελφοι σου στην Αυτοδιοίκηση, οι φίλοί σου και συμπολίτες σου σε αποχαιρετούμε με σεβασμό.Το έργο και η μνήμη σου παραμένουν ζωντανά. ΄Εργα, που έχουν αφήσει ανεξίτηλο το αποτύπωμαά σου στη Δημοτική Ενότητα Καμείρου και αποτελούν μεγάλη παρακαταθήκη για τον τόπο μας.</p>
      <p>Καλό σου ταξίδι, Δήμαρχε.</p>
      <p>Στον ανείπωτο πόνο της οικογένειάς σας, εκφράζουμε τη βαθιά μας θλίψη και τα ειλικρινή μας συλλυπητήρια».</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425300/mikrainei-o-topos-mas-apo-thn-apwleia-toy-stefanoy-dhmhtra"/>
        <a href="https://www.rodiaki.gr/article/425359/o-sygkinhtikos-epikhdeios-poy-ekfwnhse-o-fwths-xatzhdiakos-gia-ton-stefano-dhmhtra"/>
        <a href="https://www.rodiaki.gr/article/425263/thrhnos-sth-sorwnh-apebiwse-o-prwhn-koinotarxhs-kai-dhmarxos-kameiroy-stefanos-dhmhtras"/>
      </related>
    </article>
  </body>
</html>