<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/08/v-ludogorec-sled-pogroma-nikoi-ne-e-ochakval-takova-neshto.428940"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T09:27:00+00:00"/>
    <meta property="og:title" content="В Лудогорец след погрома: Никой не е очаквал такова нещо"/>
    <meta property="og:description" content="Важното е да си извадим поуки, смята Станислав Генчев | Dnes.bg"/>
  </head>
  <body>
    <article>
      <h1>В Лудогорец след погрома: Никой не е очаквал такова нещо</h1>
      <h2>Важното е да си извадим поуки, смята Станислав Генчев</h2>
      <address><time datetime="2019-11-08T09:27:00+00:00">08 Nov 2019, 09:27</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Наставникът на Лудогорец Станислав Генчев обяви, че Рафаел Форстър е постъпил правилно в 12-ата минута, когато си изкара червен картон в двубоя срещу Еспаньол и в крайна сметка улесни неимоверно испанците, които разгромиха "орлите" с 6:0.</p>
      <related>
        <a href="https://www.dnes.bg/football/2019/11/08/ludogorec-pretyrpia-razgrom-ot-espaniol-s-0-6.428925"/>
      </related>
      <p>Припомняме, че бразилският защитник бе големият грешник и в предишния двубой срещу Еспаньол, който бе загубен с 0:1. Именно Форстър бе с основна вина за допуснатото попадение.</p>
      <p>"Изключително лош развой на мача. В първата ситуация получихме гол. До края на първото полувреме червен картон, втори червен картон, дузпа, 3:0 и мачът прикюлчи. Няма какво да кажа освен изключително неприятна загуба. Никой не е очаквал такова нещо", заяви Генчев.</p>
      <p>"Грешката за първия гол няма как да я предвидиш - това е индивидуална грешка. На всеки се случва, дори на най-добрите футболисти.</p>
      <p>Много е трудно да кажеш дали Рафа постъпи правилно. Според мен Рафа постъпи правилно като направи нарушение. Не са един и два случаите, в които отбор постига нещо с 10 човека. Грешките са част от играта. Мачът приключи с втория червен картон", смята младият специалист.</p>
      <p>Той призна, че е бил надигран тактически от испанците и в двата мача. "Няма да е само този треньор, който да ме е надиграл. Важното е да си вадим поуки, от които да се учим", допълни Генчев.</p>
      <p>
        <b>
          <a href="https://www.gol.bg/ludogorets">Всичко за снощната загуба на Лудогорец от Еспаньол четете в Gol.bg</a>
        </b>
      </p>
    </article>
  </body>
</html>