<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707110"/>
    <meta property="og:site_name" content="De Standaard"/>
    <meta property="article:published_time" content="2019-11-08T15:25:00+00:00"/>
    <meta property="og:title" content="Verdachte van verkrachting ULB-studente ook verdacht van drie andere verkrachtingen"/>
    <meta property="og:description" content="De 44-jarige man die vrijdag is opgepakt in het onderzoek naar de ontvoering en verkrachting van een studente van de ULB, wordt in totaal verdacht van vier..."/>
  </head>
  <body>
    <article>
      <h1>Verdachte van verkrachting ULB-studente ook verdacht van drie andere verkrachtingen</h1>
      <address>
        <time datetime="2019-11-08T15:25:00+00:00">08 Nov 2019, 15:25</time>
      </address>
      <p>De 44-jarige man die vrijdag is opgepakt in het onderzoek naar de ontvoering en verkrachting van een studente van de ULB, wordt in totaal verdacht van vier feiten van aanranding en verkrachting met geweld en een wapen. Dat meldde het Brusselse parket vrijdag op een persconferentie.</p>
      <p>De veertiger werd vrijdagvoormiddag opgepakt in Elsene en zal voorgeleid worden bij de onderzoeksrechter. Die zal over zijn verdere aanhouding beslissen. De politie verdenkt de man ervan dat hij verkleed als taxichauffeur jonge vrouwen oppikte en hen vervolgens bracht naar een huis in La Louvière, waar hij hen verkrachtte.</p>
      <p>De zaak ging aan het rollen toen een twintigjarige studente zondag anoniem getuigde op de Facebookpagina ULB Confessions. Ze schreef er dat ze na een nachtje stappen opgepikt was door een valse Collecto-chauffeur. Collecto is een deeltaxidienst.</p>
      <p>‘Ik denk dat deze man regelmatig slachtoffers zoekt en dat hij het gemunt heeft op meisjes die wat gedronken hebben en te voet richting huis willen’, schreef de studente. ‘Vervolgens doet hij zich voor als een taxi- of Collectobestuurder en stelt hij voor om je eender waar af te zetten. De man brengt de meisjes echter naar een huis ergens buiten Brussel om hen te verkrachten.’</p>
      <p>
        <b>Geen gerechtelijk verleden</b>
      </p>
      <p>Het verhaal werd intussen al meer dan 2.000 keer gedeeld, terwijl een aantal andere mensen in een reactie schrijven dat hen iets gelijkaardigs ook bijna is overkomen in de buurt van de ULB.</p>
      <p>De vrouw diende een klacht in bij de politie. Het Brusselse parket startte een onderzoek naar zedenfeiten. Intussen is een verdachte opgepakt. Buiten enkele verkeersovertredingen had hij nog geen gerechtelijk verleden.</p>
    </article>
  </body>
</html>