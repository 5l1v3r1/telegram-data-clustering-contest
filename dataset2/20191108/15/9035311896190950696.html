<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/erdogan-trump-ile-suriye-s-400-f-35-halkbank-ve-ticari-iliskileri-gorusecegiz"/>
    <meta property="og:site_name" content="euronews"/>
    <meta property="article:published_time" content="2019-11-08T15:23:04+00:00"/>
    <meta property="og:title" content="Erdoğan, Trump ile yapacağı görüşmede ele alınacak konuları açıkladı"/>
    <meta property="og:description" content="Cumhurbaşkanı Recep Tayyip Erdoğan, ABD Başkanı Donald Trump ile gelecek hafta yapacağı görüşmede, Barış Pınarı Operasyonu, S-400 savunma sistemi ve F-35 savaş uçağı alımıyla birlikte Halk Bankası ile ilgili açılan davayı da görüşeceğini söyledi."/>
  </head>
  <body>
    <article>
      <h1>Erdoğan, Trump ile yapacağı görüşmede ele alınacak konuları açıkladı</h1>
      <address><time datetime="2019-11-08T15:23:04+00:00">08 Nov 2019, 15:23</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, ABD Başkanı Donald Trump ile gelecek hafta yapacağı görüşmede, Barış Pınarı Operasyonu, S-400 savunma sistemi ve F-35 savaş uçağı alımıyla birlikte Halk Bankası ile ilgili açılan davayı da görüşeceğini söyledi.</p>
      <p>Macaristan dönüşü uçakta gazetecilerin sorularını yanıtlayan Erdoğan,13 Kasım'da ABD'ye yapacağı ziyarete ilişkin açıklamalarda bulundu.</p>
      <p>Erdoğan, ''Bu ziyaretle Barış Pınarı Harekatı'nın şu an geldiği noktayı yüz yüze değerlendirmenin faydalı olacağına inandık'' dedi.</p>
      <p>Trump'la yapılan telefon görüşmesinin ardından 13 Kasım'da ABD'ye gitme kararını verdiğini ifade eden Erdoğan şunları söyledi: “Arkadaşlarımızla birlikte yaptığımız değerlendirme sonucunda, bu ziyaretin önemli olduğuna ve bu ziyaretle Barış Pınarı Harekatı'nın şu an geldiği noktayı yüz yüze değerlendirmenin faydalı olacağına inandık. Bunu zaten Sayın Trump'la telefon görüşmemizde kendisine de ifade ettik. Ayın 13'ünde bugüne kadar ele aldığımız ve almadığımız birçok konuyu yüz yüze görüşmenin faydalı olacağına inandık. Tabi ki Suriye'de güvenli bölge ve mültecilerin kendi topraklarına geri dönüşü konularını masaya yatıracağız. Gerek S-400, gerek F-35, gerek 100 milyar dolarlık ticaret hacmi meselelerini ele alacağız. FETÖ ile mücadele ve Halkbank konusunu da görüşeceğiz.”</p>
      <h3>"Erdoğan diğer ülkeler çıkmadan biz çıkmayız"</h3>
      <p>Cumhurbaşkanı Erdoğan, “Barış Pınarı Harekatı devam edecek diyebilir miyiz?” sorusuna, “Kesinlikle. Burada son terörist bölgeyi terk etmedikten sonra biz bu işi bırakmayız. Bu işin bir boyutu. İkinci olarak, diğer ülkeler buradan çıkmadıktan sonra biz buradan çıkmayız. Biz Suriye’nin birliğine, beraberliğine ve bütünlüğüne taraftarız. Asla parçalanmasını da istemeyiz” cevabını verdi.</p>
      <ul>
        <li>
          <a href="https://tr.euronews.com/2019/10/29/abd-den-turkiye-ye-suriye-yaptirim-tasarisina-kabul-erdoganin-mal-varligida-arastirilacak">ABD'den Türkiye'ye Suriye yaptırım tasarısına yeşil ışık: Erdoğan'ın mal varlığı da araştırılacak</a>
        </li>
        <li>
          <a href="https://tr.euronews.com/2019/11/07/erdogan-suriye-nin-kuzeyinde-ypg-120-ve-150-saatlik-surelerde-tamamen-cekilmedi-abd-rusya">Erdoğan, Suriye'nin kuzeyinde YPG 120 ve 150 saatlik sürelerde tamamen çekilmedi</a>
        </li>
        <li>
          <a href="https://tr.euronews.com/2019/11/02/baskan-trump-cumhurbaskan-erdogan-la-iyi-iliskilerimiz-var-suriye-ateskes">Başkan Trump: Cumhurbaşkanı Erdoğan'la iyi ilişkilerimiz var</a>
        </li>
      </ul>
    </article>
  </body>
</html>