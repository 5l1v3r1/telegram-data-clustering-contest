<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/grupul-german-allianz-anunta-un-profit-de-9-1-miliarde-euro-in-primele-noua-luni-din-2019-in-crestere-cu-4-2-18557186"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T15:23:37+00:00"/>
    <meta property="og:title" content="Grupul german Allianz anunţă un profit de 9,1 miliarde euro în primele nouă luni din 2019, în creştere cu 4,2%"/>
    <meta property="og:description" content="Grupul german Allianz a înregistrat un profit operaţional de 9,1 miliarde euro în primele nouă luni din 2019, în creştere cu 4,2% faţă de aceeaşi perioadă a anului trecut, potrivit raportului trimestrial al grupului."/>
  </head>
  <body>
    <article>
      <h1>Grupul german Allianz anunţă un profit de 9,1 miliarde euro în primele nouă luni din 2019, în creştere cu 4,2%</h1>
      <address><time datetime="2019-11-08T15:23:37+00:00">08 Nov 2019, 15:23</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Grupul german Allianz a înregistrat un profit operaţional de 9,1 miliarde euro în primele nouă luni din 2019, în creştere cu 4,2% faţă de aceeaşi perioadă a anului trecut, potrivit raportului trimestrial al grupului.</p>
      <p>În ceea ce priveşte aşteptările de profitabilitate pentru 2019, Allianz transmite că „este prognozat in jumatatea superioara a obiectivului de 11,5 miliarde de euro”.</p>
      <p>„Allianz a obtinut din nou rezultate foarte solide intr-un mediu plin de provocari. Suntem mandri ca foarte multi clienti au incredere in produsele si in brandul nostru. Suntem in grafic pentru a atinge jumatatea superioara a tintei de profitabilitate operationala, in pofida unor provocari externe tot mai  accentuate.”, spune Oliver Bäte, CEO al Grupului Allianz.                                                                            </p>
      <p>Veniturile totale ale grupului în primele nouă luni s-au ridicat la 106,9 miliarde euro, în creştere cu 7,8% faţă de aceeaşi perioadă a anului trecut.</p>
      <p> Pentru al treilea trimestru din 2019 grupul a obţinut un profit operaţional de 2,9 miliarde euro, comparabil cu cel din aceeaşi perioadă a anului trecut. Veniturile pentru T3 2019 au crescut cu 8,1% la 33,4 miliarde euro.</p>
      <p>Allianz, cel mai mare grup de asigurări din Europa, a încheiat o tranzacţie de 800 milioane euro cu banca americană de investiţii Goldman Sachs, prin care nemţii preiau o participaţie de 4% în asiguratorul chinez Taikang Life Insurance, potrivit FT. Tranzacţia a fost făcută publică săptămâna aceasta de Taikang, companie fondată în 1996, cu 4.000 de sucursale şi peste 800.000 de angajaţi şi agenţi.</p>
      <p>Grupul nemţesc a urmărit în 2019 piaţa de fuziuni şi achiziţii din întreaga lume. Printre acordurile şi achiziţiile încheiate se mai numără o tranzacţie de 667 milioane euro prin care preia operaţiunile asiguratorului brazilian SulAmerica, precum şi încă o tranzacţie de circa 900 miliarde euro prin care preia operaţiunile a două companii de asigurări din Marea Britanie.</p>
    </article>
  </body>
</html>