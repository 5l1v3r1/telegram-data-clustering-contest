<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Facebook-Espanya-factura-declarar-ingressos_0_2340366110.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T15:26:37+00:00"/>
    <meta property="og:title" content="Facebook Espanya factura onze vegades més el 2018 després de declarar els seus ingressos al país"/>
    <meta property="og:description" content="La tecnològica assegura haver guanyat només 530.000 euros l'any passat"/>
  </head>
  <body>
    <article>
      <h1>Facebook Espanya factura onze vegades més el 2018 després de declarar els seus ingressos al país</h1>
      <h2>La tecnològica assegura haver guanyat només 530.000 euros l'any passat</h2>
      <address>
        <time datetime="2019-11-08T15:26:37+00:00">08 Nov 2019, 15:26</time>
      </address>
      <p>Facebook Espanya va registrar una facturació de més de 112 milions d'euros l'any passat, una xifra onze vegades superior a la registrada el 2017, quan la companyia assegurava haver facturat al voltant de 10 milions d'euros. El fort increment es deu més a una qüestió fiscal que a una millora pura dels seus ingressos: des de l'1 de juliol l'objecte social de la tecnològica a Espanya va deixar de ser només la prestació de serveis de publicitat i màrqueting a Internet, i s'hi va afegir el seu paper com a revenedor de serveis de publicitat per a clients espanyols.</p>
      <p>En altres paraules: l'empresa ha passat a declarar 97 milions d'euros en termes de despesa directa quan el 2017 aquesta era una partida d'import zero. Aquell mateix any, els<i> paradise papers</i>, els papers de Panamà o Luxleaks van posar de manifest que <a href="https://www.ara.cat/economia/multinacionals-perfeccionen-lelusio_0_1905409453.html">Facebook, entre altres grans companyies de l'estil, empraven tota una sèrie d’estratègies per evitar pagar grans quantitats de diner a hisenda</a>. La de Facebook era declarar una xifra de negoci inferior a la real per reduir la quantitat d'impostos obligatoris a pagar. Ho feia relacionant la filial espanyola només amb serveis de venda i màrqueting, i registrant a Irlanda els ingressos per publicitat (la gran majoria del seu negoci).</p>
      <figure>
        <img src="https://www.ara.cat/2019/11/08/economia/Amancio-Ortega-adquirit-Seattle-Facebook_2340376120_67225367_117x66.jpg"/>
      </figure>
      <p>
        <a href="https://www.ara.cat/economia/Amancio-Ortega-oficines-Facebook-Seattle_0_2340366055.html">Amancio Ortega compra les oficines de Facebook a Seattle</a>
      </p>
      <p>De fet, l'última memòria publicada al Registre Mercantil detalla que Facebook Espanya va registrar el 2018 una despesa de 95 milions d'euros abonats a Facebook Irlanda.</p>
      <p>Així, el resultat net de la filial espanyola de la xarxa social el 2018 supera els 530.000 d'euros, fet que contrasta amb les pèrdues netes de 950.000 milions declarades l'any anterior. Tot i això, la xifra és considerablement menor a la que s'espera que guanyi una empresa de les dimensions de Facebook. Sobretot si es té en compte un indicador complementari a aquest últim: la companyia, que té només 39 empleats a Espanya, assegura que va destinar 8 milions d'euros a despeses de personal (un 30% més que l'exercici previ). Això implicaria que, de mitjana, els treballadors de Facebook Espanya guanyen uns 200.000 euros l'any.</p>
    </article>
  </body>
</html>