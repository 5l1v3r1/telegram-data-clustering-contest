<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T15:14:00+00:00"/>
    <meta property="og:title" content="سازمان ملل: اردن، ترکیه و امارات، تحریم تسلیحات لیبی را نقض کردند"/>
    <meta property="og:description" content="کارشناسان سازمان ملل اعلام کردند اردن، ترکیه و امارات به شکل دوره‌ای تحریم تسلیحاتی را که سازمان ملل از سال ۲۰۱۱ بر لیبی اعمال کرده، نقض کرده‌اند."/>
  </head>
  <body>
    <article>
      <h1>سازمان ملل: اردن، ترکیه و امارات، تحریم تسلیحات لیبی را نقض کردند</h1>
      <address>
        <time datetime="2019-11-08T15:14:00+00:00">08 Nov 2019, 15:14</time>
      </address>
      <p>کارشناسان سازمان ملل اعلام کردند اردن، ترکیه و امارات به شکل دوره‌ای تحریم تسلیحاتی را که سازمان ملل از سال ۲۰۱۱ بر لیبی اعمال کرده، نقض کرده‌اند.</p>
      <p>به گزارش ایسنا، به نقل از فرانس۲۴، این کارشناسان ضمن ابراز ناخشنودی از تشدید درگیری‌های نیابتی در لیبی اعلام کردند، کشورهای مذکور به شکل دوره‌ای و گاهی اوقات آشکارا برای لیبی تسلیحات نظامی فراهم کرده‌اند.</p>
      <p>کارشناسان مذکور اردن را به آموزش نیروهای وابسته به خلیفه حفتر، فرمانده نیروهای ارتش ملی لیبی در شرق این کشور متهم کردند.</p>
      <p>همچنین احتمال می‌رود که امارات دیگر حامی حفتر، نیز برای حمایت از نیروهای وی، از هواپیماهای بمب‌افکن استفاده کرده باشد و این احتمال وجود دارد که ابوظبی در حمله به بازداشتگاه مهاجران واقع در حومه طرابلس در دوم ژوئیه دست داشته باشد که در اثر آن حمله حدود ۵۰ تن کشته شدند.</p>
      <p>گزارش مذکور با وجودی که به احتمال حضور جنگنده‌های خارجی در لیبی از جمله جنگنده‌های "اف۱۶" آمریکا و "میراژ۲۰۰۰-۹" فرانسه که ارتش امارات آنها را خریداری کرده است، اشاره می‌کند، اما با این حال پاسخ قطعی در این خصوص ارائه نمی‌دهد.</p>
      <p>براساس گزارش مذکور سازمان ملل، ترکیه هم که حمایت خود را از دولت توافق ملی لیبی اعلام کرده، تجهیزات نظامی از جمله خودروهای زرهی و پهپاد به این دولت ارائه کرده است.</p>
    </article>
  </body>
</html>