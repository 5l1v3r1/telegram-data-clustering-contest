<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/kolonka/leonyd-shvets/suspilstvo/zhartuvaty-zvolyat.-kolonka-leonida-shvecya"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T15:42:40+00:00"/>
    <meta property="og:title" content="Жартувати зволять. Колонка Леоніда Швеця"/>
    <meta property="og:description" content="Канал Прямий неймовірно хайпанув. Імітація збройного захоплення телестудії в прямому ефірі комусь здалася блискучою знахідкою."/>
  </head>
  <body>
    <article>
      <h1>Жартувати зволять. Колонка Леоніда Швеця</h1>
      <address><time datetime="2019-11-08T15:42:40+00:00">08 Nov 2019, 15:42</time> by <a rel="author">Леонід Швець</a></address>
      <p>
        <b>Канал «Прямий» вчора неймовірно хайпанув. Імітація збройного захоплення телестудії в прямому ефірі комусь здалася блискучою знахідкою.</b>
      </p>
      <p>Ведучі ток-шоу Микола Вересень та Світлана Орловська отримували неприховане задоволення від біганини людей з автоматами, в камуфляжі і масках, і від звуків стрілянини зовні, а ось масовка у студії була налякана всерйоз. Немолоді тітоньки, спокушені невеликим гонораром і можливістю «засвітитися» в телевізорі, були в шоці і незграбно намагалися сховатися під тумби. Безпосередньо під час «захоплення» ніхто від страху не помер, але не факт, що переляк не наздожене чиєсь неміцне здоров'я пізніше.</p>
      <p>Окреме питання – використання в якості жартівливої терористичної лякалки людей у формі Збройних сил України, дуже смішно, ха-ха, животи надірвеш.</p>
      <p>Сьогодні на каналі вибачилися за «невдалий жарт», але тепер спробуй зрозумій, чи не жартували, коли вибачалися.</p>
      <related>
        <a href="https://www.slovoidilo.ua/2019/10/21/ogljad/suspilstvo/kvartal-95-vykonav-pisnyu-pro-pozhezhu-budynku-hontarevoyi-reakcziya-soczmerezh"/>
      </related>
      <p>Телевиробництво – справа складна, в ній задіяно безліч людей, і вочевидь, що про «жарт» знав не один десяток журналістів, редакторів і технічних співробітників, але ніхто не послав авторів ідеї туди, куди повинен був послати, не влаштував скандал і не зарубав затію при корені. Гості ефіру теж не знайшли причин відмовитися брати участь у виставі, нікого не знудило, ніхто не встав і не пішов. Уявлення про те, що таке добре і що таке погано, безнадійно зіпсовані, і цим український телеефір дедалі менше відрізняється від російського.</p>
      <p>Показово, що жодні моральні гальма не зупинили ні Вересня, який колись чимало попрацював на «самому» Бі-бі-сі, ні Орловську, яка віднедавна поєднує роль ведучої з керівництвом каналу, що старанно здійснює пропагандистське обслуговування <a href="https://www.slovoidilo.ua/persony/poroshenko-petro-oleksiiovych">Петра Порошенка</a>. Тобто саме вона була в ефірі найголовніша. Світлана Орловська носить горде звання лауреата національної премії «Людина року-2018» в категорії «Телевізійний журналіст року». Вона і справді уособлює типові риси українського тележурналіста: талановито попрацювавши на каналах 112 і NewsОne, перебралася на «Прямий». Це відчайдушне кочування від медведчуківських до порошенківських і назад – звичайна справа на нашому медіаринку, де всі давно припинили чогось соромитися. Микола Вересень теж, до речі, працював на NewsОne і в холдингу «Вєсті», як і інша зірка «Прямого» Матвій Ганапольський. Що притаманно, саме таких кочівників, тонко етично відтюнінгованих професіоналів, наймають моралізувати в прямому ефірі.</p>
      <p>А наймасштабніше шоу з камуфляжем, як за кількістю задіяних осіб, так і за підлістю, нагадаю, влаштував якраз найулюбленіший на «Прямому» персонаж. Невдовзі виповниться рік, як головнокомандувач Порошенко своїм указом запровадив <a href="https://www.slovoidilo.ua/2018/11/30/infografika/bezpeka/voyennyj-stan-ukrayini-yaki-obmezhennya-ta-zaborony-mozhut-zaprovadzhuvaty-krayini">воєнний стан у десяти областях України</a> та в її територіальних водах. Країну-воїна по-справжньому налякав нібито різкий ріст ймовірністі переходу локальних боїв «малої інтенсивності» в тотальне зіткнення з Росією. Хайпанули напередодні початку офіційної президентської кампанії. Скільки сліз і корвалолу коштувала ця технологічна лякалка людям, які намалювати собі близькі перспективи неминучих бід і втрат, нікому нагорі не було цікаво. Ідіотизму затії додавав її викривально короткостроковий характер: надзвичайщині відвели шістдесят днів, потім сторгувалися з парламентом на тридцять.</p>
      <p>Мало що так яскраво свідчило про повну поламку етичного компаса політиків, яких через пів року попросили на вихід, в тому числі і за їх підлі витівки під прикриттям високих слів і апеляції до святих цінностей у важкий для країни час. Найстрашніший удар від Кремля ми пропустили не під Іловайськом або Дебальцевим, а від звірства власної влади і медіа, притаманних нинішній Росії, що стали виправдовувати в контексті якихось вищих державних інтересів, знову ж за відомою путінською схемою. Наслідки цього гібридного ураження Україні ще вигрібати і вигрібати. І успіх зовсім не гарантований.</p>
      <p>
        <i>Леонід Швець, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/07/novyna/polityka/poroshenko-zvernuvsya-zelenskoho-cherez-pryamyj"/>
        <a href="https://www.slovoidilo.ua/2019/11/07/novyna/pravo/zyasuvalosya-xto-provodyt-obshuky-vlasnyka-pryamoho"/>
        <a href="https://www.slovoidilo.ua/2019/11/07/novyna/polityka/vlasnyka-telekanalu-pryamyj-proxodyat-obshuky"/>
        <a href="https://www.slovoidilo.ua/2019/07/01/novyna/suspilstvo/slidchi-dbr-sprostuvaly-obshuky-pryamomu"/>
      </related>
    </article>
  </body>
</html>