<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/08/news/latte_di_pecora_bellanova_agli_agricoltori_e_contro_salvini_non_vi_posso_promettere_1_euro_al_litro_-240606764/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T15:30:00+00:00"/>
    <meta property="og:title" content="Vertenza latte in Sardegna, Bellanova ai pastori: &quot;Non vi posso promettere 1 euro al litro&quot;"/>
    <meta property="og:description" content="Polemica rispetto alle dichiarazioni di Salvini. Previsto un tavolo a fine mese, 10 milioni sui contratti di filiera"/>
  </head>
  <body>
    <article>
      <h1>Vertenza latte in Sardegna, Bellanova ai pastori: "Non vi posso promettere 1 euro al litro"</h1>
      <h2>Polemica rispetto alle dichiarazioni di Salvini. Previsto un tavolo a fine mese, 10 milioni sui contratti di filiera</h2>
      <address>
        <time datetime="2019-11-08T15:30:00+00:00">08 Nov 2019, 15:30</time>
      </address>
      <p><b>MILANO </b>- La ministra per le Politiche agricole, Teresa Bellanova, mette a nudo le promesse di Matteo Salvini ai produttori di latte ovino. Una storia che risale allo scorso febbraio, quando - esasperati dai prezzi bassissimi, 60 centesimi al litro - gli allevatori <a href="https://www.repubblica.it/politica/2019/02/14/news/latte_il_governo_offre_un_aumento_di_10_centesimi_i_pastori_sardi_dicono_no-219150931/">fecero scoppiare una protesta vibrante</a>. Nelle riunioni d'emergenza che seguirono, l'allora ministro degli Interni e leader della Lega disse che non si sarebbe alzato dai tavoli delle trattative con i trasformatori finché il prezzo del latte non fosse arrivato a un euro.<br/><br/>Alla fine l'accordo venne siglato sulla base di una griglia che prevedeva un meccanismo di compensazione variabile, legata al prezzo del pecorino, con un conguaglio da effettuare a novembre. In caso di prezzo del formaggio a 6 euro, ai produttori di latte sarebbero stati riconosciuti 74 centesimi. Il livello di 1 euro sarebbe stato raggiunto solo in caso di un incremento del prezzo del pecorino. Ora che siamo arrivati al dunque, è chiaro che nel corso dell'anno non si è verificato l'aumento tale da giustificare la cifra promessa da Salvini. Qualcosa si è mosso negli ultimi tempi, ma andrà a incidere sulla remunerazioni del prossimo anno.<br/><br/>Oggi, dopo un faccia a faccia con i pastori nel nuorese, Bellanova è stata chiara: "Se mi chiedete di promettervi il latte a un euro al litro, io dico non lo posso fare: la politica non deve fare promesse che non può mantenere", ha detto la ministra nella sede di Legacoop di Ottana. "Dobbiamo assumere impegni solo per quello che possiamo fare - ha aggiunto -. Dalla crisi del settore si esce con i contratti di filiera e con l'aggregazione".<br/><br/>Sulla sua scrivania ci sono anche da sbloccare i decreti attuativi che permettano di spendere i 49 milioni messi dalla politica (20 dalla Regione sardegna) all'esplosione della crisi. Andranno a finanziare l'acquisto per gli indigenti e i contratti di filiera. La ministra ha anche parlato di "criticità economica che rischia di diventare un problema di ordine pubblico". "C'è un pò di disperazione che mi preoccupa perché rischia di sfogare nel ribellismo e non vorrei rivedere certe scene già viste in passato", ha concluso.<br/><br/>Intanto, il 28 novembre è stato convocato a Roma il tavolo nazionale sul latte ovino. "Contratti di filiera, tracciabilità, programmazione produttiva: questo il raggio d'azione che voglio ribadire anche oggi - ha spiegato la ministra agli allevatori - la mia presenza qui, ad appena una settimana dall'incontro in Regione a Cagliari con l'intera filiera, è la testimonianza dell'attenzione nazionale sulla filiera del latte ovino. Sono di nuovo qui per ascoltare le vostre posizioni, per dare conto del lavoro che il Ministero sta facendo per il settore. Non faccio promesse, stiamo lavorando". "Ripeto - ha aggiunto - non serve un'azione spot ma una programmazione di medio lungo periodo che dia prospettiva e dignità al vostro lavoro e al vostro prodotto. E la risposta è - ha rimarcato - contratti di filiera, tracciabilità e programmazione produttiva". Poi ha ricordato: "Sui contratti di filiera abbiamo 10 milioni di euro, utilizziamoli proficuamente, perché quello è il luogo in cui possiamo riallineare la catena del valore".</p>
    </article>
  </body>
</html>