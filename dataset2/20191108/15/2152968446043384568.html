<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/08/bsp-alarmira-zapaliha-imot-na-obshtinar-v-borovan.428996"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T15:39:00+00:00"/>
    <meta property="og:title" content="БСП алармира: Запалиха имот на общинар в Борован"/>
    <meta property="og:description" content="Заплашван е да не присъства на сесията в общината, каза Иван Иванов | Dnes.bg"/>
  </head>
  <body>
    <article>
      <h1>БСП алармира: Запалиха имот на общинар в Борован</h1>
      <h2>Заплашван е да не присъства на сесията в общината, каза Иван Иванов</h2>
      <address><time datetime="2019-11-08T15:39:00+00:00">08 Nov 2019, 15:39</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>БСП алармира за оказван натиск на червен общински съветник, който е бил заплашван.</p>
      <p>"Тази нощ в град Борован е запален недвижим имот на общински съветник от БСП след продължителни заплахи да не присъства на днешната сесия, на която ще се избира председателят на Общинския съвет в Община Борован.</p>
      <p>Той е бил заплашван или да не присъства на сесията, или да подкрепи определен кандидат, след което тази нощ е последвал палеж на негов недвижим имот", обясни случая Иван Иванов от БСП.</p>
      <p>Това според него е поредната част от репресиите на властта.</p>
      <p>Той се закани, че левицата ще защитава всички, които са пострадали от репресия или ще бъдат репресирани в бъдеще.</p>
      <p>"В момента е впрегнат целият репресивен държавен апарат, включително и криминалния контингент, за да се мачкат всички неудобни на властта политици, избрани общински съветници, участвали в изборите и лица, които защитават правата на гражданите", обвини Иванов.</p>
    </article>
  </body>
</html>