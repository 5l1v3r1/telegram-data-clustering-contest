<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/s-teresa-inquinamento-elettromagnetico-chiesta-la-formazione-di-un-team-per-i-controlli.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T15:15:48+00:00"/>
    <meta property="og:title" content="S. Teresa. Inquinamento elettromagnetico, chiesta la formazione di un team per i controlli"/>
    <meta property="og:description" content="Il consigliere comunale Carmelo Casablanca ha presentato una mozione al sindaco Lo Giudice"/>
  </head>
  <body>
    <article>
      <h1>S. Teresa. Inquinamento elettromagnetico, chiesta la formazione di un team per i controlli</h1>
      <address><time datetime="2019-11-08T15:15:48+00:00">08 Nov 2019, 15:15</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Il consigliere comunale Carmelo Casablanca ha presentato una mozione al sindaco Lo Giudice</i>
      </p>
      <p>S. TERESA – Il <b>consigliere comunale indipendente, Carmelo Casablanca</b>, ha presentato una mozione finalizzata alla formazione di un <b>team tecnico adibito a verifiche periodiche sul funzionamento delle antenne per telefonia cellulare e radiotelevisive</b> presenti sul territorio comunale. Contestualmente, Casablanca ha chiesto la partecipazione dell’esperto in materia di inquinamento elettromagnetico e ambientale, Pippo Sturiale, proprio alla seduta di Consiglio in cui sarà discussa la mozione.</p>
      <p>Il consigliere comunale ha spiegato che “doveroso compito del Comune favorire l’installazione nel proprio territorio delle reti di telefonia mobile e wireless in genere, tenuto conto che le telecomunicazioni costituiscono un servizio di primaria importanza per lo sviluppo economico e sociale, ma che, allo stesso tempo, appare opportuno <b>adoperarsi per la tutela della salute umana, dell’ambiente e del paesaggio</b>, nonché di un mercato immobiliare che non venga turbato da un proliferare senza criterio alcuno di impianti radianti onde elettromagnetiche”.</p>
      <p>A parere di Casablanca, la “normativa impone di mettere in atto tutte le azioni e di adottare tutti gli accorgimenti ritenuti necessari per<b> ridurre al minimo l’esposizione della popolazione ai campi elettromagnetici</b> e per minimizzare l’impatto paesaggistico e ambientale degli impianti”. Per questa ragione occorre vigilare “affinché gli impianti siano realizzati e gestiti nel rispetto di quanto stabilito dalla “Legge quadro sulla protezione dalle esposizioni a campi elettrici, magnetici ed elettromagnetici” n. 36<i>/</i>2001”</p>
      <p>Considerato che nessun gestore di impianti telefonici attualmente presenti sul territorio comunale ha presentato report periodici o ha offerto il servizio di monitoraggio on-line, e quindi non è possibile verificare se questi valori rientrano nelle norme stabilite per legge, Casablanca ha proposto la creazione di <b>team formato da almeno due tecnici o operatori comunali</b>, che, sotto la supervisione dell’esperto comunale, “operino un sommario controllo con visite ispettive, onde verificare periodicamente il corretto funzionamento entro i valori dichiarati, perché ci sia ragionevole certezza che i valori del campo elettromagnetico rientrino nei parametri stabiliti dalla legge”.</p>
    </article>
  </body>
</html>