<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/stefan-strzalkowski-nie-zyje,983964.html"/>
    <meta property="og:site_name" content="TVN24"/>
    <meta property="article:published_time" content="2019-11-08T15:47:00+00:00"/>
    <meta property="og:title" content="Nie żyje Stefan Strzałkowski. &quot;Kochał swoją małą Ojczyznę i zawsze walczył o jej sprawy&quot;"/>
    <meta property="og:description" content="Nie żyje były poseł Prawa i Sprawiedliwości Stefan Strzałkowski. Przez 10 lat zasiadał w ławach sejmowych, wcześniej przez siedem lat był burmistrzem Białogardu."/>
  </head>
  <body>
    <article>
      <h1>Nie żyje Stefan Strzałkowski. "Kochał swoją małą Ojczyznę i zawsze walczył o jej sprawy"</h1>
      <address><time datetime="2019-11-08T15:47:00+00:00">08 Nov 2019, 15:47</time> by <a rel="author">akw\mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/6ea81cf5-8497-4287-824d-836b05bec542-480p.mp4"/>
        <figcaption>Nie żyje były poseł PiS Stefan Strzałkowski<cite>Foto: Paweł Kozioł/REPORTER | Video: tvn24 / twitter</cite></figcaption>
      </figure>
      <h3>Nie żyje były poseł Prawa i Sprawiedliwości Stefan Strzałkowski. Przez 10 lat zasiadał w ławach sejmowych, wcześniej przez siedem lat był burmistrzem Białogardu.</h3>
      <p>O śmierci Strzałkowskiego poinformował europoseł PiS Joachim Brudziński.</p>
      <p>"Dziś w nocy zmarł nasz serdeczny kolega i przyjaciel Poseł Stefan Strzałkowski. Był wieloletnim Burmistrzem Białogardu, Starostą, Posłem na Sejm, ale przede wszystkim był niezwykle dobrym człowiekiem. Będzie nam Stefciu bardzo Ciebie brakowało. Spoczywaj w pokoju przyjacielu" - napisał.</p>
      <p>Premier Mateusz Morawiecki we wpisie na Twitterze podkreślił, że Strzałkowski "kochał swoją małą Ojczyznę i zawsze walczył o jej sprawy".</p>
      <h3>Poseł PiS od 2009 roku</h3>
      <related>
        <a href="https://www.tvn24.pl/kultura-styl,8/kutz-pieronek-modzelewski-olszewski-kobuszewski-ich-dzisiaj-wspominamy,981979.html"/>
      </related>
      <p>Stefan Strzałkowski urodził się 31 sierpnia 1957 w Białogardzie (dziś województwo zachodniopomorskie). Z wykształcenia był nauczycielem. W zawodzie pracował 20 lat.</p>
      <p>W latach 1998-2002 był starostą białogardzkim, następnie, do 2009 roku, burmistrzem Białogardu.</p>
      <p>W wyborach parlamentarnych w 2007 roku startował do Sejmu z listy PiS, ale mandat posła objął po <a href="https://www.tvn24.pl/wiadomosci-z-kraju,3/nie-zyje-posel-marian-golinski,98895.html">śmierci Mariana Golińskiego w 2009 roku</a>.</p>
      <p>W Sejmie zasiadał także przez dwie kolejne kadencje - po wyborach w 2011 i w 2015 roku. W tegorocznych wyborach, startując z listy Prawa i Sprawiedliwości z okręgu koszalińskiego uzyskał 4266 głosów, co nie pozwoliło na ponowne objęcie mandatu.</p>
      <p>W 2004 roku otrzymał Srebrny Krzyż Zasługi.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/fd836fd9-ee40-4bf0-a856-121d278bda26.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Stefan Strzałkowski<cite>Źródło: Paweł Kozioł/REPORTER</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/w-ciagu-stu-dni-od-powolania-rzadu-bedzie-ten-plan-przedstawiony,981829.html"/>
        <a href="https://www.tvn24.pl/wiadomosci-z-kraju,3/terroryzm-amber-gold-demoralizacja-dzieci-wrocil-sejm-w-starym-skladzie,977517.html"/>
        <a href="https://www.tvn24.pl/wiadomosci-z-kraju,3/zmanipulowane-znaczenie-slow-mazowieckiego-sluzy-politykom-do-walki-z-sadami,970690.html"/>
        <a href="https://www.tvn24.pl/wiadomosci-ze-swiata,2/spurek-i-jaki-w-grupie-monitorujacej-demokracje-i-praworzadnosc,970060.html"/>
        <a href="https://www.tvn24.pl/wiadomosci-z-kraju,3/prezes-pis-o-planie-rabieja-dzieci-maja-byc-przedmiotami-ktore-sa-potrzebne-komus-do-zabawy,968575.html"/>
      </related>
    </article>
  </body>
</html>