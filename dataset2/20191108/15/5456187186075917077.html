<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/8/354888/"/>
    <meta property="og:site_name" content="charter97.org"/>
    <meta property="article:published_time" content="2019-11-08T15:05:00+00:00"/>
    <meta property="og:title" content="«Бел-чырвона-белы сьцяг лунаў над Эльбрусам»"/>
    <meta property="og:description" content="Выйшаў альбом пра БНР-100."/>
  </head>
  <body>
    <article>
      <h1>«Бел-чырвона-белы сьцяг лунаў над Эльбрусам»</h1>
      <h2>Выйшаў альбом пра БНР-100.</h2>
      <address>
        <time datetime="2019-11-08T15:05:00+00:00">08 Nov 2019, 15:05</time>
      </address>
      <p>У выдавецтве «Інбелкульт» выйшаў альбом «БНР-100. Сьвяткаваньне 100-гадовага юбілею ў Беларусі і ў замежжы», перадае <a href="https://www.svaboda.org/a/30259840.html">«Радыё Свабода»</a>.</p>
      <p>У альбоме адлюстравана сьвяткаваньне 100-годзьдзя незалежнасьці Беларускай Народнай Рэспублікі, якое адбывалася леташняй вясной у Беларусі, Канадзе, ЗША, Чэхіі, Польшчы, Літве, Украіне, Расеі, Швэйцарыі, Бэльгіі, Ізраілю, Латвіі, Нігерыі.</p>
      <p>«25 сакавіка 2018 у гонар 100-годзьдзя незалежнасьці Беларускай Народнай Рэспублікі Бел-Чырвона-Белы сьцяг лунаў над Эльбрусам і пад воблакамі ў Нью-Джэрзі, яго разгортвалі на старажытным мосьце ў Празе і ля хмарачосаў Нью-Ёрку, — гаворыцца ў прадмове выданьня. — У дзясятках краінах сьвету прадстаўнікі беларускай дыяспары ўшаноўвалі памяць заснавальнікаў БНР сьвяточнымі імпрэзамі — з удзелам мясцовых мэраў ды дэпутатаў парлямэнтаў.</p>
      <p>Але галоўныя падзеі адбываліся на Бацькаўшчыне: тысячы людзей выйшлі на вуліцы Менску ды іншых гарадоў, каб ня толькі аддаць даніну павагі героям нацыянальнай гісторыі, але і заявіць пра сваю рашучасьць абараніць нацыянальную будучыню, абараніць Незалежнасьць.</p>
      <p>... У дэмакратычнай краіне падобнае выданьне мела б спрыяньне ўладных структураў, — гаворыцца ў прадмове, —- бо абраная народам улада дбае пра сапраўдную гісторыю свайго народа, пра зьберажэньне нацыянальнай памяці. У сёньняшняй Беларусі — іншая ўлада, і таму рэпартаж пра шматтысячнае сьвяткаваньне 100-й гадавіны незалежнасьці БНР у Менску па дзяржаўным тэлебачаньні заняў толькі 29 сэкундаў.</p>
      <p>Але Бел-Чырвона-Белыя Сьцягі ды тысячы прыхільнікаў Незалежнасьці на вуліцах сталіцы ды іншых гарадоў Бацькаўшчыны даюць спадзеў, што калі — небудзь улада ў Беларусі будзе вартая свайго народа».</p>
      <p>У выданьні падаюцца тэксты некаторых публікацый Радыё Свабода і Радыё Рацыя, газэты «Беларус» (Нью-Ёрк), выступы на ўрачыстасьцях, прымеркаваных да юбілею, а таксама стэнаграма мітынгу, які адбыўся ля Опэрага тэатру ў Менску ў сакавіку 2018 і сабраў дзясяткі тысяч удзельнікаў.</p>
      <p>Выданьне зробленае пры падтрымцы Рады БНР, а таксама Фундацыі культуры і адукацыі Орса-Рамана (Нью-Ёрк) і Фундацыі імя Пётры Крэчэўскага (Нью-Ёрк), з дапамогай МГА «ЗБС «Бацькаўшчына»).</p>
    </article>
  </body>
</html>