<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459524/%E0%A6%9C%E0%A6%AE%E0%A7%8D%E0%A6%AE%E0%A7%81-%E0%A6%95%E0%A6%BE%E0%A6%B6%E0%A7%8D%E0%A6%AE%E0%A7%80%E0%A6%B0%E0%A7%87-%E0%A6%A4%E0%A7%81%E0%A6%B7%E0%A6%BE%E0%A6%B0%E0%A6%AA%E0%A6%BE%E0%A6%A4%E0%A7%87-%E0%A7%AC-%E0%A6%9C%E0%A6%A8-%E0%A6%A8%E0%A6%BF%E0%A6%B9%E0%A6%A4-%E0%A6%86%E0%A6%9F%E0%A6%95%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T15:52:00+00:00"/>
    <meta property="og:title" content="জম্মু-কাশ্মীরে তুষারপাতে ৬ জন নিহত ॥ আটকা পড়েছেন পর্যটকরা"/>
    <meta property="og:description" content="অনলাইন ডেস্ক ॥ ভারতশাসিত জম্মু-কাশ্মীরের কুপওয়ারা জেলায় তুষারপাতে ছয়জন প্রাণ হারিয়েছেন। আহত হয়েছেন আরও কয়েকজন। ভারতীয় সংবাদমাধ্যম জানায়, বৃহস্পতিবার (৭ নভেম্বর) সন্ধ্যায় আলাদা দু’টি গাড়ি দুর্ঘটনায় প্রাণ হারান তারা। নিহতদের মধ্যে চারজন সেনা সদস্য রয়েছেন। খবরে বলা হয়, জম্মু-কাশ্মীরে আকস্মিক তুষারঝড়ে স্থবির হয়ে গেছে জনজীবন। দ্বিতীয়দিনেই ..."/>
  </head>
  <body>
    <article>
      <h1>জম্মু-কাশ্মীরে তুষারপাতে ৬ জন নিহত ॥ আটকা পড়েছেন পর্যটকরা</h1>
      <address>
        <time datetime="2019-11-08T15:52:00+00:00">08 Nov 2019, 15:52</time>
      </address>
      <figure>
        <img src="http://www.dailyjanakantha.com/files/201911/1573231926_39.jpg"/>
      </figure>
      <p>অনলাইন ডেস্ক ॥ ভারতশাসিত জম্মু-কাশ্মীরের কুপওয়ারা জেলায় তুষারপাতে ছয়জন প্রাণ হারিয়েছেন। আহত হয়েছেন আরও কয়েকজন।</p>
      <p>ভারতীয় সংবাদমাধ্যম জানায়, বৃহস্পতিবার (৭ নভেম্বর) সন্ধ্যায় আলাদা দু’টি গাড়ি দুর্ঘটনায় প্রাণ হারান তারা। নিহতদের মধ্যে চারজন সেনা সদস্য রয়েছেন।</p>
      <p>খবরে বলা হয়, জম্মু-কাশ্মীরে আকস্মিক তুষারঝড়ে স্থবির হয়ে গেছে জনজীবন। দ্বিতীয়দিনেই তাপমাত্রা নেমে গেছে হিমাঙ্কের ১০ ডিগ্রি নিচে। অবিরাম তুষারপাতে কয়েক ইঞ্চি বরফস্তরে ঢেকে গেছে পুরো এলাকা। এতে রাস্তাঘাট পিচ্ছিল আকার ধারণ করেছে। দুই হাত দূরেও কিছু দেখা যাচ্ছে না।</p>
      <p>দু’টি দুর্ঘটনাই ঘটেছে পিচ্ছিল রাস্তা থেকে গাড়ি ছিটকে পড়ায়। দু’জন মারা গেছেন তুষারঝড়ে পথ হারিয়ে। আহতদের স্থানীয় হাসপাতালে চিকিৎসা দেওয়া হচ্ছে।</p>
      <p>দুর্ঘটনা এড়াতে স্থানীয়দের বাইরে বের না হওয়ার পরামর্শ দিয়েছে স্থানীয় প্রশাসন। পর্যটকদের হোটেলের ভেতরেই থাকতে বলা হয়েছে। একইসঙ্গে, সীমান্ত চৌকিগুলোতে টহলদারদের শীত নিবারণের যথাযথ ব্যবস্থা নেওয়ার নির্দেশ দিয়েছে কর্তৃপক্ষ।</p>
      <p>এদিকে, শুক্রবার তুষারধসের কারণে গুলবা, লাহুল, কুলু ও মুঘল রোডে আটকা পড়েছে অন্তত চার হাজার গাড়ি। প্রাণহানি এড়াতে শ্রীনগর ও লেহ বিমাবন্দরে ১১টি ফ্লাইট বাতিল করেছে কর্তৃপক্ষ। এতে দুর্ভোগে পড়েছেন কয়েক হাজার যাত্রী।</p>
      <p>গত বুধবার (৬ নভেম্বর) থেকে শুরু হওয়া তুষারপাত কতদিন অব্যাহত থাকবে তা এখনও বলতে পারছে না দেশটির আবহাওয়া দপ্তর। এক বিজ্ঞপ্তিতে স্থানীয়দের শীতকালীন সবধরনের সতর্কতা গ্রহণের প্রস্তুতি নিতে বলা হয়েছে।</p>
    </article>
  </body>
</html>