<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/novorocni-videomapping-bude-na-narodnim-muzeu/1818828?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T15:19:00+00:00"/>
    <meta property="og:title" content="Novoroční videomapping bude na Národním muzeu"/>
    <meta property="og:description" content="Praha - Promítání na budovu, které nahradí novoroční ohňostroj, pro pražský magistrát zajistí za necelé dva miliony korun agentura Art 4 Promotion a promítat se bude na Národní muzeum. ČTK o výsledku nedávno vypsaného výběrového řízení informoval mluvčí Prahy Vít Hofman. O nahrazení klasického ohňostroje tzv. videomappingem rozhodl magistrát v srpnu, jako důvod uvedl negativní důsledky pyrotechniky, především hluk, který ruší zvířata. Původní organizátoři oznámili, že ohňostroj udělají navzdory rozhodnutí města."/>
  </head>
  <body>
    <article>
      <h1>Novoroční videomapping bude na Národním muzeu</h1>
      <address><time datetime="2019-11-08T15:19:00+00:00">08 Nov 2019, 15:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Promítání na budovu, které nahradí novoroční ohňostroj, pro pražský magistrát zajistí za necelé dva miliony korun agentura Art 4 Promotion a promítat se bude na Národní muzeum. ČTK o výsledku nedávno vypsaného výběrového řízení informoval mluvčí Prahy Vít Hofman. O nahrazení klasického ohňostroje tzv. videomappingem rozhodl magistrát v srpnu, jako důvod uvedl negativní důsledky pyrotechniky, především hluk, který ruší zvířata. Původní organizátoři oznámili, že ohňostroj udělají navzdory rozhodnutí města.</p>
      <p>"Videomapping bude rozdělen na sedm obrazů, měl by trvat deset minut a nese název My, Praha. Show se bude promítat na budovu Národního muzea a bude se třikrát opakovat vždy po hodinách, první projekce začne v 18:15 hodin," uvedl Hofman. Magistrát firmu vybral napodruhé, do prvního výběrového řízení se nikdo nepřihlásil. Oproti prvnímu tendru magistrát odstranil z podmínek povinnost zajistit bezpečnost akce, kterou si vezme na starost město.</p>
      <p>Minulé vedení magistrátu zvažovalo tzv. tichý ohňostroj s ohledem na domácí mazlíčky a volně žijící zvířata, protože je hlasité rány stresují. Magistrát oslovil odborníky, kteří uvedli, že to vzhledem k rozsahu show není reálné. Současná koalice Pirátů, Prahy Sobě a Spojených sil pro Prahu (TOP 09 a STAN) zvolila jako řešení promítání na budovu.</p>
      <p>To se nelíbí autorům minulých novoročních ohňostrojů, kteří založili spolek Ohňostroj pro Prahu a chtějí uspořádat pyrotechnickou show navzdory rozhodnutí vedení hlavního města. Financovat ji plánují z peněz vybraných od obyvatel, podrobnosti a místo konání zatím nesdělili.</p>
      <p>Ohňostroje byly v minulosti odpalovány například z Letné, Vítkova, Petřína nebo z pontonu na Vltavě. Ohňostroj na začátku letošního roku tematicky připomněl sametovou revoluci a stál 1,7 milionu korun.</p>
    </article>
  </body>
</html>