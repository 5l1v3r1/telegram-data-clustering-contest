<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949725"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T15:46:22+00:00"/>
    <meta property="og:title" content="అక్కడ భూ దందాలకు ‘రెవిన్యూ’ తోడ్పాటు"/>
    <meta property="og:description" content="ADVT"/>
  </head>
  <body>
    <article>
      <h1>అక్కడ భూ దందాలకు ‘రెవిన్యూ’ తోడ్పాటు</h1>
      <address>
        <time datetime="2019-11-08T15:46:22+00:00">08 Nov 2019, 15:46</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>మహబూబ్‌నగర్‌, గద్వాల, నాగర్‌కర్నూలు : </b>విజయారెడ్డి సంఘటన తర్వాత రెవిన్యూ అధికారులు లీలలు ఒకటొకటిగా బయటకొస్తున్నాయి. ఉమ్మడి పాలమూరు జిల్లాలో ‘భూ’ దందా భారీగానే నడుస్తోంది. వీటిలో కొందరు ప్రజాప్రతినిధులు, నేతల అనుచరుల పేర్లు వినబడుతున్నాయి. వీరికి అధికారులూ వంత పాడుతున్నారన్న ఆరోపణలకు కొదవే లేదు. అబ్దుల్లాపూర్‌మెట్ తరహాలోనే పలు సందర్భాల్లో అధికారుల వద్ద తమ తీవ్ర నిరసనలు వ్యక్తం చేసిన సంఘటనలు పాలమూరు, గద్వాల, నాగర్‌కర్నూలు ప్రాంతాల్లో చోటుచేసుకున్నాయి. అయితే ఇవి పెద్దగా వెలుగులోకి రాలేదు.</p>
      <p> పాలమూరు జిల్లాలో స్థిరాస్తి వ్యాపారం పెద్దఎత్తున జరుగుతోంది. జాతీయ, అంతర్రాష్ట్ర రహదారులకు సమీపంలో ఉన్న ప్రభుత్వ భూములను కబ్జా చేస్తున్నారు. విలువైన చెరువులు, కుంటల స్థలాన్ని ఆక్రమిస్తూ అక్రమ లేఅవుట్లు, నిర్మాణాలు చేపడుతున్నారు. మహబూబ్‌నగర్‌ శివారు ప్రాంతాల్లో ప్రభుత్వ, అసైన్డు భూములు ఇప్పటికే భారీగా కబ్జాల పాలయ్యాయి. * జిల్లా కేంద్రం నాగర్‌కర్నూలులోని కేసరిసముద్రం చెరువు శిఖం భూమిలో వెలసిన పలు అక్రమ వెంచర్లు, నిర్మాణాలు ఒకటొకటిగా వెలుగులోకి వస్తున్నాయి. పట్టణ శివారులో ఉయ్యాలవాడ వద్ద తమ స్థలానికి అడ్డొస్తుందని ఏకంగా ఆర్టీసీ బస్‌ షెల్టరును కూల్చేశారు. దీన్ని తొలగిస్తే అక్కడ దుకాణ సముదాయాలు నిర్మించవచ్చని ఆ స్థలం యజమాని భావించారు. దీనిపై అధికారుల నుంచి స్పందన లేదు. ఇదే పట్టణంలోని నాగనూరు సమీపంలో సుమారు 12 ఎకరాల విస్తీర్ణం ఉన్న చౌటకుంట కట్టను స్థిరాస్తి వ్యాపారులు పూర్తిగా ధ్వంసం చేసి, ఆనవాళ్లు లేకుండా చేశారు. ఈ రెండు సంఘటనలపై స్థానికులు ఫిర్యాదు చేసినా... బాధ్యులెవరన్నది ఇప్పటిదాకా గుర్తించలేదు. * అచ్చంపేట మునిసిపాలిటీ పరిధిలోకి వచ్చే మల్లమ్మకుంట స్థిరాస్తి వ్యాపారుల కబ్జా కోరల్లోకి వెళ్లింది. రూ.కోట్ల విలువ చేసే ఈ ప్రభుత్వ స్థలాన్ని రోజు రోజుకూ ఆక్రమిస్తూ నిర్మాణాలు చేపడుతున్నారు. కుంటను కాపాడాల్సిన మున్సిపల్‌, నీటిపారుదలశాఖ అధికారులు పెదవి విప్పడం లేదు. * గద్వాల పట్టణ శివారుల్లో భూములు యథేచ్ఛగా ఆక్రమణల పాలవుతున్నాయి. ఓ పార్టీకి చెందిన నేతలు అసైన్డ్‌, ప్రభుత్వ భూములను దర్జాగా కబ్జా చేస్తున్నట్లు తెలుస్తోంది. ఓ ముఖ్యనేత అనుచరుడు గద్వాల హమాలీ కాలనీలోని ఒకటిన్నర ఎకరం సీలింగ్‌ భూమిపై కన్నేశారు. ప్రస్తుతం ఇందుకు సంబంధించిన ‘ప్రహసనం’ నడుస్తోంది. ఇందుకు ఓ రెవిన్యూ అధికారి ‘వంత’ పాడుతున్నారు.</p>
      <p>* వనపర్తి, కొత్తకోట, పెబ్బేరు, ఆత్మకూరు, అమరచింత తదితర పురపాలికల్లోనూ అనధికార లేఅవుట్లు ఇటీవలి కాలంలో పెద్దఎత్తున వెలిశాయి.</p>
      <p> వనపర్తి మండలం రాయవరం సమీపంలో ప్రభుత్వ భూములను 150 నుంచి 200 ఎకరాల వరకు ఆక్రమించారు. దేవాదాయశాఖ భూములను స్థిరాస్తి వ్యాపారులు లేఅవుట్లు వేసి విక్రయించేస్తున్నారు. జిల్లా కేంద్రం వనపర్తిలోని చెరువు శిఖం భూమిలో అక్రమ నిర్మాణాలు వెలిశాయి.</p>
      <p>1,000 ఎకరాల్లో అనధికార లేఅవుట్లు : ఉమ్మడి జిల్లాలో అక్రమ లేఅవుట్లు పుట్టగొడుగుల్లా పుట్టుకొస్తున్నాయి.</p>
      <p> పూర్వ మహబూబ్‌నగర్‌ జిల్లాలో మొత్తం 19 పురపాలక సంఘాలు ఉండగా.. వీటన్నిటి పరిధిలో వందల సంఖ్యలో అక్రమ వెంచర్లు వెలిశాయి. జిల్లా కేంద్రం మహబూబ్‌నగర్‌తోపాటు బాలానగర్‌, రాజాపూర్‌, జడ్చర్ల, భూత్పూరు, అడ్డాకులలో.. అటు వనపర్తి జిల్లా మీదుగా బెంగళూరు జాతీయ రహదారిపైనా అక్రమ లేఅవుట్లు భారీసంఖ్యలో వెలిశాయి.  పంట భూములను అధికారింకంగా వ్యవసాయేతర భూములుగా మార్చకుండానే లేఅవుట్లు వేస్తున్నారు. కనీస సౌకర్యాలు కల్పించకుండానే ఇళ్ళ స్థలాలను విక్రయిస్తున్నారు. అనుమతి లేని లేఅవుట్లకు కొందరు స్థానిక అధికారులు సహకరిస్తున్నారు. ఎవరైనా అధికారి మాట విననిపక్షంలో... కొందరు ప్రజాప్రతినిధులు, ముఖ్యనేతల ఒత్తిళ్ళు మామూలుగా ఉండవు. ఉమ్మడి పాలమూరులో సుమారు వెయ్యి ఎకరాల్లో అక్రమ లేఅవుట్లు కొనసాగుతున్నట్లు వినవస్తోంది.</p>
    </article>
  </body>
</html>