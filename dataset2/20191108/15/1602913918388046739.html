<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/vestile-proaste-continua-de-la-guvern-ludovic-orban-deficitul-bugetar-va-depasi-cu-siguranta-3-anul-acesta-18557065"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T15:06:09+00:00"/>
    <meta property="og:title" content="Veştile proaste continuă de la guvern. Ludovic Orban. Deficitul bugetar va depăşi cu siguranţă 3% anul acesta"/>
    <meta property="og:description" content="Premierul Ludovic Orban a avertizat, vineri, că deficitul bugetar va depăşi 3% în acest an. Şeful Executivului a precizat că va discuta cu reprezentanţii Comisiei Europene pentru a le explica planul de redresare pe care îl are Guvernului."/>
  </head>
  <body>
    <article>
      <h1>Veştile proaste continuă de la guvern. Ludovic Orban. Deficitul bugetar va depăşi cu siguranţă 3% anul acesta</h1>
      <address><time datetime="2019-11-08T15:06:09+00:00">08 Nov 2019, 15:06</time> by <a rel="author" href="https://www.zf.ro/autor/teona-tomoiaga" target="_blank">Teona Tomoiaga</a></address>
      <p>Premierul Ludovic Orban a avertizat, vineri, că deficitul bugetar va depăşi 3% în acest an. Şeful Executivului a precizat că va discuta cu reprezentanţii Comisiei Europene pentru a le explica planul de redresare pe care îl are Guvernului.</p>
      <p>„Se mai îndoieşte cineva că deficitul va depăşi 3%? Vom discuta la Comisia Europeană, vom explica ce plan de redresare avem. Am convingerea că vor înţelege situaţia. Relaţia pe care o avem cu preşedintele noii Comisii Europene este una de încredere, vom colabora astfel încât România să aibă parte de un tratament corect”, a spus Orban la ieşirea de la discuţiile purtate cu guvernatorul Băncii Naţionale Române (BNR), Mugur Isărescu şi cu ministrul de Finanţe, Florin Cîţu.</p>
      <p>Totodată, premierul a precizat că, în perioada similară a anului trecut, deficitul bugetar era de 1,6%, iar anul acesta, conform estimărilor, deficitul bugetar la zece luni a ajuns la 2,8%.</p>
      <p>Ludovic Orban a afirmat că politica fiscală de guvernare pentru anul 2020 nu prevede introducerea de noi taxe.</p>
      <p>„Vreau din nou să fac o precizare: la conferinţa de presă la Ministerul Mediului am fost întrebat de taxa de mediu. Şi am zis sigur, studiem, analizăm, vedem în ce măsură. Dar am spus un lucru: ne vom consulta cu Comisia Europeană şi decât să introducem o taxă care să nu fie în conformitate cu legislaţia europeană, să-i punem pe români să plătească taxa respectivă şi după aceea să trebuiască să le dăm banii înapoi, eventual să-i mai punem şi pe drumuri, mai bine nu băgăm nicio taxă. Această afirmaţie nu a fost luată. Oricum, în cursul anului viitor în mod evident nu va apărea o taxă nouă. Vă repet, politica fiscală a Guvernului este prevăzută în programul de guvernare şi vom detalia care sunt măsurile fiscale pe care le avem în vedere”, a explicat Orban.</p>
      <p>Premierul Ludovic Orban şi ministrul de Finanţe Florin Cîţu au avut vineri, o întâlnire cu guvernatorul Băncii Naţionale a României Mugur Isărescu.</p>
    </article>
  </body>
</html>