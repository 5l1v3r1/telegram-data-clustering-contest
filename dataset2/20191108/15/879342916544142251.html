<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/novyna/pravo/sud-ne-povernuv-obvynuvalnyj-akt-vidnosno-odeskoho-suddi"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T15:40:01+00:00"/>
    <meta property="og:title" content="Суд не повернув обвинувальний акт відносно одеського судді"/>
    <meta property="og:description" content="Антикорупційний суд відмовив адвокату обвинуваченого одеського судді у поверненні прокурору обвинувального акту."/>
  </head>
  <body>
    <article>
      <h1>Суд не повернув обвинувальний акт відносно одеського судді</h1>
      <address>
        <time datetime="2019-11-08T15:40:01+00:00">08 Nov 2019, 15:40</time>
      </address>
      <p>
        <b>Суд не повернув прокурору обвинувальний акт відносно судді Малиновського районного суду міста Одеси Анатолія Целуха, якого Спеціалізована антикорупційна прокуратура обвинувачує в одержанні неправомірної вигоди.</b>
      </p>
      <p>Таке рішення 4 листопада ухвалила колегія суддів Вищого антикорупційного суду, повідомляє «Слово і Діло».</p>
      <p>Захисник судді просив ВАКС повернути обвинувальний акт прокурору, оскільки у ньому застосовуються такі визначення як «вчинив злочин» та «скоїв злочин». На його думку, цим порушуються такі засади кримінального провадження як законність (ст. 9 КПК України) та презумпція невинуватості (ст. 17 КПК України). Тому, акт нібито складено з недотриманням вимог п. 2 та п. 5 ч. 2 ст. 291 КПК України.</p>
      <p>Проте, вивчивши клопотання, судді відмовили у його задоволенні.</p>
      <p>Як відомо, <a href="https://www.slovoidilo.ua/2019/03/29/novyna/pravo/nabu-sbu-sap-vykryly-xabari-shhe-odnoho-suddyu-foto">суддю 29 березня викрили «на гарячому»</a>. За даними слідства, <a href="https://www.slovoidilo.ua/2019/04/01/novyna/pravo/nabu-sap-povidomyly-pro-pidozru-vykrytomu-suddi-odesy">Целух отримав неправомірну вигоду у розмірі 2500 доларів</a> за ухвалення рішення на користь громадянина у цивільній справі щодо вирішення житлового спору. Як встановило слідство, у провадженні судді з 2017 року перебувала позовна заява мешканця Одеси до одного з акціонерних підприємств щодо визнання недійсним рішення про виділення житлової квартири. Справа не розглядалась по суті понад півтора роки, через що реальний власник житла не могла розпоряджатись своєю приватизованою квартирою. У лютому цього року власник квартири звернулася до Малиновського суду Одеси з позовом про відвід судді.</p>
      <p>Нагадаємо, <a href="https://www.slovoidilo.ua/2019/07/09/novyna/pravo/sap-skeruvala-sudu-spravu-suddi-odesy">САП направила до суду справу судді Целуха</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/14/novyna/pravo/sud-zalyshyv-zaareshtovanym-majno-obvynuvachenoho-sap-suddi"/>
        <a href="https://www.slovoidilo.ua/2019/07/18/novyna/pravo/sud-skasuvav-aresht-majna-pidozryuvanoho-odeskoho-suddi"/>
        <a href="https://www.slovoidilo.ua/2019/07/09/novyna/pravo/sud-zalyshyv-zaareshtovanymy-hroshi-pidozryuvanoho-nabu-odeskoho-suddi"/>
      </related>
    </article>
  </body>
</html>