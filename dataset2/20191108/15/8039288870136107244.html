<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/test-lamborghini-huracan-evo-ca-un-uragan/"/>
    <meta property="og:site_name" content="AutoExpert"/>
    <meta property="article:published_time" content="2019-11-08T15:58:37+00:00"/>
    <meta property="og:title" content="Test Lamborghini Huracan Evo: Ca un uragan"/>
    <meta property="og:description" content="Test Lamborghini Huracan Evo.faceliftul lui Huracan a primit 30 CP în plus, noi elemente aerodinamice și un interior mai confortabil."/>
  </head>
  <body>
    <article>
      <h1>Test Lamborghini Huracan Evo: Ca un uragan</h1>
      <address><time datetime="2019-11-08T15:58:37+00:00">08 Nov 2019, 15:58</time> by <a rel="author" href="https://www.autoexpert.ro/author/adrian_dragan/" target="_blank">Adrian Dragan</a></address>
      <figure>
        <img src="https://www.autoexpert.ro/wp-content/uploads/2019/11/image032-830x467.jpg"/>
      </figure>
      <p>
        <b>Precum „Rock you like a hurricane” celebrul hit al trupei Scorpions, Lamborghini Huracan Evo interpretează într-o manieră unică simfonia motorului V10 aspirat, grație noilor tehnologii „împrumutate” de la radicala versiune Performante. Periculos de ușor de condus și foarte rapid.</b>
      </p>
      <p>Noul Huracan Evo reprezintă o actualizare a modelului Huracan lansat în 2014. Inginerii Lamborghini au rafinat ulterior platforma sa, cea mai evoluată versiune fiind Performante creată aproape exclusiv pentru pistă și lansată în 2017. Poate nu la fel de extrem, dar la fel de interesant, noul Evo (oferit în versiunile Coupe și Spyder), a preluat o serie de componente cheie de la Performante, dar vine și cu propriul set de noutăți care amplifică calitățile și performanțele modelului entry-level al gamei Lamborghini.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image027.jpg"/>
      </figure>
      <p>Așa cum este de așteptat de la orice actualizare a unui model aflat la jumătatea ciclului de viață, la exterior se observă imediat o serie de modificări estetice. Acestea sunt însă departe de a fi doar de ordin vizual.<br/>lamborghini Huracan Evo este probabil cel mai puternic exponent, stilistic vorbind, al filozofiei de design Lamborghini, silueta fațetată ca un diamant având acum o mai puternică coeziune estetică.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/image020.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image019.jpg"/>
        </figure>
      </slideshow>
      <p>Altfel spus, Lamborghini Huracan Evo vine cu soluții aerodinamice mai sofisticate, în timp ce stilul său rămâne fidel designului „clasic” Lamborghini. Liniile capotelor sunt inspirate de Countach, admisiile laterale sunt o reminiscență de la Murcielago, în timp ce poziționarea foarte sus a gurilor de evacuare amintesc de automobile de curse Lamborghini. De asemenea, nou este și designul roților pe 20 de inch Aesir, precum și gama de culori, modelul testat fiind „Rosso Mars”.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image031.jpg"/>
      </figure>
      <p>Toate elementele nou introduse proiectează în viitor stilul acestui model Lamborghini, dar fără a uita de trecut. Calandrul frontal a fost aproape în întregime reproiectat, având acum un splitter în zona inferioară a spoilerului, de culoare negru lucios în cazul de față. În spate a fost încorporat un eleron, iar podeaua a fost în întregime reproiectată pentru o mai bună curgere a fluxului de aer pe sub mașină. Evacuarea a fost repoziționată ca la modelele de competiție, ceea ce a făcut loc unui splitter pentru zona inferioară a spoilerului spate.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/image008.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image005.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image006.jpg"/>
        </figure>
      </slideshow>
      <p>Constructorul afirmă că în urma îmbunătățirilor estetice, dar care au schimbat mașina în proporție de peste 50%, Evo a devenit de până la șapte ori mai eficient din punct de vedere aerodinamic (ca forță de apăsare) decât versiunea precedentă.</p>
      <p>Interiorul oglindește la rândul său evoluția designului exterior al lui Huracan EVO. În centrul cockpit-ului tronează touch-screen-ul de 8,4 inch încorporat în tunelul median. În timp ce butoanele tradiționale s-au dematerializat, prin intermediul ecranului multicapacitiv al noii interfețe HMI (Human Machine Interface) – cea mai nouă expresie a evoluției tehnice, ce funcționează prin atingere – pot fi controlate toate sistemele de asistare a conducerii, funcțiile de divertisment, informațiile primite în timp real din trafic, adaptarea luminilor de ambianță interioară în funcție de modul selectat, controlul climatizării etc.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image017.jpg"/>
      </figure>
      <p>HMI oferă un grad avansat de conectivitate, completat de un nou sistem de telemetrie cu două camere (opțional) care ajută la îmbunătățirea feedback-ului oferit de sistemele de asistare și implicit la o mai completă experiență de condus.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/image004.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image003.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image002.jpg"/>
        </figure>
      </slideshow>
      <p>Interiorul exclusivist, realizat în cel mai pur stil estetic al casei este finisat în materiale de cea mai bună calitate. În varianta testată, interiorul lui Huracan EVO este în premieră, îmbrăcat cu noul material Carbon Skin (opțional 3570 euro), realizat pe bază de fibră de carbon, disponibil exclusiv pentru Lamborghini.</p>
      <p>
        <b>Scaune noi, tablou de bord cu afișaj digital </b>
      </p>
      <p>Detaliile de design și toate celelalte elemente, începând cu display-ul central, tabloul de bord TFT cu posibilitatea de schimbare a imaginii indicatoarelor în funcție de modul de condus (Strada, Sport, Corsa), butonul tip avion de pornire a motorului, selectorul de viteze al cutiei automate și toate celelalte elemente, fac din călătoria cu Huracan EVO o experiență aparte.</p>
      <p>Se adaugă aici noi scaune anatomice, mai confortabile și mai bine profilate, precum și o vizibilitate mai bună grație suprafețelor vitrate mai mari și a poziției de condus.<br/>Dar nu se rezumă totul la aerodinamică și stil. Printre elementele cheie, alături de design se mai numără dinamica și performanțele.</p>
      <p>
        <b>Motor aspirat cu 30 CP în plus</b>
      </p>
      <p>Piesa centrală rămâne motorul V10 de 5,2 litri care dezvoltă în mod natural aspirat 640 CP. Sistemul activ de evacuare acompaniază motorul pe întreaga plajă de turație până la 8.000 rpm în regimuri de tonalitate diferite în funcție de gradul de apăsare al accelerației și modul de rulare selectat. Cuplul motor maxim este de 600 Nm și este disponibil începând cu 6.500 rpm. Împerecheat cu o cutie cu dublu-ambreiaj și șapte trepte, acesta trimite puterea celor patru roți prin intermediul sistemului de tracțiune integrală cu torque vectoring, accelerația până la 100 km/h fiind realizată în 2,9 secunde, iar de la 0 la 200 km/h în 9 secunde, viteza maximă fiind de 325 km/h.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image009-300x200.jpg"/>
      </figure>
      <p>Dar să nu ne concentrăm doar asupra acestor detalii și să pierdem din vedere imaginea de ansamblu. Huracan Evo reprezintă un mare pas înainte pentru italieni prin introducerea sistemului LDVI (Lamborghini Dinamica Veicolo Integrata), un supercomputer central care integrează toate celelalte sisteme ce coordonează suspensiile, trenul de rulare și propulsia, adăugând și un element anticipativ.<br/>Toate sistemele de control dinamic au fost actualizate și au fost introduse noi tehnologii care să-i maximizeze performanțele.</p>
      <p>Una dintre acestea este „Lamborghini Inertial Platform” (LIP) care oferă în timp real informații despre comportamentul mașinii în viraj. Dinamica verticală este optimizată grație sistemului de suspensii cu amortizoare controlate electromagnetic (LMS), iar accelerația laterală prin direcția controlată electronic „Lamborghini Dynamic Steering” (LDS), cu demultiplicare variabilă, completată de sistemul de direcție integrală „Lamborghini All-wheel Steering” (LDWS) care acționează pe toate roțile.</p>
      <p>Acesta oferă o asistare suplimentară la viteze mici, virând roțile spate în direcție opusă față de cele față, sau mai multă stabilitate la viteze ridicate, virând roțile spate în aceeași direcție cu cele față. Se adaugă aici distribuția permanentă, optimizată, a cuplului între cele două axe grație sistemului de tracțiune integrală permanentă AWD cu torque vectoring.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image024.jpg"/>
      </figure>
      <p>În combinație cu sistemul de control al tracțiunii, toate sistemele acestei platforme guvernează și dinamica longitudinală, totul fiind controlat și integrat în sistemul LDVI, care este capabil să interpreteze intențiile pilotului și să adapteze astfel comportamnetul vehiculului.</p>
      <p>Cu alte cuvinte, LDVI este „creierul” lui EVO, capabil să coordoneze complexul și sofisticatul sistem de management al tuturor celorlalte sisteme ce compun asistarea activă a condusului. Pe baza inputului oferit de pilot, mediul exterior (aderență, temperatură etc) și modul de rulare selectat, LDVI poate anticipa dorința pilotului, pregătind vehiculul pentru următoarea manevră, ceea ce reprezintă de fapt adevărata evoluție.</p>
      <p>Sau după cum spune creatorul său, Stefano Domenicali, „am redefinit parametrii acestui segment, pentru a livra cea mai facilă, dar încântătoare experiență de condus”. Această afirmație trebuie înțeleasă prin faptul că Lamborghini Huracan EVO este conceput pentru a fi deopotrivă ușor de condus, sigur, dar în același timp încântător din punct de vedere sportiv.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image012-200x300.jpg"/>
      </figure>
      <p>Practic un milion de calcule sunt efectuate în mai puțin de 0,2 milisecunde cu scopul de a face un șofer mediu să se simtă ca un erou, iar pe unul experimentat ca un supererou. Practic, în loc să ofere doar „feeback” și să lase pilotul să decidă manevra următoare, mașina „gândește” următorul pas schimbându-și comportamentul în funcție de modul în care rulezi: confortabil în Strada, zgomotos și Sport și super dinamic în modul Corsa, destinat circuitelor. În Sport, pilotul are libertatea de a face ceea ce azi universal este cunoscut drept drift, dar Lamborghini nu-i spune astfel pe motiv că proprietarii săi trebuie să fie singurii maeștri ai propriului destin.</p>
      <p><b>Lamborghini Huracan EVO</b> iese din viraje cu un ușor derapaj, o rutină de altfel pentru un pilot profesionist, înainte de a maximiza răspunsul controlului tracțiunii pentru linia dreaptă. Pe viraje, subvirarea este aproape zero, în condițiile în care până la 70% din cuplu este transmis pe spate, negocierea virajelor putând fi făcută cu o precizie chirurgicală, în timp ce la parcurgerea virajelor legate simți cum toți acei algoritmi și parametri lucrează pentru tine.</p>
      <p>În această partitură, motorul parcă nici nu mai joacă rolul principal comparativ cu această combinație de tren de rulare-computer (la care se adaugă și pneurile special create de Pirelli, P Zero Corsa, pe baza experienței acumulate în Formula 1), o inversare de roluri la care nici nu m-aș fi gândit.</p>
      <p>Huracan a devenit mai puternic ca oricând, iar cutia cu dublu ambreiaj și șapte trepte ține bine ritmul, inclusiv pe retrogradări, frânele carbon-ceramice – 380 mm față și 356 mm spate – ajutând la frânările mai lungi de la finalul liniilor drepte. Direcția o simți poate mult prea „confortabilă” dar aș fi preferat să fie mai tare și poate cu un feedback mai puternic.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/image015.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image014.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image013.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image018.jpg"/>
        </figure>
      </slideshow>
      <p>Dar cu toate acestea, pentru un supercar construit pentru a putea fi condus zilnic, Huracan EVO este cu siguranță o mașinărie absolut fabuloasă. Personal m-am așteptat să fie mult mai extremă în Sport și Corsa (cu precizarea că în afara controlului stabilității toate sistemele rămân active), dar modul în care motorul aspirat livrează puterea, nevoia de a trece peste 6.500 rpm pentru a atinge cuplul maxim, controlul infinitezimal de exact al cuplului, direcției și suspensiei te fac să stai permanent în zona sigură.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/image023-150x150.jpg"/>
      </figure>
      <h3>Verdict</h3>
      <p>Cu o siluetă ce nu poate trece neobservată, un motor aspirat absolut fabulos și o armată de sisteme electronice de control dirijate impecabil de LDVI, Lamborghini Evo reprezină cel mai sigur acces în zona supercar-urilor exclusiviste. Ușor de condus în trafic și foarte plăcut pe pistă, acesta își ține permanent pilotul în zona sigură, anticipându-i mișcările.</p>
      <h3>DATE TEHNICE — Lamborghini</h3>
      <p><b>Model </b>:<br/>Huracan EVO</p>
      <p><b>Motor/nr.cilindri </b>:<br/>V10, aspirat</p>
      <p><b>Cilindree (cmc) </b>:<br/>5.204</p>
      <p><b>Putere maximă/turație (CP/rpm) </b>:<br/>640/8.000</p>
      <p><b>Cuplu max./turație (Nm/rpm) </b>:<br/>600/6.500</p>
      <p><b>Transmisie </b>:<br/>integrală</p>
      <p><b>Cutie de viteze </b>:<br/>automată, cu dublu ambreiaj, 7 trepte</p>
      <p><b>L/l/h (mm) </b>:<br/>4.520/ 1.933/ 1.165</p>
      <p><b>Ampatament (mm) </b>:<br/>2.62</p>
      <p><b>Masă la gol (kg) </b>:<br/>1.422</p>
      <p><b>Volum portbagaj (l) </b>:<br/>100</p>
      <p><b>Accelerație 0-100 km/h (s) </b>:<br/>2,9</p>
      <p><b>Viteză maximă (km/h) </b>:<br/>325</p>
      <p><b>Consum u./extr./mixt (l/100 km) </b>:<br/>nc</p>
      <p><b>Emisii CO2 (g/km)</b>:<br/>314</p>
      <p><b>Pret (euro cu TVA) </b>:<br/>225.277</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/image032.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image031.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image030.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image029.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image028.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image027.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image026.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image025.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image024.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image018.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image007.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image006.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image012.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image010.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/image011.jpg"/>
        </figure>
      </slideshow>
    </article>
  </body>
</html>