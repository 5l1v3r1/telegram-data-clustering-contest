<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Isabel-Balliu-Consorci-Auditori-Orquestra_0_2340366113.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T15:57:27+00:00"/>
    <meta property="og:title" content="Isabel Balliu, nova gerent del Consorci de l’Auditori i l’Orquestra"/>
    <meta property="og:description" content="Del 2007 fins a l'actualitat ha treballat en càrrecs directius a l'Institut de Cultura de Barcelona"/>
  </head>
  <body>
    <article>
      <h1>Isabel Balliu, nova gerent del Consorci de l’Auditori i l’Orquestra</h1>
      <h2>Del 2007 fins a l'actualitat ha treballat en càrrecs directius a l'Institut de Cultura de Barcelona</h2>
      <address>
        <time datetime="2019-11-08T15:57:27+00:00">08 Nov 2019, 15:57</time>
      </address>
      <figure>
        <a href="https://www.ara.cat/2019/11/08/imatges/Isabel-Balliu-Consorci-Auditori-Orquestra_2340376176_67229990_1500x1125.jpg">
          <img src="https://www.ara.cat/2019/11/08/imatges/Isabel-Balliu-Consorci-Auditori-Orquestra_2340376176_67229990_1500x1125.jpg"/>
        </a>
        <figcaption>Isabel Balliu, nova gerent del Consorci de l’Auditori i l’Orquestra / SONIA OCHOA</figcaption>
      </figure>
      <p>El Consell Rector del Consorci de l’Auditori i l’Orquestra ha ratificat aquest divendres la proposta de la comissió de valoració del procés de selecció per a la Gerència del Consorci de l’Auditori i l’Orquestra perquè<b>  </b>Isabel Balliu  sigui la nova gerent de la institució.<br/> <br/>La comissió de valoració ha aprovat per unanimitat la candidatura d’Isabel Balliu per la seva solida experiència en el sector públic, i especialment en el sector cultural, en posicions de direcció realitzant funcions com les requerides a la plaça de gerent de L’Auditori, així com el seu coneixement dels objectius, la complexitat de gestió i la situació actual de L’Auditori i la seva adequació a les competències requerides per la plaça.<br/> <br/>La comissió de valoració del concurs ha estat integrada pel director de L’Auditori, Robert Brufau (en qualitat de president), dues representants de l’Ajuntament de Barcelona (Marta Clari, gerent de l’àrea de Cultura, Educació, Ciència i Comunitat, i Mònica Mateos Guerrero, gerent de l’Institut de Cultura de Barcelona), i dues representants de la Generalitat de Catalunya (M. Àngels Blasco, directora general de Cultura Popular i Associacionisme Cultural, i Rosa Maria Pascual Martínez, responsable de Seguiment i Control del Sector Públic). Montserrat Oriol (Consorci de l’Auditori i l’Orquestra) n’ha estat la secretària.<br/> <br/>Isabel Balliu i Badia (Barcelona, 1964) és l licenciada en Dret per la Universitat de Barcelona (promoció 1982-1987). Inicia el 1989 la seva carrera professional a l'Ajuntament de Barcelona, on ha ocupat diferents càrrecs en l'àmbit de la gestió municipal i, en concret, de la cultura. El 2005 és nomenada directora d'Administració General de la gerència de recursos i el 2007 s’incorpora a l'Institut de Cultura de Barcelona, on ha estat directora de centres patrimonials i, posteriorment, directora de recursos fins a l’actualitat. S'ha de destacar també, en la seva trajectòria professional, el seu pas pel ministeri d'Indústria, Comerç i Turisme, on va ser assessora del gabinet, i pel Consell Insular d’Eivissa i Formentera, on va liderar el departament de Personal i la Secretaria General de l’Ajuntament de Formentera.</p>
    </article>
  </body>
</html>