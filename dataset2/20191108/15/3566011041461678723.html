<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545654.html/%D9%85%D8%B9%DB%8C%D8%A7%D8%B1%D9%87%D8%A7%DB%8C-%D8%A7%D8%B2%D8%AF%D9%88%D8%A7%D8%AC-%D8%AF%D8%B1-%D8%AC%D8%A7%D9%85%D8%B9%D9%87-%D8%B3%D9%87%D9%84-%D9%88-%D8%A2%D8%B3%D8%A7%D9%86-%DA%AF%D8%B1%D9%81%D8%AA%D9%87-%D8%B4%D9%88%D8%AF-%D8%B4%D8%B9%D8%A7%D8%B1-%D9%88%D8%AD%D8%AF%D8%AA-%D8%A8%D8%AE%D8%B4-%D9%85%D8%B3%D9%84%D9%85%D8%A7%D9%86%D8%A7%D9%86-%D8%B5%D9%84%D9%88%D8%A7%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:02:00+00:00"/>
    <meta property="og:title" content="معیارهای ازدواج در جامعه سهل و آسان گرفته شود/شعار وحدت بخش مسلمانان صلوات است"/>
    <meta property="og:description" content="آیت الله سعیدی با اشاره به اینکه شعار وحدت بخش مسلمانان صلوات است، گفت: معیارهای ازدواج در جامعه سهل و آسان گرفته شود."/>
  </head>
  <body>
    <article>
      <h1>معیارهای ازدواج در جامعه سهل و آسان گرفته شود/شعار وحدت بخش مسلمانان صلوات است</h1>
      <h2>امام جمعه قم:</h2>
      <address>
        <time datetime="2019-11-08T15:02:00+00:00">08 Nov 2019, 15:02</time>
      </address>
      <p>آیت الله سعیدی با اشاره به اینکه شعار وحدت بخش مسلمانان صلوات است، گفت: معیارهای ازدواج در جامعه سهل و آسان گرفته شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/">پایگاه خبری تحلیلی قم فردا</a>، آیت الله سیدمحمد سعیدی در خطبه‌های این هفته نماز جمعه قم که در مصلای قدس برگزار شد با اشاره به اینکه رعایت احکام الهی یکی از مصادیق تقواست، اظهار داشت: افرادی که توجهی به احکام دین ندارند به نتیجه خیرات و برکاتی در زندگی نمی رسند.<br/>وی ادامه داد: باید ایمان در عمل انسان خود را نشان دهد، خداوند در آیات قرآن دو عرصه مهم جهاد و برقرارنکردن ارتباط با دشمنان اسلام را اثبات ایمان معرفی می کند.<br/><br/><b>عدم ارتباط با بیگانگان و نفوذی ها نشانه ایمان و مقاومت است</b><br/>امام جمعه قم با اشاره به اینکه اگر انسان در این دو عرصه دچار لغزش شود متضرر خواهد شد، گفت: بارزترین مصادیق اطاعت از خدا، جهاد در راه خداست زیرا در این جا، ایمان خود را نشان می دهد همچنین ارتباط با بیگانگان و نفوذی ها برقرار نکرادن، نشان دهنده ایمان و مقاومت اوست.<br/>وی اضافه کرد:  برائت جستن از دشمنان اسلام، امری ضروری است؛ تولی و تبری در مومنان وجود دارد؛ نتیجه تولی، ایثار و فداکاری و تبری نیز دشمن شناسی و دشمن ستیزی است.<br/>آیت الله سعیدی عنوان داشت: البته هر نوع ارتباط با بیگانگان ممنوع نیست بلکه با کفاری که سر جنگ و ستیز ندارند و شما را از شهر و دیارتان بیرون نکرده اند، ارتباط  مانعی ندارد.<br/>وی تصریح کرد:اینکه با هر بیگانه ای راه تعامل را می بنیدیم درست نیست بلکه بر اساس سنت پیامبر(ص) و قرآن کریم با همه دنیا به غیر از کشورهایی که مستکبر هستند و پیمان ها را می شکنند ممنوعیت ارتباط وجود ندارد.<br/>نماینده ولی فقیه در قم با اشاره به اینکه مسئولان بیش از همه مورد تذکر این توصیه قرآن هستند، افزود: زیرا بیشتر در معرض ارتباط هستند و در عرصه سیاسی و اقتصادی در معرض نفوذ بیگانگان قرار دارند.<br/><br/><b>معیارهای ازدواج در جامعه سهل و آسان گرفته شود</b><br/>امام جمعه قم در بخش دیگری از سخنان خود با اشاره به رویدادهای هفته بیان کرد: دهم ربیع الاول سالروز ازدواج حضرت محمد (ص) و حضرت خدیجه(س) بر اساس معیارها و ملاک هایی است که با ملاکهای آن روز و حتی امروز تطبیقی نداشت و طبق ملاک های الهی بود.<br/>وی تاکید کرد: با اینکه هر دو از خاندانی اصیل بودند، اما معیارهایی وجود داشت که با این ازدواج سازگارنبود اما درسی مهم به جوانان دادند، اگر ازدواج بر اساس امور مادی و احساس و شهوت بود هیچ گاه این دو تن به ازدواج نمی دادند باید معیارها را در جامعه سهل و آسان گرفت تا رغبت به ازدواج پدید بیاید.<br/><br/><b>ما در جامعه دینی مسجد شیعه و سنی نداریم</b><br/>آیت الله سعیدی عنوان کرد: ما در جامعه دینی مسجد شیعه و سنی نداریم، مسجد خانه خداست و همه باید در آن اقامه نماز داشته باشند، دستورات وحدت بخشی وجود دارد که فرهنگ همدردی و همیاری بین برادران شیعه و سنی را به فرهنگ عمومی تبدیل می کند.<br/>وی ادامه داد: عیادت از بیماران اهل سنت و رعایت حقوق آنها توصیه های دیگری از جانب امامان معصوم است، هر انسانی حقوقی دارد و باید این حقوق را از طریق علما و مراجع شناخت تا دچار افراط و تفریظ نشویم.<br/><br/><b>شعار وحدت بخش مسلمانان صلوات است</b><br/>امام جمعه قم بیان کرد: امام خمینی(ره) در نوفل شاتو در شب عیر کریسمس دستور داد تا میان همسایگان، گل توزیع کنند و این کاری ماندگار و با ارزش در همراهی با انسان های دیگر است، ما شیعیان باید زینت اهل بیت باشیم و جذب حداکثری و دفع حداقلی که  سیاست اهل بیت(ع) در برخورد با دیگران است اهتمام داشته باشیم، شعار وحدت بخش مسلمانان صلوات است و باید به آن توجه ویژه ای کنیم.<br/><br/><b>تقدیر از دولت برای اجرای گام چهارم </b><br/>وی با گرامیداشت شهدای هسته ای و اهتمام دانشمندان جوان و انقلابی در این عرصه تصریح کرد: تلاش دولت محترم و سازمان انرژی هسته‌ای برای برداشتن گام چهارم جای تقدیر دارد.<br/>آیت الله سعیدی خاطرنشان کرد: امروز حادثه اسفبار در آذربایجان شرقی اتفاق افتاد و موجب کشته شدن و مجروح شدن تعدادی از هم وطنان شد؛ امیدواریم مسئولان در کنار مردم برای حل مشکلات آسیب دیدگان تلاش کنند.<br/><br/><b>انتهای پیام/</b></p>
    </article>
  </body>
</html>