<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596419/egkrithike-neos-kanonismos-gia-tin-europaiki-synoriofylaki-kai-aktofylaki"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T15:10:00+00:00"/>
    <meta property="og:title" content="Εγκρίθηκε νέος κανονισμός για την Ευρωπαϊκή Συνοριοφυλακή και Ακτοφυλακή"/>
    <meta property="og:description" content="Tο Συμβούλιο  των Κρατών Μελών της ΕΕ ενέκρινε σήμερα το νέο κανονισμό για την Ευρωπαϊκή Συνοριοφυλακή και Ακτοφυλακή, που αποτελεί σημαντικό στοιχείο της..."/>
  </head>
  <body>
    <article>
      <h1>Εγκρίθηκε νέος κανονισμός για την Ευρωπαϊκή Συνοριοφυλακή και Ακτοφυλακή</h1>
      <address><time datetime="2019-11-08T15:10:00+00:00">08 Nov 2019, 15:10</time> by <a rel="author">SigmaLive</a></address>
      <p><b>Tο Συμβούλιο  των Κρατών Μελών της ΕΕ ενέκρινε σήμερα το νέο κανονισμό για την Ευρωπαϊκή Συνοριοφυλακή και Ακτοφυλακή, που αποτελεί σημαντικό στοιχείο της συνολικής προσέγγισης της ΕΕ για τη διαχείριση της μετανάστευσης και των συνόρων.<br/></b> <br/>Σύμφωνα με το Συμβούλιο, ο Ευρωπαϊκός Οργανισμός Συνοριοφυλακής και Ακτοφυλακής (Frontex) ενισχύεται όσον αφορά το προσωπικό και τον τεχνικό εξοπλισμό του. Επιπλέον, διευρύνεται η εντολή του για την υποστήριξη δραστηριοτήτων των κρατών μελών, ιδίως όσον αφορά τον έλεγχο των συνόρων, τις επιστροφές και τη συνεργασία με τρίτες χώρες. Ο νέος κανονισμός θα ενσωματώσει το Ευρωπαϊκό Σύστημα Επιτήρησης των Συνόρων (EUROSUR) στο πλαίσιο της Ευρωπαϊκής Συνοριοφυλακής και Ακτοφυλακής, με σκοπό τη βελτίωση της λειτουργίας του.<br/> <br/>"Η αποτελεσματική διαχείριση των εξωτερικών συνόρων έχει ουσιαστική σημασία για τη διατήρηση της πλήρους λειτουργίας του χώρου Σένγκεν και για την αποδοτική και ανθρώπινη διαχείριση της μετανάστευσης. Οι νέοι αυτοί κανόνες θα επιτρέψουν στον Frontex να διαδραματίσει σημαντικότερο ρόλο στη στήριξη των κρατών μελών για τον έλεγχο των συνόρων, τις επιστροφές και τη συνεργασία με τρίτες χώρες", δήλωσε η Maria Ohisalo, Υπουργός Εσωτερικών της Φινλανδίας<br/> <br/>Προκειμένου να εξασφαλίζει τη συνεκτική διαχείριση των εξωτερικών συνόρων της ΕΕ και να μπορεί να ανταποκρίνεται σε κρίσεις, ο Frontex θα έχει στη διάθεσή του μόνιμο σώμα. Το σώμα αυτό, το οποίο θα συγκροτηθεί σταδιακά, θα έχει αποκτήσει μέχρι το 2027 έως 10 000 μέλη επιχειρησιακού προσωπικού. Θα περιλαμβάνει μέλη του επιχειρησιακού προσωπικού του Frontex και των κρατών μελών υπό καθεστώς είτε μακροπρόθεσμης απόσπασης είτε βραχυπρόθεσμης ανάπτυξης, καθώς και εφεδρεία ταχείας αντίδρασης, που θα διατηρηθεί έως το τέλος του 2024.<br/> <br/>Οι προτεινόμενοι κανόνες θα επιτρέπουν στον οργανισμό Frontex να παρέχει τεχνική και επιχειρησιακή στήριξη στα κράτη μέλη όσον αφορά τις επιχειρήσεις επιστροφής. Ο οργανισμός θα παρέχει στήριξη κατόπιν αιτήματος του ενδιαφερόμενου κράτους μέλους ή με δική του πρωτοβουλία και σε συμφωνία με το ενδιαφερόμενο κράτος μέλος. Η στήριξη θα καλύπτει όλους τους τομείς της επιστροφής, από την προετοιμασία έως τις δραστηριότητες επιστροφής και τις δραστηριότητες μετά την επιστροφή και μετά την άφιξη.<br/> <br/>Τέλος οι προτεινόμενοι κανόνες θα βοηθήσουν να ενισχυθεί η συνεργασία με τρίτες χώρες, παρέχοντας στον οργανισμό ευρύτερο πεδίο δράσης και επιτρέποντας τη διεξαγωγή κοινών επιχειρήσεων με χώρες πέραν των γειτονικών.<br/> <br/>Χαιρετίζοντας τη σημερινή τελική υιοθέτηση του κανονισμού, ο πρώτος αντιπρόεδρος της Κομισιόν Frans Timmermans και ο Επίτροπος αρμόδιος για τις εσωτερικές υποθέσεις, τη μετανάστευση και την ιδιότητα του πολίτη Δημήτρης Αβραμόπουλος δήλωσαν:<br/> <br/>"Σήμερα, η Ευρωπαϊκή Ένωση έχει επιτύχει ένα φιλόδοξο καθήκον να μετασχηματίσει τον οργανισμό των συνόρων της ΕΕ Frontex σε μια πλήρως ανεπτυγμένη Ευρωπαϊκή Συνοριακή και Ακτοφυλακή. Ο εν λόγω Οργανισμός θα είναι εξοπλισμένος ώστε να προσφέρει απτή υποστήριξη στα κράτη μέλη για τη διαχείριση των εξωτερικών συνόρων της ΕΕ - όπου και όποτε χρειάζεται.<br/> <br/>Από λιγότερους από 300 συνοριοφύλακες στο έδαφος το 2014, η ευρωπαϊκή συνοριακή και ακτοφυλακή διαθέτει σήμερα περίπου 1.300 αξιωματικούς και σύντομα θα διαθέσει ένα σταθερό σώμα 10.000 ατόμων. Πρόκειται για ένα συλλογικό επίτευγμα, το οποίο δεν θα ήταν εφικτό χωρίς ισχυρή πολιτική υποστήριξη για μια κοινή προσέγγιση".<br/> <br/>Ενώ τα κράτη μέλη θα παραμείνουν υπεύθυνα για τη διαχείριση των εξωτερικών συνόρων, το μόνιμο σώμα θα προσφέρει  επιχειρησιακή υποστήριξη επί τόπου. Οι αξιωματικοί του θα είναι σε θέση να βοηθήσουν τους εθνικούς συνοριοφύλακες να διεξάγουν ελέγχους ταυτότητας και εγγράφων, με επιτήρηση των συνόρων και επιχειρήσεις επιστροφής.<br/> <br/>Ο Οργανισμός θα παράσχει επίσης στήριξη πέραν των συνόρων της ΕΕ. Με τους Ευρωπαίους αξιωματικούς των συνόρων και των ακτοφυλακών που έχουν ήδη αναπτυχθεί στην Αλβανία και σύντομα και σε άλλες χώρες των Δυτικών Βαλκανίων, ο Οργανισμός θα είναι σε θέση να συνεργάζεται με τρίτες χώρες πέρα ​​από την άμεση γειτονιά της ΕΕ.<br/> <br/>Πηγή: ΚΥΠΕ </p>
    </article>
  </body>
</html>