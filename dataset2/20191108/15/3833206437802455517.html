<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Eto-zashto-Kamen-Vodenicharov-se-vurna-pri-Slavi-Trifonov-912286"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T15:33:00+00:00"/>
    <meta property="og:title" content="Ето защо Камен Воденичаров се върна при Слави Трифонов"/>
    <meta property="og:description" content="Бившите приятели от времето на Ку-ку и Каналето, а впоследствие - врагове - Слави Трифонов и Камен В..."/>
  </head>
  <body>
    <article>
      <h1>Ето защо Камен Воденичаров се върна при Слави Трифонов</h1>
      <address>
        <time datetime="2019-11-08T15:33:00+00:00">08 Nov 2019, 15:33</time>
      </address>
      <p>Бившите приятели от времето на Ку-ку и Каналето, а впоследствие - врагове - Слави Трифонов и Камен Воденичаров, се събират в новата телевизия на Дългия "Седем осми". Воденичаров, който години наред не си говореше с Трифонов, ще е водещ на "Вечерта на Ку-ку Бенд", която ще се излъчва всяка сряда. Двамата бяха водещите лица на студентското предаване Ку-ку, а след това и на Каналето. По-късно обаче пътищата им се разделиха, а с част от екипа Слави създаде Хъшове. </p>
      <p>Камен пък остана в БНТ с "Шоуто на Канала", където си партнираше с друг, напуснал Слави - Тончо Токмакчиев. Когато Каналето се разпадна внезапно през 1998 година, плъзнаха всевъзможни версии и догадки за раздялата. Една от най-пикантните спекулации е, че ябълката на раздора е междуличностна свада, която възникнала, след като Камен поискал да покани Мариус Куркински в Каналето. Слави отсякъл, че няма да изтърпи на едно място двама души, над чиято сексуалност виси огромна въпросителна. </p>
      <p>По всеобщо мнение като виновник за раздялата е посочен Трифонов. Тогава гологлавият водещ се стреми всякак да поддържа сам имиджа си на лошо момче. На задната гума на джипа му е изписано: "Добрите момчета отиват в Рая, лошите - където си поискат". Оттогава се държи високомерно, прави се на недостъпен, опакова се като националист, който мрази хомосексуалните. Държи се като човек, на когото всичко е позволено. Движи се с охрана и гради имидж на специален и недостъпен.</p>
      <p>Тогава е близък с хората на Мултигруп, с които вечеря в елитни ресторанти. И досега се говори как на една Нова година целият състав на Каналето свири и пее на босовете на скандалната групировка в собствения й хотел във Варна. Там са всички, но без Камен. За разлика от Слави, той винаги е бил артистичен, забавен, държи се естествено и е лице на градските хора.</p>
      <p>В зората на демокрацията, заедно с Дим Дуков, е собственик на "Спартакус". Когато Каналето се разпада, единствената жена в предаването е Марта Вачкова. Още преди това, в пика на славата си, Влади Въргала напуска шоуто. Приблизително по същото време от Каналето е изключен и Август Попов. Малко по-късно се отделя и талантливият Васил Василев-Зуека. </p>
      <p>Анализатори от онова време смятат, че в основата на разпада на шоуто стоят принципните различия между Слави и колегите му как се прави шоу. Напусналите шоуто роптаят, че се прави продукция за ширпотреба, докато за Трифонов няма морални задръжки как се правят пари. В книгата "За срърчането", която е биография на Слави, написана с Любен Дилов-син, се твърди, че в края на 1997 година, в предаването се очертават два лагера - единият на актьорите около Камен Во, които са уморени от водене на обществени битки и им се иска да се развиват единствено по логиката на театъра - колкото се може по-малко обществени и политически ангажименти. </p>
      <p>Втората тенденция от все така верните на основното си разбиране за антиконформистко обществено поведение сценаристи, поддържани от Слави Трифонов, Стефан Рядков и Любен Дилов-син. В книгата се твърди, че в навечерието на подписването на нов договор с БНТ за 1998 година, Виденичаров направил опит да го подпише не от името на фирма "ТриВоДи", в която е съдружник във Слави и Дилов, а от името на "Камен Во" - еднолично дружество, което държи регистрацията на марката Каналето, въпреки, че тя е колективно творчество от времето на Ку-ку. Последвалият скандал довел до окончателното разпадане на екипа. </p>
      <p>В последствие Камен Воденичаров и Тончо Токмакчиев водеха дълго време "Шоуто на Канала" по БНТ. След като шоуто падна от ефира, Камен заложи на частни театрални проекти. Тончо продължи да се занимава с бизнеса си с отглеждане на рози и дори се включи в местните избори като водач на листата за общински съветници от Партия на зелените. </p>
      <p>След очевидно нелек размисъл, Воденичаров прие офертата на Трифонов да стане водещ в новата му телевизия. Дългия неистово се нуждае от знакови лица, за да предизвика интерес към телевизията си, която ще трябва да търси място на неголемия и доста пренаселен медиен пазар. Камен пък явно е преценил, че трудно ще си гарантира финансова стабилност със спорадични арт ангажименти и е по-добре да заложи на бизнес нюха на Слави. Някогашните им принципни различия и обиди са заметени под килима в името на оцеляването, пише "Галерия".</p>
    </article>
  </body>
</html>