<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/society/athina-xania-kai-pali-me-ti-ryanair/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T15:52:25+00:00"/>
    <meta property="og:title" content="«Αθήνα-Χανιά» και πάλι με τη Ryanair"/>
    <meta property="og:description" content="Επιστρέφει η σύνδεση που διακόπηκε την 1η Ιουνίου του 2018 – Ο αιφνιδιαστικός τερματισμός και οι αιτίες"/>
  </head>
  <body>
    <article>
      <h1>«Αθήνα-Χανιά» και πάλι με τη Ryanair</h1>
      <h2>Επιστρέφει η σύνδεση που διακόπηκε την 1η Ιουνίου του 2018 – Ο αιφνιδιαστικός τερματισμός και οι αιτίες</h2>
      <address><time datetime="2019-11-08T15:52:25+00:00">08 Nov 2019, 15:52</time> by <a rel="author">ΤοΒΗΜΑ Team</a></address>
      <p>Ξεκινάει και πάλι το δρομολόγιο «Αθήνα-Χανιά» της Ryanair, που είχε καταργηθεί από την 1<sup>η</sup> Ιουνίου 2018, στο πλαίσιο της απόφασης για μείωση των εσωτερικών πτήσεων της εταιρείας χαμηλών ναύλων. Μάλιστα, στελέχη της εταιρείας επισήμαιναν τότε ότι η απόφαση αυτή είχε επιβληθεί από την επιχειρηματική στρατηγική της εταιρείας, δεδομένου ότι το εσωτερικό δίκτυο είχε και το μικρότερο μερίδιο στην επιβατική κίνηση της εταιρείας στην Ελλάδα.</p>
      <p>Με την αιφνιδιαστική ανακοίνωση της απόφασης στα μέσα Απριλίου 2018, είχαν καταργηθεί ακόμα τα δρομολόγια «Θεσσαλονίκη-Χανιά» και «Αθήνα – Ρόδος». Επισήμως, είχε αποδοθεί στο επίπεδο των χρεώσεων των ελληνικών αεροδρομίων, αλλά και στη δυνατότητα να επιτύχει η εταιρεία υψηλότερες αποδόσεις από άλλες βάσεις. Συχνά, εκπρόσωποι της Ryanair θέτουν ζητήματα παροχής κινήτρων από τα ελληνικά αεροδρόμια, αλλά και από τις τοπικές αρχές στις περιοχές όπου «πετά».</p>
      <p>
        <a href="https://www.in.gr/2019/11/08/economy/aade-liksiprothesmes-ofeiles-ypsous-59-dis-eyro-entaxthikan-sti-rythmisi-ton-120-doseon/">ΑΑΔΕ : Ληξιπρόθεσμες οφειλές ύψους 5,9 δισ ευρώ εντάχθηκαν στη ρύθμιση των 120 δόσεων</a>
      </p>
      <p>Μάλιστα, κατά την πρόσφατη ανακοίνωση του θερινού προγράμματος της Ryanair στην Αθήνα, ο εμπορικός διευθυντής κ. <b>Ντέιβιντ Ο’ Μπράιαν</b> αναφέρθηκε για ακόμα μία φορά στις «υψηλές», όπως τις χαρακτήρισε, χρεώσεις των 14 Περιφερειακών αεροδρομίων που διαχειρίζεται η Fraport Greece. Οι οποίες κατά τον ίδιο δεν ανταποκρίνονται στο επίπεδο των παρεχόμενων υπηρεσιών. Μεταξύ των 14  αεροδρομίων βρίσκεται  και των Χανίων.</p>
      <p>Τα δεδομένα φαίνεται βέβαια πως άλλαξαν για την ιρλανδική εταιρεία που επαναφέρει στο θερινό πρόγραμμα του 2020 τη σύνδεση των Αθηνών με τα Χανιά. Από τον Μάρτιο του 2020, σύμφωνα με ανακοίνωση της εταιρείας, θα ξεκινήσουν πέντε εβδομαδιαίες πτήσεις.</p>
      <p>Οι κρατήσεις για το νέο δρομολόγιο είναι ήδη ανοιχτές μέχρι και για τον Οκτώβριο του 2020. Για να γιορτάσει την ανακοίνωση η Ryanair προσφέρει ναύλους από μόλις 16,99 ευρώ για τα ταξίδια που θα υλοποιηθούν μέχρι τέλος Ιανουαρίου, ενώ η κράτηση πρέπει να γίνει μέχρι την Κυριακή, 10 Νοεμβρίου 2019.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/16/society/ryanair-14-nea-dromologia-kai-dysforia-gia-tis-xreoseis-voles-kata-fraport/"/>
        <a href="https://www.tovima.gr/2019/09/24/finance/thomas-cook-o-guardian-milaei-gia-sxedio-diasosis-kai-apokalyptei-to-paraskinio/"/>
        <a href="https://www.tovima.gr/2019/09/23/finance/thomas-cook-anamenetai-polisi-sto-synolo-tis-i-kata-tmimata/"/>
        <a href="https://www.tovima.gr/2019/09/17/society/poio-einai-to-elliniko-aerodromio-me-tis-perissoteres-kathysteriseis-stin-eyropi/"/>
        <a href="https://www.tovima.gr/2019/09/16/finance/ektokseytike-to-petrelaio-meta-tis-epitheseis-sti-s-aravia-sto-kokkino-oi-eyroagores/"/>
        <a href="https://www.tovima.gr/2019/09/09/world/british-airways-apergia-xoris-proigoumeno-kathilomena-1600-aeroskafi/"/>
        <a href="https://www.tovima.gr/2019/09/04/society/pano-apo-30-000-kathysteriseis-kai-mataioseis-ptiseon-to-eptamino-tou-2019/"/>
        <a href="https://www.tovima.gr/2019/08/09/finance/apergoun-oi-vretanoi-pilotoi-tis-ryanair/"/>
        <a href="https://www.tovima.gr/2019/08/06/world/taksidia-pio-arga-alla-perissotero-oikologika/"/>
        <a href="https://www.tovima.gr/2019/06/04/finance/i-sas-tha-stamatisei-tin-polisi-aforologiton-eidon-en-ptisei/"/>
      </related>
    </article>
  </body>
</html>