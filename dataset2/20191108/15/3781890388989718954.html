<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740706"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T15:14:00+00:00"/>
    <meta property="og:title" content="เปปยัน&quot;เอแดร์ซอน&quot;ชวดบู๊หงส์แดง"/>
    <meta property="og:description" content="'เปป กวาร์ดิโอลา' กุนซือ แมนฯ ซิตี ยัน 'เอแดซอน' หมดสิทธิลงเฝ้าเสาในเกมบุกรัง 'หงส์แดง' แน่นอนแล้ว"/>
  </head>
  <body>
    <article>
      <h1>เปปยัน"เอแดร์ซอน"ชวดบู๊หงส์แดง</h1>
      <address>
        <time datetime="2019-11-08T15:14:00+00:00">08 Nov 2019, 15:14</time>
      </address>
      <p>
        <b>"เปป กวาร์ดิโอลา" กุนซือ แมนฯ ซิตี ยัน "เอแดซอน" หมดสิทธิลงเฝ้าเสาในเกมบุกรัง "หงส์แดง" แน่นอนแล้ว</b>
      </p>
      <p>เปป กวาร์ดิโอลา ผู้จัดการทีม แมนเชสเตอร์ ซิตี ยืนยัน เอแดร์ซอน มือกาวเลือดแซมบ้า จะหมดสิทธิลงเฝ้าเสาในเกมพรีเมียร์ลีก อังกฤษ นัดบิ๊กแมตช์ที่ "เรือใบสีฟ้า" จะบุกไปเยือน ลิเวอร์พูล ทีมจ่าฝูง วันอาทิตย์นี้ เนื่องจากมีปัญหาบาดเจ็บกล้ามเนื้อ<br/><br/>เอแดร์ซอน ได้รับบาดเจ็บมาจากเกม แชมเปี้ยนส์ ลีก นัดบุกเสมอ อตาลันตา 1-1 เมื่อวันพุธที่ผ่านมา และกวาร์ดิโอลา ยืนยันแล้วว่า เคลาดิโอ บราโว มือกาวทีมชาติชิลี จะได้ลงเล่นเป็นตัวจริงแทนในเกมที่ แอนฟิลด์<br/><br/>"เอแดร์ซอนลงเล่นในวันอาทิตย์ไม่ได้ ผมไม่รู้ว่า เขาจะต้องพักไปนานแค่ไหน เรามียอดนายทวารอยู่อีกคน เราได้แชมป์คาราบาว คัพ และเอฟเอ คัพ ซึ่งต้องขอบคุณ เคลาดิโอ บราโว เขาเป็นผู้รักษาประตูที่มีความพิเศษ และลงเล่นให้ชิลีมามากมายหลายนัด ผมเห็นเขาในการซ้อมทุกวัน และเห็นว่าเขาเป็นผู้เล่นที่เก่งแค่ไหน เราจะไม่แพ้เพราะเคลาดิโอแน่นอน" กวาร์ดิโอลา กล่าว.<br/><br/><b>ภาพ gettyimages</b></p>
    </article>
  </body>
</html>