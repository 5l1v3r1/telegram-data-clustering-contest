<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119063-bregu-regionalna-integracija-ne-moze-napredovati-bez-evropske-integracije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T15:35:04+00:00"/>
    <meta property="og:title" content="Bregu: Regionalna integracija ne može napredovati bez evropske integracije"/>
    <meta property="og:description" content="Savet za regionalnu saradnju (RCC) potpisao je danas u Ženevi memorandum o razumevanju sa Svetskim ekonomskim forumom u cilju povećanja konkurentnosti i podsticanja inovacija u regionu.Generalna sekretarka Saveta za regionalnu saradnju Majlinda Bregu rekla je da je četvrtu industrijsku revoluciju potrebno iskoristiti za ekonomski rast i stabilnost kroz ubrzavanje reformi u domenu konkurentnosti i inovacija, navodi se u sapštenju RCC.&quot;Regionalna integracija ne može napredovati bez evropske integracije. Izazovi koji su pred nama će biti čak i veći: jačanje regionalne saradnje u vreme neizvesnosti i ispunjavanje očekivanja Berlinskog procesa u pogledu integracije regiona u Evropsku uniju&quot;, rekla je ona i dodala da dok Zapadni Balkan čeka na jasniju sliku proširenja EU, treba pojačati saradnju šest ekonomija regiona. Bregu je ocenila da brži ekonomski rast Zapadnog Balkana leži u stvaranju jedinstvenog tržišta.&quot;Ako prekogranična koordinacija u regionu dostigne evropski prosek Zapadni Balkan bi na godišnjoj osnovi…"/>
  </head>
  <body>
    <article>
      <h1>Bregu: Regionalna integracija ne može napredovati bez evropske integracije</h1>
      <address>
        <time datetime="2019-11-08T15:35:04+00:00">08 Nov 2019, 15:35</time>
      </address>
      <slideshow>
        <figure>
          <img src="https://static.beta.rs/thumbs/Beta-hr28yeqk1f.391x371.jpg"/>
        </figure>
        <figure>
          <img src="https://static.beta.rs/thumbs/Beta-pamjn90frm.757x371.jpg"/>
        </figure>
      </slideshow>
      <p><b>Savet za regionalnu saradnju (RCC) potpisao je danas u Ženevi memorandum o razumevanju sa Svetskim ekonomskim forumom u cilju povećanja konkurentnosti i podsticanja inovacija u regionu.</b><br/><br/>Generalna sekretarka Saveta za regionalnu saradnju Majlinda Bregu rekla je da je četvrtu industrijsku revoluciju potrebno iskoristiti za ekonomski rast i stabilnost kroz ubrzavanje reformi u domenu konkurentnosti i inovacija, navodi se u sapštenju RCC.<br/><br/>"Regionalna integracija ne može napredovati bez evropske integracije. Izazovi koji su pred nama će biti čak i veći: jačanje regionalne saradnje u vreme neizvesnosti i ispunjavanje očekivanja Berlinskog procesa u pogledu integracije regiona u Evropsku uniju", rekla je ona i dodala da dok Zapadni Balkan čeka na jasniju sliku proširenja EU, treba pojačati saradnju šest ekonomija regiona. <br/><br/>Bregu je ocenila da brži ekonomski rast Zapadnog Balkana leži u stvaranju jedinstvenog tržišta.<br/><br/>"Ako prekogranična koordinacija u regionu dostigne evropski prosek Zapadni Balkan bi na godišnjoj osnovi uštedeo 800 miliona evra ili oko jedan odsto BDP-a regiona. Funkcionalan regionalni ekonomski prostor pomaže ekonomijama da budu mnogo konkurentnije, inovacije se brže šire na ujedinjenom tržištu, a kada se radi o Zapadnom Balkanu govorimo o tržištu od 18 miliona ljudi", navela je generalna sekretarka RCC.<br/><br/>U sklopu saradnje sa Svetskim ekonomskim forumom predvidjeno je iskorišćavanje ekonomskog potencijala regiona i ubrzavanje ekonomskog napretka, podsticanje javno-privatnog partnerstva i odgovarajućih reformi u cilju unapredjenja inovacijskog ekosistema i konkurentnosti regiona, navodi se u saopštenju.   <br/><br/>Memorandum je potpisan na marginama sastanka lidera sa Zapadnog Balkana kome su prisustvovali premijer Albanije Edi Rama, predsedavajući Saveta ministara BiH Denis Zvizdić, potpredsednik Vlade Crne Gore Zoran Pažin, premijer Severne Makedonije Zoran Zaev, predsednik Srbije Aleksandar Vučić, premijer Bugarske Bojko Borisov, premijer Hrvatske Andrej Plenković i premijer Slovenije Marjan Šarec.</p>
    </article>
  </body>
</html>