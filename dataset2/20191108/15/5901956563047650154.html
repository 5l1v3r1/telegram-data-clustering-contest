<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/fontana-vin-v-mariboru-233592"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T15:36:00+00:00"/>
    <meta property="og:title" content="Fontana vin v Mariboru"/>
    <meta property="og:description" content="Na posestvu Sončni raj v Vodolah bo spomladi obiskovalce Mariborske vinske ceste pozdravila prva fontana vin v Mariboru. Testni zagon bo v začetku novembra, uradno odprtje pa v naslednjem letu, najp..."/>
  </head>
  <body>
    <article>
      <h1>Fontana vin v Mariboru</h1>
      <h2>Po fontani piv Zeleno zlato v Žalcu in vinski fontani v Marezigah na Primorskem bo vino iz pipic kmalu priteklo tudi v štajerski prestolnici.</h2>
      <address><time datetime="2019-11-08T15:36:00+00:00">08 Nov 2019, 15:36</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/10/01/1267888.jpg"/>
          <figcaption>Vinska fontana Marezige</figcaption>
        </figure>
        <figure>
          <img src="https://www.slovenskenovice.si/images/slike/2019/10/01/1267885.jpg"/>
          <figcaption>Bodoča fontana vin</figcaption>
        </figure>
        <figure>
          <img src="https://www.slovenskenovice.si/images/slike/2019/10/01/1267886.jpg"/>
          <figcaption>Bogdan Mak (desno), lastnik posestva Sončni raj</figcaption>
        </figure>
        <figure>
          <img src="https://www.slovenskenovice.si/images/slike/2019/10/01/1267889.jpg"/>
          <figcaption>Fontana piv Zeleno zlato v Žalcu je velika uspešnica.</figcaption>
        </figure>
      </slideshow>
      <p>Na posestvu Sončni raj v Vodolah bo spomladi obiskovalce Mariborske vinske ceste pozdravila prva fontana vin v Mariboru. Testni zagon bo v začetku novembra, uradno odprtje pa v naslednjem letu, najpozneje aprila.</p>
      <figure>
        <img src="https://www.slovenskenovice.si/images/slike/2019/10/01/1267886.jpg"/>
        <figcaption>Bogdan Mak (desno), lastnik posestva Sončni raj</figcaption>
      </figure>
      <p>Obiskovalcem bo na voljo šest kakovostnih vin lokalnih ponudnikov in dva brezalkoholna napitka. Skupaj bo tako v elementu točilnih mest vključenih osem pip, iz katerih se bodo avtomatsko točili vina in brezalkoholni napitki. Na fontani bodo točili: Turistična kmetija Protner, Turistična kmetija Emil, Turistična kmetija Bračko Rebernik, Vina Joannes, Ekološka kmetija Valentan ter Vinarstvo in vinotoč Mak.</p>
      <figure>
        <img src="https://www.slovenskenovice.si/images/slike/2019/10/01/1267889.jpg"/>
        <figcaption>Fontana piv Zeleno zlato v Žalcu je velika uspešnica.</figcaption>
      </figure>
      <p>Kozarci, v katerih bo ponujeno vino, so čipirani in uporabniku ponujajo popolnoma lastno izbiro želenih vrst vina oziroma druge pijače. Uporabniki bodo kozarec aktivirali s prvim polnjenjem in nato imeli na voljo še pet polnitev po lastnih željah.<br/><br/>Kozarci bodo na prodaj ob fontani in na posameznih turističnih točkah. Unikatna serija No. 000 je že v prodaji v posebni embalaži in omejeni količini. Cena prvih serijskih kozarcev znaša 10 evrov, kupci pa ob nakupu prejmejo še darilo, brezplačen spust na zipline progi Čebelji let.</p>
      <figure>
        <img src="https://www.slovenskenovice.si/images/slike/2019/10/01/1267885.jpg"/>
        <figcaption>Bodoča fontana vin</figcaption>
      </figure>
      <p>Odprtje fontane je predvideno aprila naslednje leto, vsi lastniki degustacijskih kozarcev serije No. 000 pa bodo lahko na svoj račun prišli že v tem letu, saj predvidevajo testni zagon v prvih dneh novembra, temu pa bo sledilo prvo martinovanje na fontani vin. Odprta bo od začetka aprila in vse do jesenskega martinovanja v novembru. Cena degustacijskega kozarca bo ob fontani osem evrov, na drugih prodajnih mestih pa 10 evrov v darilni embalaži. Pravi privrženci štajerskih vin si ga lahko zagotovijo na spletni strani posestva Sončni raj in na prodajnih mestih, kjer bodo v naslednjih tednih predstavljali fontano vin.<br/><br/>»V letu 2018 smo začeli pripravljati obsežne raziskave in kalkulacije za popestritev naše ponudbe z atraktivnim elementom, ki bi navdušil obiskovalce Mariborske vinske ceste,« pravi <b>Bogdan Mak</b>, lastnik posestva Sončni raj.</p>
      <blockquote>Odprta bo od začetka aprila in vse do jesenskega martinovanja.</blockquote>
      <p>»Na podlagi opravljenega dela smo prišli do zaključka, da je investicija upravičena in se bo finančno povrnila v naslednjih petih do šestih letih. Nekako smo si postavili za cilj prvega leta med 7000 in 10.000 obiskovalcev. Kam nas bo peljala pot, bomo videli že kmalu. Predvsem si veliko obetamo od tujih turistov, kamor želimo v zimskih mesecih ponesti glas o naši ponudbi, vsekakor pa bomo predstavljeno ponudbo širili in razvijali v smeri butičnega turizma z unikatnimi domačimi izdelki.«<br/>Predračunska vrednost izvedbe fontane vin znaša 197.000 evrov, ki so jih zagotovili sami v okviru razpoložljivih zmožnosti. S projektom se niso želeli ali mogli prijaviti na črpanje evropskih sredstev, kar je nekakšna potrditev, da z delom in vizijo lahko dosežejo nadpovprečno visoko zastavljene razvojne cilje, ki jim bodo sledili tudi v prihodnje.</p>
      <blockquote>Cena prvih serijskih kozarcev znaša 10 evrov.</blockquote>
      <p>»Obiskovalcem želimo ponuditi okolje, v katerem se pridelujejo vina v vsej svoji lepoti. Z elementom, ki ga postavljamo, želimo povezati lokalno okolje na eni točki in ponuditi turistom informacije, kaj vse lahko ponudimo v bližnji in daljni okolici štajerske prestolnice,« je sklenil Bogdan Mak. </p>
    </article>
  </body>
</html>