<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/saltar-se-les-normes-per-evitar-cues-graven-les-infraccions-en-un-punt-negre-viari/noticia/2961979/"/>
    <meta property="og:site_name" content="CCMA"/>
    <meta property="article:published_time" content="2019-11-08T15:35:00+00:00"/>
    <meta property="og:title" content="Saltar-se les normes per evitar cues: graven les infraccions en un punt negre viari"/>
    <meta property="og:description" content="Les infraccions que es fan a la variant de la N-340 entre Móra i Torredembarra, sobretot els caps de setmana, ja han provocat accidents mortals"/>
  </head>
  <body>
    <article>
      <h1>Saltar-se les normes per evitar cues: graven les infraccions en un punt negre viari</h1>
      <h2>Les infraccions que es fan a la variant de la N-340 entre Móra i Torredembarra, sobretot els caps de setmana, ja han provocat accidents mortals</h2>
      <address><time datetime="2019-11-08T15:35:00+00:00">08 Nov 2019, 15:35</time> by <a rel="author">Redacció</a></address>
      <p>La variant de la <b>Nacional 340 entre la Móra i Torredembarra</b> és un dels punts negres del trànsit. Hi ha nombrosos accidents i moltes infraccions de trànsit. Una de les causes d'aquests problemes és la<b> rotonda de Torredembarra.</b></p>
      <p>Se salten les línies contínues per fer un canvi de sentit. I, si un ho fa, el de darrere també. Altres tiren pel dret i passen entremig de les pilones de plàstic.</p>
      <p>Ho fan per evitar les cues que tenen davant, les que es formen a la rotonda de Torredembarra. Surten de la variant per poder entrar a la rotonda de la Móra i, d'aquí, continuar el seu camí per l'antiga Nacional 340. <b>Una maniobra perillosa que es veu, sobretot, els caps de setmana.</b></p>
      <p> </p>
      <figure>
        <img src="https://www.ccma.cat/multimedia/jpg/6/4/1573229732146.jpg"/>
      </figure>
      <p> </p>
      <p>
        <b>Eduard Barreiro, taxista:</b>
      </p>
      <blockquote>"Com se soluciona això? Se soluciona amb autopista gratuïta. Diuen que a principis d'any ho serà de Tarragona en avall"</blockquote>
      <p>És precisament la <b>"Plataforma AP-7 gratuïta, ja"</b> la que ha penjat diversos vídeos amb infraccions a les xarxes. Aquest és un punt negre que en el passat ja<b> ha provocat accidents mortals</b>, però aquestes maniobres són de fa poc, des que la rotonda de Torredembarra està parcialment tallada.</p>
      <p> </p>
      <figure>
        <img src="https://www.ccma.cat/multimedia/jpg/0/1/1573229735510.jpg"/>
      </figure>
      <p> </p>
      <p>
        <b>Maria José Carabante, "Plataforma Reobrim la Rotonda":</b>
      </p>
      <blockquote>"Molt malament, perquè clar, això és una imprudència. Això ja fa temps que dura. Que la gent ho fa. A més a més, han posat uns pivots petitets a la vora de la sortida de la rotonda aquesta perquè aquí també giraven"</blockquote>
      <p>Els infractors giren per evitar <b>la volta de tres quilòmetres </b>que estan obligats a fer els conductors que entren a la rotonda de Torredembarra. De moment, els pivots segueixen al seu lloc.</p>
    </article>
  </body>
</html>