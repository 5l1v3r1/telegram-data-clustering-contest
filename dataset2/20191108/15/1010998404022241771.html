<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/dzhejmi-foks-i-tina-fej-ozvuchavat-glavnite-geroi-v-novija-film-na-piksar.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T15:32:00+00:00"/>
    <meta property="og:title" content="Джейми Фокс и Тина Фей озвучават главните герои в новия филм на „Пиксар”"/>
    <meta property="og:description" content="„Душа” ще излезе по кината през 2020 година"/>
  </head>
  <body>
    <article>
      <h1>Джейми Фокс и Тина Фей озвучават главните герои в новия филм на „Пиксар”</h1>
      <h2>„Душа” ще излезе по кината през 2020 година</h2>
      <address><time datetime="2019-11-08T15:32:00+00:00">08 Nov 2019, 15:32</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Анимационното студио „Пиксар” пусна трейлър на новия си филм „Душа”. Видеото е публикувано в официалния „Ютюб” канал на компанията.</p>
      <p>Филмът разказва за преподавателя по музика Джо Гарднър, който живее в Ню Йорк и обича джаз. Явява се на прослушване в джаз клуб и го одобряват. На връщане обаче пропада в улична канализация и така попада в света на душите. Там се запознава с душа на име 22, с която започват да си помагат един на друг в търсене на мястото си в света.</p>
      <figure>
        <iframe src="https://www.youtube.com/embed/4TojlZYqPUo" width="560" height="315" data-service="Youtube" scrolling="no"/>
      </figure>
      <p>Джейми Фокс и Тина Фей озвучават главните герои в анимацията, а режисьори са Пийт Доктър и Кемп Пауърс.</p>
      <p>Самият Доктър сподели какво е вдъхновило сюжета на новия филм. По думите му той засяга въпроса за индивидуалността.</p>
      <p>„Всичко започна с моя син – той е вече на 23 години, но още с раждането се проявиха индивидуални черти на личността му. Откъде идва това? Винаги съм мислел, че качествата се развиват чрез взаимодействие със света. Ала стана очевидно, че ние вече се раждаме с уникално и ясно разбиране за самите нас”, разказа режисьорът.</p>
      <p>„Душа” ще излезе по кината през 2020 година.</p>
    </article>
  </body>
</html>