<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/08/news/ferrara_il_sindaco_fedelissimo_di_salvini_propone_la_cittadinanza_onoraria_a_liliana_segre-240607318/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T15:48:00+00:00"/>
    <meta property="og:title" content="Ferrara, il sindaco fedelissimo di Salvini propone la cittadinanza onoraria a Liliana Segre"/>
    <meta property="og:description" content="La risoluzione verrà sottoposta lunedì al consiglio comunale"/>
  </head>
  <body>
    <article>
      <h1>Ferrara, il sindaco fedelissimo di Salvini propone la cittadinanza onoraria a Liliana Segre</h1>
      <h2>La risoluzione verrà sottoposta lunedì al consiglio comunale</h2>
      <address>
        <time datetime="2019-11-08T15:48:00+00:00">08 Nov 2019, 15:48</time>
      </address>
      <p>FERRARA - Se ieri a Modena alcuni consiglieri comunali della lega sono rimasti seduti dopo che il presidente dell'assemblea ha letto un messaggio di solidarietà alla senatrice a vita Liliana Segre, il sindaco di Ferrara, Alan Fabbri, esponente del Carroccio, fa invece sapere che la città estense "proporrà a Segre la cittadinanza onoraria per onorare la storia personale della senatrice, simbolo delle immense sofferenze di un popolo che ha a ferrara una rappresentanza forte e coesa".<br/><br/>La proposta si concretizzerà con una risoluzione che verrà sottoposta lunedì prossimo al consiglio comunale. Alan Fabbri, fedelissimo di Matteo Salvini, ha annunciato la volontà di proporre la cittadinanza onoraria alla senatrice a vita, sopravvissuta alla Shoah, a margine della conferenza sulla cerimonia di premiazione del XIX Premio letterario Adei-Wizo Adelina Della Pergola 2019 che si terrà il 12 novembre al Ridotto del Teatro Comunale.<br/><br/>"Si tratta di un gesto dovuto alla luce della storia del nostro Paese - ha spiegato Fabbri - che vuole rappresentare il profondo rispetto per tutte le vittime della Shoah, ferraresi e non. Ci auguriamo che questo metta fine a ogni tensione e a ogni strumentalizzazione, che altro non può fare se non nuocere alla coesione sociale che, in particolare su questo tema, ha sempre caratterizzato la nostra città".<br/><br/> </p>
    </article>
  </body>
</html>