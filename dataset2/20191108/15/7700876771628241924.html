<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/gli-auguri-di-mattarella-per-i-25-anni-di-vita/153235/"/>
    <meta property="og:site_name" content="VITA"/>
    <meta property="article:published_time" content="2019-11-08T15:46:00+00:00"/>
    <meta property="og:title" content="Gli auguri di Mattarella per i 25 anni di Vita"/>
    <meta property="og:description" content="Ecco il messaggio integrale inviato dal Presidente della Repubblica: «Vita ha saputo raccontare e animare l'evoluzione del Terzo settore» e ora festeggia «il suo primo quarto di secolo proponendo una riflessione ampia e lungimirante sui prossimi venticinque anni. Il nesso tra sostenibilità sociale e sostenibilità ambientale dello sviluppo è ormai evidente anche a chi, fino a poco tempo fa, si ostinava a negarlo»"/>
  </head>
  <body>
    <article>
      <h1>Gli auguri di Mattarella per i 25 anni di Vita</h1>
      <address><time datetime="2019-11-08T15:46:00+00:00">08 Nov 2019, 15:46</time> by <a rel="author">Redazione</a></address>
      <p>
        <b>Ecco il messaggio integrale inviato dal Presidente della Repubblica: «Vita ha saputo raccontare e animare l'evoluzione del Terzo settore» e ora festeggia «il suo primo quarto di secolo proponendo una riflessione ampia e lungimirante sui prossimi venticinque anni. Il nesso tra sostenibilità sociale e sostenibilità ambientale dello sviluppo è ormai evidente anche a chi, fino a poco tempo fa, si ostinava a negarlo»</b>
      </p>
      <p>Tanti auguri di buon compleanno a “Vita”, alle persone che vi lavorano con grande passione e competenza, alle numerose realtà – in ogni parte del Paese – che grazie a questa originale iniziativa editoriale hanno avuto modo di scambiarsi idee ed esperienze nel nome della solidarietà e della sussidiarietà.</p>
      <figure>
        <img src="http://i.cdn-vita.it/blobs/variants/a/0/b/8/a0b8f291-fc47-48a0-abee-937845ccdffc_large.jpg?_637090631056200952"/>
        <figcaption>La lettera di Sergio Mattarella a VITA</figcaption>
      </figure>
      <p>Sono stati venticinque anni di grandi mutamenti. Il Terzo settore si è fatto strada non semplicemente come espressione di solidarietà attiva e di partecipazione civica, ma come un prezioso motore di sviluppo sociale economico.</p>
      <p>“Vita” ha avuto il merito di raccontare e di animare questa evoluzione, che ha comportato un confronto, non sempre facile, con le istituzioni, con gli operatori economici e tra gli stessi movimenti della società civile.</p>
      <p>Una stagione complessa ma stimolante si apre davanti a noi. Ed è apprezzabile che “Vita” festeggi il suo primo quarto di secolo proponendo una riflessione ampia e lungimirante sui prossimi venticinque anni. Il nesso tra sostenibilità sociale e sostenibilità ambientale dello sviluppo è ormai evidente anche a chi, fino a poco tempo addietro, si ostinava a negarlo.</p>
      <p>Sono sfide appassionanti che - ne sono certo - affronterete con lo stesso spirito e con la stessa capacità di dialogo con cui avete contribuito al cammino della società italiana di questi anni.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/06/serve-ancora-il-terzo-settore/153207/"/>
      </related>
    </article>
  </body>
</html>