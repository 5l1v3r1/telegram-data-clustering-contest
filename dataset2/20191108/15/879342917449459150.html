<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/novyna/polityka/dubnevycha-vyvezly-kudys-pislya-vnesennya-zastavy-advokat"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T15:29:25+00:00"/>
    <meta property="og:title" content="Дубневича вивезли кудись після внесення застави – адвокат (доповнено)"/>
    <meta property="og:description" content="За словами юриста, гроші були внесені до моменту оголошення Апеляційною палатою Вищого антикорупційного суду рішення про запобіжний захід."/>
  </head>
  <body>
    <article>
      <h1>Дубневича вивезли кудись після внесення застави – адвокат (доповнено)</h1>
      <address>
        <time datetime="2019-11-08T15:29:25+00:00">08 Nov 2019, 15:29</time>
      </address>
      <p>
        <b>Нардепа <a href="https://www.slovoidilo.ua/persony/dubnevych-yaroslav-vasylovych">Ярослава Дубневича</a> вивезли в «невідомому напрямку», незважаючи на <a href="https://www.slovoidilo.ua/2019/11/08/novyna/pravo/vaks-pidtverdyv-vnesennya-zastavy-dubnevycha">внесення за нього застави в розмірі 100 млн грн</a>.</b>
      </p>
      <p>Про це заявив адвокат нардепа Олексій Шевчук у коментарі кореспонденту <a href="https://news.liga.net/politics/news/advokat-dubnevicha-100-mln-zaloga-vnesli-no-ego-kuda-to-uvezli?utm_source=telegram&amp;utm_medium=liga_live&amp;utm_campaign=Social">LIGA.net</a>.</p>
      <p>За словами юриста, гроші були внесені до моменту оголошення Апеляційною палатою Вищого антикорупційного суду рішення про запобіжний захід.</p>
      <p>«<i>Він вніс заставу, в рішенні не було сказано нічого про місце, де його мають утримувати. Але невідомі люди вивезли його в невідомому напрямку. І зараз ніхто не знає, де він перебуває</i>», - розповів адвокат і заявив, що вже подав заяву до суду про «неправомірне затримання» депутата.</p>
      <p>Водночас подача позову до суду ще не означає, що цей позов обґрунтований, зазначив у коментарі «Слово і Діло» адвокат Андрій Подосинов. За його словами, існує певна процедура, за якою випускають затриманого з-під арешту.</p>
      <p>«<i>Навіть якщо заставу вже внесено, перш ніж відпустити затриманого, необхідно дочекатися, поки гроші надійдуть на рахунок Держказначейства. А це може зайняти до трьох днів. Адвокат затриманого має принести до суду платіжку і після того, як бухгалтер суду отримає підтвердження того, що гроші надійшли в повному обсязі на рахунок Держказначейства, суд видає відповідну довідку, підписану головою суду, яку слід надати в СІЗО. Як правило, якщо людину затримали і за неї внесли заставу, то випустити її можуть не раніше, ніж за добу. А в ситуації з Дубневичем не виключено, що його випустять не раніше понеділка</i>», – розповів юрист.</p>
      <p>Водночас суддя спростувала інформацію від сторони захисту <a href="https://www.slovoidilo.ua/2019/11/08/novyna/pravo/vaks-pidtverdyv-vnesennya-zastavy-dubnevycha">про нібито незаконне затримання депутата.</a></p>
      <p>Раніше повідомлялося, <a href="https://www.slovoidilo.ua/2019/11/08/novyna/polityka/dubnevych-pered-areshtom-perepysav-firmu-syna-prokuror">Дубневич перед арештом переписав фірму на сина</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/02/novyna/polityka/dubnevych-zayavyv-pro-namir-oskarzhyty-zapobizhnyj-zaxid"/>
        <a href="https://www.slovoidilo.ua/2019/11/02/novyna/polityka/dubnevych-prokomentuvav-rishennya-sudu-shhodo-zapobizhnoho-zaxodu"/>
        <a href="https://www.slovoidilo.ua/2019/11/02/novyna/pravo/sud-obrav-zapobizhnyj-zaxid-dubnevychu"/>
        <a href="https://www.slovoidilo.ua/2019/11/07/novyna/polityka/apelyaczijna-palata-zaareshtuvala-nardepa-dubnevycha"/>
      </related>
    </article>
  </body>
</html>