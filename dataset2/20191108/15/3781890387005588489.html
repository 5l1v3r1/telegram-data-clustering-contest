<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740708"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T15:09:00+00:00"/>
    <meta property="og:title" content="อว. จับมือ มทร.ธัญบุรี จัด &quot;โอทอปสัญจร&quot;"/>
    <meta property="og:description" content="อว. จับมือ มทร.ธัญบุรี จัด ‘โอทอปสัญจร’ สร้างความรู้ ความเข้าใจในการใช้วิทยาศาสตร์ เทคโนโลยีและนวัตกรรม พัฒนาผลิตภัณฑ์"/>
  </head>
  <body>
    <article>
      <h1>อว. จับมือ มทร.ธัญบุรี จัด "โอทอปสัญจร"</h1>
      <address>
        <time datetime="2019-11-08T15:09:00+00:00">08 Nov 2019, 15:09</time>
      </address>
      <p>
        <b>อว. จับมือ มทร.ธัญบุรี จัด ‘โอทอปสัญจร’ สร้างความรู้ ความเข้าใจในการใช้วิทยาศาสตร์ เทคโนโลยีและนวัตกรรม พัฒนาผลิตภัณฑ์</b>
      </p>
      <p>นายเพิ่มสุข สัจจาภิวัฒน์ หัวหน้าผู้ตรวจราชการกระทรวงการอุดมศึกษา วิทยาศาสตร์ วิจัยและนวัตกรรม (อว.) เป็นประธานเปิดกิจกรรมการสร้างความรู้ ความเข้าใจ ในการยกระดับโอทอปด้วยวิทยาศาสตร์ เทคโนโลยี และนวัตกรรม (โอทอปสัญจร) พื้นที่จังหวัดปราจีนบุรี นครนายก และฉะเชิงเทรา  ณ โรงแรมซันธารา เวลเนส รีสอร์ท แอนด์โฮเทล จ.ฉะเชิงเทรา เมื่อเร็ว ๆ นี้ โดย<br/><br/>นายเพิ่มสุข กล่าวว่า อว. ได้ลงพื้นที่จัดกิจกรรมโอทอปสัญจร ร่วมกับ มทร.ธัญบุรี และจังหวัดปราจีนบุรี นครนายก และฉะเชิงเทรา เพื่อพัฒนาผู้ประกอบการและยกระดับสินค้าโอทอปด้วยวิทยาศาสตร์ เทคโนโลยี และนวัตกรรม (วทน.) ที่ถือเป็นงานที่สำคัญงานหนึ่งของ อว. และเป็นงานสำคัญของรัฐบาลตามแผนงานบูรณาการการพัฒนาและส่งเสริมเศรษฐกิจฐานราก โดยมีแนวทางสำคัญคือ ร่วมกับสถาบันการศึกษา โดย มทร.ธัญบุรี เพื่อนำผลงานวิจัยและองค์ความรู้เกี่ยวกับ วทน. ไปใช้ประโยชน์ ผ่านกระบวนการถ่ายทอดเทคโนโลยีสำหรับสร้างสรรค์นวัตกรรม และเพิ่มศักยภาพให้กับผู้ประกอบการในการพัฒนาผลิตภัณฑ์โอทอปให้ได้คุณภาพ มีมาตรฐาน สามารถพัฒนานวัตกรรมผลิตภัณฑ์ให้ได้รับการยอมรับ สำหรับการทำการตลาดทั้งในประเทศและระดับสากลต่อไป เชื่อมั่นว่ากิจกรรมที่จัดขึ้นนี้จะสามารถยกระดับผู้ประกอบการโอทอปให้มีความเข้มแข็ง มีประสิทธิภาพ รวมทั้งสร้างรายได้อย่างยั่งยืนต่อไปได้<br/> </p>
      <figure>
        <img src="https://www.dailynews.co.th/admin/upload/20191108/news_fSQBUPQiEF223030_533.jpg?v=20191110215?v=6175"/>
      </figure>
      <p>ด้าน ดร.วิสิทธิ์ ล้อธรรมจักร รองอธิการบดี มทร.ธัญบุรี กล่าวว่า กิจกรรมในงานมีการแนะนำผู้ประกอบการโอทอป ให้รู้จักและทราบถึงการบริการของกระทรวงฯ ผ่านแนวทางคูปองวิทย์เพื่อโอทอป ชี้ให้เห็นความสำคัญของมาตรฐานสินค้า และแนวทางการยกระดับโอทอปด้วย วทน. ในรูปแบบของการบรรยายและการเสวนา พร้อมให้คำปรึกษาจากอาจารย์ผู้เชียวชาญจาก  มทร.ธัญบุรี เพื่อช่วยแก้ปัญหาและพัฒนาโอทอป ทั้งยังรับสมัครผู้ประกอบการที่มีความประสงค์จะเข้าร่วมพัฒนาผลิตภัณฑ์ด้วย วทน. มากกว่า 100 ราย ขณะเดียวกัน สถาบันวิจัยและพัฒนา มทร.ธัญบุรียังจัดนิทรรศการตัวอย่างการใช้ วทน. พัฒนาผลิตภัณฑ์ชุมชนและโอทอป การบริการด้านวิชาการ จากคณะต่างๆ เช่น จากวิทยาลัยแพทย์แผนไทย คณะศิลปศาสตร์ คณะคหกรรมศาสตร์ ผลงานจากโครงการการสร้างคุณค่าและมูลค่าเพิ่มตลอดห่วงโซ่คุณค่าของสินค้าหนึ่งตำบลหนึ่งผลิตภัณฑ์ (OTOP) บนฐานทรัพยากรไผ่ จ.ปราจีนบุรี  ผลงานโอทอป เด่นจาก จ.นครนายก และ จ.ฉะเชิงเทรา เป็นต้น และการให้บริการด้านสินเชื่อและการเงินจากธนาคารที่เป็นประโยชน์อย่างยิ่ง<br/><br/>“มทร.ธัญบุรี มีความยินดีที่ได้เข้าร่วมกิจกรรมโอทอปสัญจร เพื่อเสริมศักยภาพผู้ประกอบการไทย ซึ่งแนวทางการพัฒนาผู้ประกอบการนั้นมีหลายด้าน ตั้งแต่การวิจัยตลาด การพัฒนาสินค้าผลิตภัณฑ์ บรรจุภัณฑ์ กลไกลทางธุรกิจหรือแม้แต่การบริหารจัดการอย่างมีคุณภาพ ซึ่งหากดำเนินการด้วยแนวทางวิทยาศาสตร์ เทคโนโลยีและนวัตกรรม จะเกิดการพัฒนาอย่างมีคุณภาพ ได้มาตรฐานและเป็นที่ยอมรับมากยิ่งขึ้น โดยทาง มทร.ธัญบุรี มีสถาบันวิจัยและพัฒนา ที่เป็นหน่วยงานสร้างองค์ความรู้และประสบการณ์การทำงานดังกล่าวทุกด้านที่มารองรับและสนับสนุนในเรื่องนี้ และได้นำคณาจารย์ นักวิจัยเข้ามาร่วมให้คำปรึกษาเชิงลึกแก่ผู้ประกอบการที่เข้าร่วมด้วย และพร้อมที่จะสนับสนุนกิจกรรมและผู้ประกอบการไทยเช่นนี้อย่างต่อเนื่อง” รองอธิการบดี มทร.ธัญบุรี กล่าว<br/><br/>ขณะที่ นายประสงค์ คงเคารพธรรม รองผู้ว่าราชการจังหวัดฉะเชิงเทรา กล่าวว่า การส่งเสริมและสนับสนุนการผลิตสินค้าโอทอปของผู้ประกอบการเป็นประเด็นสำคัญที่สร้างมูลค่าเพิ่มให้ผลผลิตและสร้างรายได้ให้แก่ประชาชนในพื้นที่ โดยเน้นการพัฒนาสินค้าโอทอปด้วยนวัตกรรม ผสมกับภูมิปัญญา วิถีชีวิต วัฒนธรรม พร้อมความคิดสร้างสรรค์ ถือเป็นการสร้างความเข้มแข็งให้กับชุมชนและช่วยพัฒนาเศรษฐกิจฐานรากอย่างแท้จริง และขอบคุณความร่วมมือกันของทุกภาคส่วน จากกระทรวงการอุดมศึกษาฯ มทร.ธัญบุรี สำนักงานพัฒนาชุมชนจังหวัด สำนักงานสาธารณสุขจังหวัด สำนักงานอุตสาหกรรมจังหวัด ตลอดจนเครือข่ายพันธมิตร ซึ่งถือเป็นโอกาสดีของผู้ประกอบการที่จะได้รับการถ่ายทอดองค์ความรู้และเทคโนโลยีสำหรับใช้ในการพัฒนาสินค้าอย่างเต็มที่.<br/> </p>
    </article>
  </body>
</html>