<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/08/stagione-dei-record-al-rossini-debutto-con-brindisi-in-platea/1322727/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-08T15:32:14+00:00"/>
    <meta property="og:title" content="Stagione dei record al Rossini: debutto con brindisi in platea"/>
    <meta property="og:description" content="CIVITANOVA - Al via il cartellone con &quot;Che disastro di commedia&quot;, molto apprezzato dal pubblico. Abbonamenti a quota 504"/>
  </head>
  <body>
    <article>
      <h1>Stagione dei record al Rossini: debutto con brindisi in platea</h1>
      <h2>CIVITANOVA - Al via il cartellone con "Che disastro di commedia", molto apprezzato dal pubblico. Abbonamenti a quota 504</h2>
      <address><time datetime="2019-11-08T15:32:14+00:00">08 Nov 2019, 15:32</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F08%2Fstagione-dei-record-al-rossini-debutto-con-brindisi-in-platea%2F1322727%2F">Condividi143</a><a href="https://twitter.com/intent/tweet?text=Stagione+dei+record+al+Rossini%3A++debutto+con+brindisi+in+platea&amp;url=https%3A%2F%2Fwww.cronachemaceratesi.it%2F2019%2F11%2F08%2Fstagione-dei-record-al-rossini-debutto-con-brindisi-in-platea%2F1322727%2F">Tweet</a>Email143 Condivisioni</p>
      <p> </p>
      <p> </p>
      <p>
        <b>È iniziata ieri sera la stagione teatrale dei numeri da record a Civitanova. 504 abbonati, 24 sponsor, nove partner etici e lo slogan #culturachiamacultura per un cartellone, realizzato dall’azienda dei teatri e da Eclissi Eventi con il patrocinio della Regione, che vede coinvolte numerose realtà cittadine. Nella serata di ieri è andata in scena “Che disastro di commedia”, pièce graditissima dal pubblico che ha applaudito tutti i brillanti interpreti.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/serata-teatri-civitanova-4-325x217.jpg"/>
        <figcaption>La fila dei tantissimi spettatori presenti al teatro Rossini</figcaption>
      </figure>
      <p>Tra il primo e il secondo atto c’è stato anche un brindisi offerto dagli organizzatori, per ricambiare con i presenti le energie positive ricevute dagli attori. Il teatro Rossini, cuore pulsante della città, è stato il punto di incontro di persone, associazioni, istituzioni e imprese. <b>La “prima” di ieri sera è stata anche arricchita da due attività del centro di Civitanova, aderenti all’associazione Centriamo, che hanno mostrato le proprie produzioni a tutti gli spettatori: Mauro De Cecco e Fiorella Perticarini.</b> Proprio gli aderenti di questa associazione, presente insieme a quella degli albergatori e dei balneari, hanno invitato i presenti a fare acquisti nei loro negozi. <b>Chi mostra il biglietto del teatro di ieri sera, infatti, avrà uno sconto particolare.</b> Tra i partner etici, che si alterneranno nelle sette recite, era la volta di Anfass. Tra il pubblico il nuovo comandante della Compagnia dei carabinieri Massimo Amicucci, l’assessore Pierpaolo Borroni, i consiglieri di maggioranza Sergio Marzetti, Piero Croia e Costantino Cavallo, il presidente dell’associazione Centriamo Debora Pennesi, la presidente dei balneari Mara Pini e il vice presidente degli albergatori Gianni Domizi. <b>Prossimo appuntamento il 27 novembre con “Alle 5 da me”, con Gaia De Laurentiis e Ugo Dighero. Per info e prenotazioni, contattare i numeri <a href="https://www.cronachemaceratesi.it/2019/11/08/stagione-dei-record-al-rossini-debutto-con-brindisi-in-platea/1322727/tel://0733812936">0733812936</a> o <a href="https://www.cronachemaceratesi.it/2019/11/08/stagione-dei-record-al-rossini-debutto-con-brindisi-in-platea/1322727/tel://0733865994">0733865994</a>.</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/serata-teatri-civitanova-1-650x470.jpg"/>
        <figcaption>Il cast dello spettacolo</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata-teatri-civitanova-5-470x650.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/serata-teatri-civitanova-3-650x433.jpg"/>
        <figcaption>Il teatro Rossini</figcaption>
      </figure>
      <p> </p>
    </article>
  </body>
</html>