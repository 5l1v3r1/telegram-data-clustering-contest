<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596424/kontra-kop-pasp-meta-apo-energeies-melon-tis-ethnikis-gynaikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T15:38:00+00:00"/>
    <meta property="og:title" content="Κόντρα ΚΟΠ - ΠΑ.Σ.Π μετά από ενέργειες μελών της Εθνικής Γυναικών"/>
    <meta property="og:description" content="Μέλη της Εθνικής μας ομάδας Γυναικών, προέβησαν σε ενέργειες πριν την έναρξη του χθεσινού αγώνα με την αντίστοιχη της Φινλανδίας, οι οποίες ήταν εκτός του..."/>
  </head>
  <body>
    <article>
      <h1>Κόντρα ΚΟΠ - ΠΑ.Σ.Π μετά από ενέργειες μελών της Εθνικής Γυναικών</h1>
      <address><time datetime="2019-11-08T15:38:00+00:00">08 Nov 2019, 15:38</time> by <a rel="author">SigmaliveSportime</a></address>
      <p><b>Μέλη της Εθνικής μας ομάδας Γυναικών, προέβησαν σε ενέργειες πριν την έναρξη του χθεσινού αγώνα με την αντίστοιχη της Φινλανδίας, οι οποίες ήταν εκτός του πλαισίου των συμφωνηθέντων μεταξύ των δύο Ομοσπονδιών και ενάντια στο πρωτόκολλο της UEFA που αφορά διεθνείς αγώνες.<br/></b> <br/>Η Κυπριακή Ομοσπονδία Ποδοσφαίρου, προχώρησε σε προκαταρτική διερεύνηση του συμβάντος και σε συνάρτηση με σχετική  ανακοίνωση του ΠΑΣΠ στα μέσα κοινωνικής δικτύωσης και την αναδημοσίευση της από τα ΜΜΕ, επιθυμεί να παραθέσει τα πραγματικά γεγονότα.<br/> <br/>Η ΚΟΠ επικοινώνησε τρείς (3) ημέρες πριν τον αγώνα με την Ομοσπονδία Ποδοσφαίρου της Φινλανδίας και μεταξύ των δύο Ομοσπονδιών, συμφωνήθηκε όπως πριν τον αγώνα να γίνει κοινή φωτογράφιση, για προώθηση της καμπάνιας της UEFA «TOGETHER WE PLAY STRONG» που αφορά την προώθηση του γυναικείου ποδοσφαίρου.<br/> <br/>Παράλληλα,  ενημερώθηκε η UEFA για την καμπάνια και παραχώρησε σχετική έγκριση.<br/> <br/>Πριν από τον αγώνα της Πέμπτης 07/11/2019, έγινε η κοινή φωτογράφιση με σήμα που μετέφερε η ΚΟΠ και στο οποίο αναγραφόταν το σύνθημα της καμπάνιας, αλλά προς έκπληξη μας, αρκετές ποδοσφαιρίστριες της Εθνικής Κύπρου, πρόσθεσαν από μόνες τους επιπλέον σύνθημα καμπάνιας που αφορούσε το Equal Game, καμπάνια που προωθήθηκε από την Ευρωπαϊκή Ομοσπονδία το μήνα Οκτώβριο και η οποία έχει ολοκληρωθεί. Σημειώνουμε ότι η ΚΟΠ συμμετείχε στην συγκεκριμένη καμπάνια σε όλους τους αγώνες για το μήνα Οκτώβριο.<br/> <br/>Οι  ενέργειες των ποδοσφαιριστριών μας, αφήνουν εκτεθειμένη την ΚΟΠ προς την Ομοσπονδία της Φινλανδίας, οι ποδοσφαιρίστριες της οποίας δεν συμμετείχαν στο επιπλέον σύνθημα της καμπάνιας, αλλά και προς την UEFA, με κίνδυνο μάλιστα να μας επιβληθεί πρόστιμο από την Ευρωπαϊκή Ομοσπονδία.<br/> <br/>Όπως γίνεται αντιληπτό, τα μέλη της Εθνικής μας ομάδας προέβησαν στις ενέργειες αυτές κατόπιν συνεννόησης με τον ΠΑΣΠ, αποφεύγοντας για αδιευκρίνιστους λόγους να ενημερώσουν την ΚΟΠ και τους συνοδούς της αποστολής στη Φινλανδία.<br/> <br/>Θεωρούμαι απαράδεκτο και αθέμιτο, ο Σύνδεσμος Ποδοσφαιριστών να αναμειγνύεται με συνωμοτικές μεθόδους σε δραστηριότητες και ζητήματα που αφορούν αποκλειστικά την ΚΟΠ και τις Εθνικές μας Ομάδες.<br/> <br/>Οι πιο πάνω ενέργειες δεν μπορούν να περάσουν απαρατήρητες και η ΚΟΠ όταν θα ολοκληρώσει την διερεύνηση των γεγονότων, θα αποδώσει τις όποιες πειθαρχικές ευθύνες εκεί και όπου προκύπτουν.<br/> </p>
    </article>
  </body>
</html>