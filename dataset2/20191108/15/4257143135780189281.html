<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/08/ilyen-lett-kertesz-imre-siremleke-a-fiumei-uton-kep"/>
    <meta property="og:site_name" content="infostart"/>
    <meta property="article:published_time" content="2019-11-08T15:19:25+00:00"/>
    <meta property="og:title" content="Ilyen lett Kertész Imre síremléke a Fiumei úton - kép"/>
    <meta property="og:description" content="A Nobel-díjas magyar író síremlékét felesége, Magda asszony elképzelései alapján készítették el Kertész Imre születésének 90. évfordulójára."/>
  </head>
  <body>
    <article>
      <h1>Ilyen lett Kertész Imre síremléke a Fiumei úton - kép</h1>
      <address><time datetime="2019-11-08T15:19:25+00:00">08 Nov 2019, 15:19</time> by <a rel="author">Infostart / MTI</a></address>
      <h3>A Nobel-díjas magyar író síremlékét felesége, Magda asszony elképzelései alapján készítették el Kertész Imre születésének 90. évfordulójára.</h3>
      <p>Felavatták Kertész Imre (1929-2016) irodalmi Nobel-díjas magyar író és felesége, Kertész Magda közös síremlékét a Fiumei úti sírkertben, pénteken Budapesten.</p>
      <p>"Kertész Imre számára az autentikus létezés egyetlen lehetséges formája az írás lett. Történetek elmondása, miközben tudta, történetei elmondhatatlanok, és maga az írás is képtelen vállalkozás. Ez a paradoxon szinte mindegyik művének kiindulási pontja, ám a kész mű ennek az önellentmondásnak a cáfolata is egyben. Az írás lett számára az identitás meg- és visszaszerzésének küzdőterepe" - fogalmazott a síremlék felavatásán Hafner Zoltán irodalomtörténész, a Kertész Imre Intézet igazgatója.</p>
      <p>"Kertész Imre kívülállásával nem kis árat fizetett, de a legsúlyosabb történelmi időkben is szabad maradt, s könyvei ebben a szabadságban fogantak. Emiatt lehetnek érvényesek ma is" - tette hozzá.</p>
      <p>Hafner Zoltán kiemelte: Kertész Imre formát adott életének, mintát és példát hagyva, hogy mindenkinek saját magának kell megalkotnia a saját történetét és életét.</p>
      <p>"Tisztázni, hogy mennyire végzetszerű, illetve történelmileg mennyire determinált az egyén, mennyiben felelős a saját életéért. Kiszabadulhat-e a tömeglét, a nekünk szánt sorstalanság állapotából" - fogalmazott.</p>
      <p>A síremléket a 2016-ban elhunyt Kertész Magda elképzelései alapján Czakó Rita és Takács Máté szobrászművészek készítették. A síremlék hátoldalán a "Szeretet megvált" idézet olvasható Kertész Imre egy feljegyzéséből.</p>
      <p>Az író születésének 90. évfordulója alkalmából is rendezett megemlékezésen Kelemen Barnabás hegedűművész és Hegedűs D. Géza színművész közreműködött.</p>
      <figure>
        <img src="https://infostart.hu/images/site/articles/inline/2019/11/1573226129-puaCCJtSU_md.jpg"/>
        <figcaption>Budapest, 2019. november 8. Kertész Imre író újonnan felavatott síremléke a Fiumei úti sírkertben 2019. november 8-án. MTI/Szigetváry Zsolt</figcaption>
      </figure>
      <p>
        <i>Nyitókép: Kertész Imre író újonnan felavatott síremléke a Fiumei úti sírkertben 2019. november 8-án. MTI/Szigetváry Zsolt</i>
      </p>
    </article>
  </body>
</html>