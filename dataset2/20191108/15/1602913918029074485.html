<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/unicredit-estimeaza-o-crestere-economica-de-4-2-pentru-pib-ul-romaniei-in-2019-politicile-populiste-au-redus-drastic-resursele-publice-declansand-o-criza-politica-inaintea-alegerilor-prezidentiale-18557261"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T15:52:30+00:00"/>
    <meta property="og:title" content="UniCredit estimează o creştere economică de 4,2% pentru PIB-ul României în 2019: „Politicile populiste au redus drastic resursele publice, declanşând o criză politică înaintea alegerilor prezidenţiale”"/>
    <meta property="og:description" content="PIB-ul României va creşte cu 4,2% în 2019 şi de 2,6% în 2020 pe fondul creşterii activităţii în construcţii şi a politicii fiscale mai laxe, estimează UniCredit Bank România în raportul trimestrial de analiză macroeconomică şi strategie."/>
  </head>
  <body>
    <article>
      <h1>UniCredit estimează o creştere economică de 4,2% pentru PIB-ul României în 2019: „Politicile populiste au redus drastic resursele publice, declanşând o criză politică înaintea alegerilor prezidenţiale”</h1>
      <address><time datetime="2019-11-08T15:52:30+00:00">08 Nov 2019, 15:52</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>PIB-ul României va creşte cu 4,2% în 2019 şi de 2,6% în 2020 pe fondul creşterii activităţii în construcţii şi a politicii fiscale mai laxe, estimează UniCredit Bank România în raportul trimestrial de analiză macroeconomică şi strategie.</p>
      <p>„Politicile populiste au redus drastic resursele publice, declanşând o criză politică înaintea alegerilor prezidenţiale care vor avea loc pe 10/24 noiembrie. Alegerile locale vor fi organizate în mai-iunie 2020, urmate de alegerile parlamentare din noiembrie-decembrie 2020. Prin planificarea creşterii pensiilor cu 15% la 1 septembrie 2019 şi cu 40% la 1 septembrie 2020, guvernul a epuizat resursele pentru orice alte creşteri de cheltuieli”, semnează UniCredit într-un raport care conţine viziunea celui mai mare grup bancar din Italia asupra României.</p>
      <p>Pe lângă cerea externă mai slabă, exporturile României ar putea fi afectate de creşterea preţurilor de producţie şi a salariilor, produsele chimice şi sectoarele cu valoare adăugată scăzută fiind cele mai afectate, potrivit raportului.  </p>
      <p>În ceea ce priveşte deficitul bugetar, grupul italian consideră că acesta ar putea creşte mult peste 3%, în contextul în care colectarea veniturilor fiscale s-a înrăutăţit în primele nouă luni.</p>
      <p>„Deficitul bugetar riscă să atingă 3.7% din PIB în 2019. Colectarea veniturilor fiscale s-a înrăutăţit în primele nouă luni din 2019, doar încasările din TVA şi asigurările sociale fiind în creştere ca procent în PIB. Încasările din TVA beneficiază de creşterea puternică a consumului, mai degrabă decât de o mai bună colectare a taxelor. În lipsa unor reforme pentru reducerea evaziunii fiscale, această îmbunătăţire ciclică s-ar putea inversa dacă încetineşte creşterea economică. Creşterea încasărilor din asigurări sociale se explică în cea mai mare parte prin contribuţii mai mari plătite de angajaţii din sectorul public şi este compensată de salariile mai mari plătite de stat”, notează UniCredit.</p>
      <p>Pe această pantă ascendentă a deficitului bugetar, banca susţine că acesta ar putea depăşi 4% din PIB în 2020 şi chiar 6% din PIB în 2021, ceea ce ar putea duce la pierderea rating-ului suveran de investiţii.</p>
      <p>Raportul mai arată că ţinta de inflaţie ar putea fi ratată în 2020-2021 dacă preţurile electricităţii şi gazelor naturale sunt re-liberalizate. În acelaşi timp, în ceea ce priveşte dobânzile, UniCredit consideră că BNR ar putea menţine dobânzile constante.</p>
    </article>
  </body>
</html>