<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e039f4fef85ffa62/datoria-globala-la-un-nivel-record-s-a-ajuns-la-230-din-pib-ul-mondial.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T15:32:00+00:00"/>
    <meta property="og:title" content="Datoria globală, la un nivel RECORD; S-a ajuns la 230% din PIB-ul mondial"/>
    <meta property="og:description" content="Datoria globală a atins un nivel record, avertizează Kristalina Georgieva, directorul general al Fondului Monetar Internaţional. Este un nivel nemaiîntâlnit de la Al Doilea Război Mondial, iar situaţia prezintă un risc uriaş la adresa strabilităţii financiare."/>
  </head>
  <body>
    <article>
      <h1>Datoria globală, la un nivel RECORD; S-a ajuns la 230% din PIB-ul mondial</h1>
      <address><time datetime="2019-11-08T15:32:00+00:00">08 Nov 2019, 15:32</time> by <a rel="author">Jurnal.md</a></address>
      <p>
        <b>Datoria globală a atins un nivel record, avertizează Kristalina Georgieva, directorul general al Fondului Monetar Internaţional. Este un nivel nemaiîntâlnit de la Al Doilea Război Mondial, iar situaţia prezintă un risc uriaş la adresa strabilităţii financiare.</b>
      </p>
      <p>Datoria globală a atins nivelul record de 188.000 de miliarde de dolari, sau aproximativ 230% din PIB-ul mondial, a afirmat joi Kristalina Georgieva, directorul general al Fondului Monetar Internaţional (FMI), avertizând asupra riscurilor la adresa stabilităţii financiare provocate de datoria masivă. „Datoria publică în economiile avansate este la un nivel care nu s-a mai înregistrat de la Al Doilea Război Mondial. În ţările emergente, datoria publică este la un nivel asemănător celui de la criza datoriilor din 1980”, a declarat Georgieva, într-un discurs rostit la Washington.</p>
      <p>Recenta majorare a datoriei în economiile avansate este în mare măsură rezultatul măsurilor adoptate ca răspuns la criza financiară din 2008, după colapsul băncii americane de investiţii Lehman Brothers Holdings Inc.</p>
      <p>În ţările în curs de dezvoltare, majorarea datoriei reflectă declinul accentuat al preţului la materiile prime, dezastrele naturale, conflictele civile şi cheltuielile ridicate de investiţii cu proiecte neproductive, a explicat şeful FMI.</p>
      <p>În decembrie 2018, FMI anunţa că datoria globală a totalizat 184.000 de miliarde de dolari în 2017, un nivel record la acel moment. În 2016, nivelul datoriei globale era de 164.000 de miliarde de dolari, scrie Capital.ro.</p>
      <p>Deşi împrumuturile sectorului privat reprezintă cea mai mare parte a datoriei globale, creşterea suplimentară va reprezenta un risc pentru cetăţeni şi guverne, în cazul unei încetiniri a economiei, a avertizat Kristalina Georgieva.</p>
    </article>
  </body>
</html>