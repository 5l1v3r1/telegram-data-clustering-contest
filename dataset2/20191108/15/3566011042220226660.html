<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545655.html/%D8%AF%D8%B4%D9%85%D9%86-%D8%A7%D8%B2-%D8%AA%D9%82%D9%88%DB%8C%D8%AA-%D8%B5%D9%86%D8%A7%DB%8C%D8%B9-%D9%85%D9%88%D8%B4%DA%A9%DB%8C-%D8%A7%DB%8C%D8%B1%D8%A7%D9%86-%D9%87%D8%B1%D8%A7%D8%B3%D8%A7%D9%86-%D8%A7%D8%B3%D8%AA--%D9%81%D8%B9%D8%A7%D9%84%DB%8C%D8%AA-%D9%85%D8%B1%DA%A9%D8%B2-%D9%87%D8%B3%D8%AA%D9%87-%D8%A7%DB%8C-%D9%81%D8%B1%D8%AF%D9%88-%D9%86%D8%B4%D8%A7%D9%86-%D8%AF%D8%A7%D8%AF-%D8%A7%DB%8C%D8%B1%D8%A7%D9%86-%D8%A8%D8%A7-%D8%A8%D8%AF%D8%B9%D9%87%D8%AF%DB%8C-%D8%A2%D9%85%D8%B1%DB%8C%DA%A9%D8%A7-%DA%86%DA%AF%D9%88%D9%86%D9%87-%D9%85%D9%82%D8%A7%D8%A8%D9%84%D9%87-%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:22:00+00:00"/>
    <meta property="og:title" content="دشمن از تقویت صنایع موشکی ایران هراسان است/ فعالیت مرکز هسته‌ای فردو نشان داد ایران با بدعهدی آمریکا چگونه مقابله می‌کند"/>
    <meta property="og:description" content="ائمه جمعه استان لرستان با بیان اینکه دشمن از تقویت صنایع موشکی ایران هراسان است مطرح کردند: فعال کردن مرکز هسته‌ای فردو وغنی سازی اورانیوم نشان داد ایران با بدعهدی آمریکا چگونه مقابله می‌کند."/>
  </head>
  <body>
    <article>
      <h1>دشمن از تقویت صنایع موشکی ایران هراسان است/ فعالیت مرکز هسته‌ای فردو نشان داد ایران با بدعهدی آمریکا چگونه مقابله می‌کند</h1>
      <h2>در خطبه‌های نمازجمعه لرستان مطرح شد؛</h2>
      <address>
        <time datetime="2019-11-08T15:22:00+00:00">08 Nov 2019, 15:22</time>
      </address>
      <p>ائمه جمعه استان لرستان با بیان اینکه دشمن از تقویت صنایع موشکی ایران هراسان است مطرح کردند: فعال کردن مرکز هسته‌ای فردو وغنی سازی اورانیوم نشان داد ایران با بدعهدی آمریکا چگونه مقابله می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://safireaflak.ir/"> سفیرافلاک، </a>حجت‌الاسلام سید علی حسینی ظهر امروز در خطبه های این هفته نماز جمعه بروجرد اظهار داشت: یکی از مهمترین مشکلات کشور اقتصادی است و برای بهبود وضعیت اقتصادی کشور باید از تولید کنندگان داخلی حمایت کنیم.</p>
      <p>وی افزود: برای بهبود وضعیت اقتصادی باید از دشمن قطع امید و نگاه را از بیگانه دور کرد و دولت از تولید کنندگان داخلی حمایت کند؛ نباید پیش پای تولید کننده سنگ اندازی کرد ولی متاسفانه گاهی برای صدور مجوز برخی سنگ اندازی می کنند ‌و باید این مدت را کوتاه کرد تا تولید کننده به راحتی برای تولید گام بردارد.<br/><br/>نماینده ولی فقیه در استان لرستان با تاکید بر مبارزه با قاچاقچیان تصریح کرد: خدا ذلیل کند کسانی را که قاچاقچیان را همراهی می کنند که این کار ظلم به مردم و تولید کننده است؛ نباید کالایی را که در داخل تولید می شود وارد کنند چرا که این ظلم به تولید کننده است.<br/><br/>وی با اشاره به جلوگیری از خام فروشی گفت: خام فروشی نباید صورت گیرد و مواد تولیدی باید فرآوری شده باشد و در بازار عرضه شود و خام فروشی نتیجه بی عرضگی برخی از مسئولان است که انجام وظیفه نمی کنند.</p>
      <p><b>خام فروشی نتیجه بی‌عرضگی برخی مسئولان است</b><br/><br/>حسینی با بیان اینکه مذاکره با آمریکا به هیچ عنوان نباید انجام شود گفت: نباید با کسانی که از آنها جنایت دیدیم دوباره مذاکره کنیم چرا که ترامپ یک انسان جنایتکار کثیف است و دشمن ما بوده و هست.<br/><br/>وی عنوان کرد: آمریکا از برجام یکباره خارج شد ولی ما گام به گام خارج می شویم و اروپا هم تعهدات زیادی داد که به هیچ کدام عمل نکرد و در این مدت ما مدارا کردیم و باید ما هم خارج شویم.<br/><br/>امام جمعه بروجردبیان کرد: برخی از مسئولان دلشان برای نشستن کنار ترامپ می تپد اما به هیچ عنوان نمی توان دوباره با آمریکا مذاکره کرد و همه دنیا حق را به ما می دهند در برجام چرا که ما ناقض برجام نبودیم؛ دشمن از تقویت صنایع موشکی ما هراسان است.<br/><br/>وی با اشاره به هفته وحدت گفت: همزمان با ولادت حضرت محمد(ص) هفته وحدت نامگذاری و فرصتی است که در این ایام به موضوع وحدت بیشتر پرداخته شود.<br/><br/>حسینی با تاکید بر ضرورت امر به معروف و نهی از منکر افزود: گروه های امر به معروف و نهی از منکر در بروجرد تشکیل شده و نیاز است این کار ادامه یابد و ضروری است تا در هر کجا منکری بود تذکر داده شود.</p>
      <p>
        <b>توطئه‌های دشمن با پیروی از ولایت شکست می‌خورد</b>
      </p>
      <p>حجت الاسلام امیدیان امام جمعه موقت الیگودرز در خطبه های نماز جمعه این هفته ضمن گرامیداشت سالروز ازدواج پیامبر و حضرت خدیجه (س)اظهار داشت: خانواده ها باید با الگو برداری از زندگی پیامبر و ائمه اطهار علیهم السلام شرایط  را برای ازدواج های جوانان فراهم نمایند .<br/><br/>وی افزود: دشمنان انقلاب با ایجاد نا آرامی، قانون گریزی در کشورها از مقاومت قصد دارند این آشوبها را به داخل ایران بکشانند وبی قانونها را در جبهه مقاومت حاکم نماید تا بتوانند از آب گل آلود ماهی بگیرند‌.<br/><br/>امام جمعه موقت الیگودرز عنوان کرد: همه ما باید با هوشیاری و بصیرت در برابر توطئه‌های دشمنان بایستیم چرا که تجربه نشان داده که با پیروی از ولایت دشمنان محکوم به شکست خواهند بود .<br/><br/>وی به مناسبتهای پیش رو اشاره و بیان کرد: کیفیت کالا مناسب بهترین تبلیغ برای کالاست و باید همانطور که در خصوص گسترش تولید محصولات با کیفیت که تلاش در جهت تحقق شعار سال است درجهت مصرف صحیح و پرهیز از اسراف گرایی توجه بیشتری داشته باشیم .<br/><br/><b>ترفندهای آمریکا امروز دیگر جواب نمی‌دهد</b></p>
      <p>حجت الاسلام موسوی امام جمعه شهرستان سلسله در جمع نماز گزاران ضمن گرامی داشت هفته وحدت اظهار داشت: نباید اختلافی بین دلسوزان نظام و امت اسلامی باشد، پیامبر(ص) دارای اخلاق نیک بودند و ما هم باید این اخلاق نیک را در جامعه گسترش دهیم.</p>
      <p>وی با اشاره به دیداری که دانش آموزان با مقام معظم رهبری داشتند افزود: در این دیدار رهبری اصول راهبری مقاومت را تشریح نمودند و فرمودند آمریکا در منطقه ضعیف تر شده است و امروز دیگر ترفندهایش جواب نمی دهد.</p>
      <p>امام جمعه سلسله عنوان کرد: همانطور که رهبری امر کردند ما با آمریکا به دو دلیل مذاکره نمیکنیم؛ آمریکا حدیت ندارد، یعنی اگر امروز در مورد هسته ای صحبت کنیم فردا در مورد حجاب، خانواده مداخله می کند، آمریکا معنی دوستی را نمی فهد.</p>
      <p>
        <b>ساخت پل 7 تیر پلدختر تسریع شود</b>
      </p>
      <p>حجت الاسلام سید محسن موسوی امام جمعه پلدختر در خطبه های این هفته با انتقاد از روند کند ساخت پل ۷تیر اظهار داشت: با گذشت هشت ماه از سیلاب و فعالیت مدارس، روند تعمیر و بازسازی پل ۷تیر که تردد اصلی عابران و وسائل نقلیه مردم شهر پلدختر از این مسیر می باشد، کند است که بایستی ساخت این پل تسریع شود.</p>
      <p>وی افزود: پل شهدای دولت به تنهایی ظرفیت تردد وسائل نقلیه ندارد زیرا با تعطیلی مدارس شاهد ترافیک ماشین ها در خیابان های منتهی پل هستیم که نیاز است متولیان امر در خصوص بازسازی پل ۷تیر سرعت کار را بالا ببرند.</p>
      <p>امام جمعه پلدختر با اشاره به آغاز گام چهارم هسته ای ایران زیر نظر آژانس اتمی عنوان کرد: متاسفانه پس از خروج یک جانبه آمریکایی ها از برجام، اروپایی ها منفعلانه عمل کردند و شعارهای آنها در عمل با مواضع آمریکایی ها تطبیق داشت نه اینکه به نفع ایران وکاهش تحریم ها منتهی شود.</p>
      <p>وی بیان کرد: فعال کردن مرکز هسته ای فردو و سانتریفیوژها وغنی سازی اورانیوم تا چهار ونیم درصد زیر نظر بازرسین آژانس اتمی نشان داد که ایران با بدعهدی های آمریکایی و اروپایی چگونه می تواند مقابله کند.<br/><br/>موسوی با اشاره به اغتشاشات مردم لبنان وعراق گفت: مسئولان و دولتمردان عراقی و لبنان به مطالبات قانونی مردم توجه کنند و مردم این کشورها نبایستی اسیر توطئه و فتنه آمریکایی، صهیونیستی و سعودی شوند و صف خود را از اغتشاشات جدا کنند و به توصیه های مراجع شیعه برای برون رفت از این فتنه ها بیشتر توجه کنند.</p>
      <p>انتهای پیام/</p>
    </article>
  </body>
</html>