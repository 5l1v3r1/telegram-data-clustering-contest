<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/media/to-hollywood-paei-thessaloniki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T15:58:44+00:00"/>
    <meta property="og:title" content="To Hollywood … πάει Θεσσαλονίκη"/>
    <meta property="og:description" content="Τα στούντιο της θυγατρικής εταιρίας της Millennium Films, Nu Buyana Hellenic, θα κατασκευαστούν στην περιοχή της Θέρμης"/>
  </head>
  <body>
    <article>
      <h1>To Hollywood … πάει Θεσσαλονίκη</h1>
      <h2>Τα στούντιο της θυγατρικής εταιρίας της Millennium Films, Nu Buyana Hellenic, θα κατασκευαστούν στην περιοχή της Θέρμης</h2>
      <address><time datetime="2019-11-08T15:58:44+00:00">08 Nov 2019, 15:58</time> by <a rel="author">Κωνσταντάτου Ελένη</a></address>
      <p>Κινηματογραφικά στούντιο επιπέδου Hollywood αναμένεται να κατασκευαστούν στην Θεσσαλονίκη, όπως ανακοινώθηκε το μεσημέρι της Παρασκευής σε συνέντευξη τύπου του Εθνικού Κέντρου Οπτικοακουστικών Μέσων και Επικοινωνίας (ΕΚΟΜΕ), κ. <b>Πάνος Κουάνης</b>, στο Μουσείο Φωτογραφίας στη Θεσσαλονίκη.</p>
      <p>Τα στούντιο της θυγατρικής εταιρίας της Millennium Films, Nu Buyana Hellenic, θα κατασκευαστούν στην περιοχή της Θέρμης, σε ιδιόκτητη έκταση 83 στρεμμάτων, κοντά στο αεροδρόμιο «Μακεδονία», με τις εργασίες να αναμένονται να ξεκινήσουν μέσα στην επόμενη χρονιά. Παρόλ’ αυτά έχουν ήδη προγραμματιστεί τα γυρίσματα δύο ταινιών και μιας τηλεοπτικής σειράς.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«<i>Αποτελεί μια εξαιρετικά σημαντική εξέλιξη ότι η Περιφέρεια Κεντρικής Μακεδονίας και η Θεσσαλονίκη μπαίνουν στον παγκόσμιο χάρτη των οπτικοακουστικών παραγωγών</i>» ανέφερε ο Υπουργός Επικρατείας και Ψηφιακής Διακυβέρνησης, κ. <b>Κυριάκος Πιερρακάκης</b>,<b> </b>στο χαιρετισμό που απηύθυνε ανοίγοντας τη συνέντευξη τύπου, υπογραμμίζοντας «ο χώρος των οπτικοακουστικών παραγωγών όφειλε να είναι ένα φυσικό πλεονέκτημα για τη χώρα. Η αλήθεια είναι ότι αργήσαμε πολύ, βλέπαμε άλλες χώρες να μπαίνουν σε αυτό τον παγκόσμιο χάρτη και εμείς να έχουμε μείνει πίσω, συχνά γιατί είχαμε γραφειοκρατικά εμπόδια ή δεν είχαμε τα σωστά κίνητρα».</p>
      <p>Μιλώντας στο Μουσείο Φωτογραφίας, ο Υπουργός συνεχάρη τους εμπλεκόμενους φορείς για τη δουλειά τους και δήλωσε ότι σύντομα το Υπουργείο Ψηφιακής Διακυβέρνησης θα εξαγγείλει συγκεκριμένες πρωτοβουλίες σχετικά με την προσέλκυση ακόμα περισσότερων επενδύσεων στον τομέα των οπτικοακουστικών έργων.</p>
      <p>«<i>Είμαι ιδιαίτερα χαρούμενος και συγκινημένος που μετά από σκληρή δουλειά τουλάχιστον δύο ετών και από προβλήματα που χρειάστηκε να ξεπεράσουμε στην πορεία αυτή είμαστε εδώ για να σας παρουσιάσουμε για πρώτη το όραμά μας γι ‘αυτό που πολλές φορές έχω πει για τη Θεσσαλονίκη και την Κεντρική Μακεδονία. Οτι πρέπει να είναι ένα κέντρο οπτικοακουστικών παραγωγών για όλη τη νοτιοανατολική Ευρώπη και σήμερα γίνεται το πρώτο βήμα. Θα βάλει για τα καλά στο χάρτη των οπτικοακουστικών παραγωγών τον τόπο μας. Σε ελάχιστους μήνες θα ξεκινήσουν οι εργασίες σε ένα οικόπεδο 83 στρεμμάτων στη Θέρμη το οποίο θα στεγάσει 8 χολιγουντιανού τύπου πλατό</i>», ανέφερε μεταξύ άλλων στην ομιλία του ο Περιφερειάρχης Κεντρικής Μακεδονίας. κ. <b>Απόστολος Τζιτζικώστας</b>, προσθέτοντας ότι αρχικά τα πλατό θα είναι 8 με την ελπίδα να φτάσουν αργότερα τα 13 και θα έχουν έκταση 15.000 τ.μ το καθένα συν των βοηθητικών χώρων.</p>
      <p>Τα στούντιο που θα κατασκευαστούν στην συμπρωτεύουσα μπορεί να αποτελούν επέκταση εκείνων της Nu Buyana στη Βουλγαρίας, παρό’ αυτά στην επένδυση θα συμπράξει η York Films την οποία ίδρυσε ο ομογενής Γιάννης Καλαφάτης στη Νέα Υόρκη. Στα Υork Studios έχουν γυριστεί μεγάλες κινηματογραφικές και τηλεοπτικές παραγωγές όπως «Godzilla» (2014), «John Wick», «Spider-Man 2», «Elementary» κ.ά. Πριν από δύο χρόνια η York Studios ολοκλήρωσε ένα από τα μεγαλύτερα στούντιο στις ΗΠΑ, συνολικής έκτασης 50.000 τ.μ. Η επένδυση έγινε στο Μπρονξ της Νέας Υόρκης και κόστισε 100 εκατομμύρια ευρώ.</p>
      <p>Κατά τη διάρκεια της συνέντευξης τύπου ο κ. Καλαφάτης αναφέρθηκε στα οικονομικά οφέλη που θα έχει η κατασκευή των στούντιο. «<i>Αυτό που θα γίνει στην πόλη είναι πρωτόγνωρο για τα Ελληνικά δεδομένα. Προσβλέπουμε σε 13 πλατό συνολικά ώστε να προσκληθούν παραγωγές υψηλών προδιαγραφών για να γυριστούν εδώ. Αυτό σημαίνει πολλά για την οικονομία, κυρίως στην προβολή της πόλης και της χώρας. Είναι ο καλύτερος τρόπος για να διαφημιστεί ο τόπος. Εκτιμούμε πως σε λίγους μήνες θα είμαστε έτοιμοι να ξεκινήσουμε τη δημιουργία των στούντιο πλατό. Ταινίες θα γίνονται και πριν την δημιουργία των πλατών, από τις αρχές του 2020</i>».</p>
      <p>Από την πλευρά του ο Διευθύνων Σύμβουλος της Nu Boyana Studios, κ. <b>Yariv Lerner</b>, τόνισε πως: «<i>το πρώτο βήμα του ατόμου στο φεγγάρι είναι αποτέλεσμα της προσπάθειας των ατόμων που τον βοήθησαν να φτάσει εκεί</i>» ευχαριστώντας την προηγούμενη και την τωρινή κυβέρνηση και εξήγησε πως αποφάσισαν να έρθουν στην χώρας μας λόγω του cash rebate γιατί δίνει κίνητρα σε επενδυτές, λόγω της γεωγραφικής εγγύτητας με τα στούντιο στην Βουλγαρία, και επειδή εδώ δεν υπάρχει αυξημένος τουρισμός σε σχέση παραδείγματος χάρη με την Αθήνα.</p>
      <p>Επίσης, αναφέρθηκε και στα πλεονεκτήματα που φέρνουν οι κινηματογραφικές παραγωγές σε μια περιοχή, με την ηθοποιών και συνεργείων, ενώ ταυτόχρονα αναφέρθηκε και στην επίδραση που έχει μια ταινία σε έναν τόπο δίνοντας ένα χαρακτηριστικό παράδειγμα. Όπως εξήγησε για τις ανάγκες ταινίας που γυριζόταν στην Βουλγαρία απαιτήθηκε να χτίσουν μια μεγάλη γέφυρα η οποία εντέλει και έμεινε στην περιοχή εξυπηρετώντας καθημερινά τους κατοίκους. Τέλος, σημείωσε πως αυτό το διάστημα 15 Έλληνες βρίσκονται στα στούντιο στην Βουλγαρία για εκπαίδευση.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>