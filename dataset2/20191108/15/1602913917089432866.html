<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/svetlana-pinzari-numita-vicepresedinte-al-consiliului-de-administratie-al-producatorului-de-aluminiu-alro-slatina-in-urma-demisiei-lui-gheorghe-serghei-18557281"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T15:59:21+00:00"/>
    <meta property="og:title" content="​Svetlana Pînzari, numită vicepreşedinte al consiliului de administraţie al producătorului de aluminiu Alro Slatina în urma demisiei lui Gheorghe Serghei"/>
    <meta property="og:description" content="Producătorul de aluminiu Alro Slatina (simbol bursier - ALR) anunţă la bursă că, în urma adunării acţionarilor de vineri, 8 decembrie, Svetlana Pînzari a fost numită în funcţia de vicepreşedinte al consiliului de administraţie al companiei în locul rămas vacant în urma demisiei lui Gheorghe Serghei."/>
  </head>
  <body>
    <article>
      <h1>​Svetlana Pînzari, numită vicepreşedinte al consiliului de administraţie al producătorului de aluminiu Alro Slatina în urma demisiei lui Gheorghe Serghei</h1>
      <address><time datetime="2019-11-08T15:59:21+00:00">08 Nov 2019, 15:59</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Producătorul de aluminiu Alro Slatina (simbol bursier - ALR) anunţă la bursă că, în urma adunării acţionarilor de vineri, 8 decembrie, Svetlana Pînzari a fost numită în funcţia de vicepreşedinte al consiliului de administraţie al companiei în locul rămas vacant în urma demisiei lui Gheorghe Serghei.</p>
      <p>De asemenea, în cadrul aceleiaşi adunări, Pavel Priymakov a fost numit membru provizoriu al CA până la numirea unui nou membru de către următoarea adunare generală a acţionarilor. Atat Svetlana Pînzari, cât şi Pavel Priymakov au acceptat numirile.</p>
      <p>Svetlana Pînzari a absolvit Universitatea din Columbia, New York, fiind licenţiată în Economie. A participat la un stagiu de practică la Fondul Monetar Internaţional. A deţinut funcţii de conducere pentru mai multe bănci comerciale şi pentru Banca Centrală, fiind responsabilă pentru arii ca: guvernanţă corporativă, investiţii, trezorerie şi sistemul naţional de plăţi. A deţinut funcţia de Şef al Comitetului pentru Administrarea Activelor şi Pasivelor, a fost membru al Comitetului de Credite şi membru al Consiliului de Administraţie.</p>
      <p>S-a alăturat Aro ca director financiar adjunct şi, ulterior, în 2006 a fost numită director dinanciar pentru Grupul Alro şi membru al consiliului de administraţie pentru Alro şi Alum până în 2013. A fost responsabilă pentru arii ca: bugetare, raportare, contabilitate şi trezorerie. Ulterior s-a alaturat Vi Holding LLC ca director economic.</p>
      <p>Compania este deţinută în proporţie de 54,1% de către grupul Vimetco, controlat de miliardarul rus Vitali Matsitski, în timp ce Paval Holding, controlat de fraţii Pavăl, proprietarii Dedeman, deţine 23,2% din numărul de acţiuni. Fondul Proprietatea este al treilea cel mai mare acţionar, cu 10,2% din capitalul social.</p>
      <p>De la începutul anului, acţiunile ALR se tranzacţionează în scădere cu 25,6% pe fondul unor tranzacţii de 22,7 mil. lei, emitentul ajungând la 1,6 mld. lei capitalizare.</p>
    </article>
  </body>
</html>