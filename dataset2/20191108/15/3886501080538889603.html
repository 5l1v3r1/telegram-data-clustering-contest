<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119062-zvizdic-odgovorio-makronu-bih-nije-nikome-pretnja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T15:30:03+00:00"/>
    <meta property="og:title" content="Zvizdić odgovorio Makronu: BiH nije nikome pretnja"/>
    <meta property="og:description" content="Povodom izjave predsednika Francuske Emanuela Makrona da je &quot;Bosna i Hercegovina... tempirana bomba koja otkucava 'tik-tak' &quot; jer se &quot;suočava s problemom džihadista Islamske države, povratnika s ratišta&quot;, predsedavajući Saveta ministara BiH Denis Zvizdić je danas izjavio da &quot;BiH nije pretnja nikome&quot;. Zvizdić je u pisanoj izjavi istakao da su medjunarodne institucije i agencije, kao i Stejt department SAD &quot;vrlo jasno konstatovali da je BiH postigla značajan napredak u borbi protiv terorizma i svih oblika ekstremizma&quot;.  On je naveo da je zaustavljen odlazak gradjana BiH na strana ratišta, i da bilo koji gradjanin BiH nije učestvovao u bilo kojem terorističkom aktu bilo gde u svetu. &quot;To govori o našoj ozbiljnoj posvećenosti borbi protiv terorizma&quot;, napisao je Zvizdić i dodao da je &quot;BiH vrlo kredibilan partner u borbi protiv terorizma i partner u globalnoj koaliciji u borbi protiv Islamske države&quot;. Predsedavajući Saveta ministara BiH naveo odao da iz BiH na strana ratišta nije otišlo &quot;niti manje, niti više gradjana…"/>
  </head>
  <body>
    <article>
      <h1>Zvizdić odgovorio Makronu: BiH nije nikome pretnja</h1>
      <address>
        <time datetime="2019-11-08T15:30:03+00:00">08 Nov 2019, 15:30</time>
      </address>
      <p><b>Povodom izjave predsednika Francuske Emanuela Makrona da je "Bosna i Hercegovina... tempirana bomba koja otkucava 'tik-tak' " jer se "suočava s problemom džihadista Islamske države, povratnika s ratišta", predsedavajući Saveta ministara BiH Denis Zvizdić je danas izjavio da "BiH nije pretnja nikome".</b> Zvizdić je u pisanoj izjavi istakao da su medjunarodne institucije i agencije, kao i Stejt department SAD "vrlo jasno konstatovali da je BiH postigla značajan napredak u borbi protiv terorizma i svih oblika ekstremizma". <br/><br/>On je naveo da je zaustavljen odlazak gradjana BiH na strana ratišta, i da bilo koji gradjanin BiH nije učestvovao u bilo kojem terorističkom aktu bilo gde u svetu.<br/><br/>"To govori o našoj ozbiljnoj posvećenosti borbi protiv terorizma", napisao je Zvizdić i dodao da je "BiH vrlo kredibilan partner u borbi protiv terorizma i partner u globalnoj koaliciji u borbi protiv Islamske države".<br/><br/>Predsedavajući Saveta ministara BiH naveo odao da iz BiH na strana ratišta nije otišlo "niti manje, niti više gradjana nego iz bilo koje države regiona Zapadnog Balkana ili Evrope".<br/><br/>"Zbog toga Bosna i Hercegovina nije i neće biti bilo kakva pretnja", ocenio je Zvizdić.<br/><br/>On je naveo da smatra da podatke o pitanjima terorizma sve države treba da dobiju direktno od ovlašćenih institucija i agencija BiH, jer su samo to, kako je rekao, "pravi i relevantni fakti, odnosno pravi podaci koji mogu biti provereni".<br/><br/>"Informacije nikako ne treba uzimati od onih koji su nedobronamerno orijentisani prema BiH i koji takvim izjavama nanose nemerljivu štetu medjunarodnom ugledu i kredibilitetu BiH, koja se nalazi u fazi i evropskih i NATO integracija", zaključio je predsedavajući Saveta ministara BiH.</p>
    </article>
  </body>
</html>