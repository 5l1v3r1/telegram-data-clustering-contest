<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620479/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D8%B3%D8%B1%D9%86%DA%AF%D9%88%D9%86-%DA%A9%D8%B1%D8%AF%D9%86-%DB%8C%DA%A9-%D9%BE%D9%87%D9%BE%D8%A7%D8%AF-%D8%AA%D9%88%D8%B3%D8%B7-%D9%BE%D8%AF%D8%A7%D9%81%D9%86%D8%AF-%D9%87%D9%88%D8%A7%DB%8C%DB%8C-%D8%A7%D8%B1%D8%AA%D8%B4%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AE%D9%88%D8%B2%D8%B3%D8%AA%D8%A7%D9%86-%D9%82%D8%B7%D8%B9%D8%A7-%D9%BE%D9%87%D9%BE%D8%A7%D8%AF-%D8%AE%D8%A7%D8%B1%D8%AC%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:16:00+00:00"/>
    <meta property="og:title" content="جزئیات جدید از سرنگون کردن یک پهپاد توسط پدافند هوایی ارتش/استاندارخوزستان: قطعا پهپاد خارجی است"/>
    <meta property="og:description" content="یک پهباد از سوی سامانه پدافندی ارتش جمهوری اسلامی در شهر بندرامام خمینی از توابع شهرستان بندر ماهشهر ساقط لاشه آن در نیزارها پیدا شد."/>
  </head>
  <body>
    <article>
      <h1>جزئیات جدید از سرنگون کردن یک پهپاد توسط پدافند هوایی ارتش/استاندارخوزستان: قطعا پهپاد خارجی است</h1>
      <address>
        <time datetime="2019-11-08T15:16:00+00:00">08 Nov 2019, 15:16</time>
      </address>
      <p>
        <i>یک پهباد از سوی سامانه پدافندی ارتش جمهوری اسلامی در شهر بندرامام خمینی از توابع شهرستان بندر ماهشهر ساقط لاشه آن در نیزارها پیدا شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صبح امروز صدای نسبتا شدید مردم شهر بندرامام خمینی را متوجه حادثه ای کرد ولی تا ساعت‌های اولیه کسی از علت این صدای مهیب بی خبر بود.</p>
      <p>ساعاتی بعد منابع محلی خبر دادند که سامانه پدافندی هوایی ارتش جمهوری اسلامی مستقر در منطقه بعد از مشاهده یک پهباد به سرعت آن را ساقط کرده‌اند.</p>
      <p>غلامرضا شریعتی استاندار خوزستان نیز در این خصوص توضیح داد: در نخستین ساعات اولیه بامداد جمعه یک فروند پهپاد ناشناس وارد حریم شهرستان ماهشهر شد که بلا فاصله پدافند ارتش جمهوری اسلامی وارد عمل شد.</p>
      <p>وی گفت: پدافند قرارگاه جنوب غرب ارتش جمهوری اسلامی ایران مستقر در ماهشهر با شلیک موشک این پهپاد ناشناس را ساقط کرده که لاشه آن در نیزارهای اطراف ماهشهر سقوط کرد.</p>
      <p>وی اضافه کرد: هم‌اینک لاشه این پهپاد توسط نیروهای نظامی و امنیتی از لای نیزارها بیرون کشده شده و کارشناسان تحقیقات از آن را آغاز کرده اند.</p>
      <p>رئیس شورای تامین استان خوزستان گفت: پهپاد یاد شده به طور قطع مربوط به کشورهای خارجی است و نتایج بررسی‌های کارشناسان نیز پس از مشخص شدن در اختیار مردم قرار میگیرد.</p>
      <p>شریعتی گفت: آنچه مشخص است این پهپاد بدون هماهنگی وارد فضای ماهشهر شده به همین دلیل پدافند شهرستان اقدام به ساقط کردن آن کرده است.</p>
      <p>وی گفت: پدافند استان خوزستان با دقت و تیزبینی و بنا به حساسیت‌های منطقه و تهدیدات دشمن تمامی تحرکات را زیر نظر دارد و اجازه هر گونه قدرت مانور را از دشمن خواهد گرفت.</p>
      <p>بندر امام خمینی یکی از بندرهای استان خوزستان ایران در خلیج فارس است. این بندر با داشتن ۳۸ اسکله فعال به طول ۷ کیلومتر، بزرگ‌ترین بندر فعال ایران است. اداره کل بنادر و دریانوردی خوزستان در این بندر واقع شده‌است.</p>
      <p>همچنین منطقه ویژه اقتصادی پتروشیمی با بیش از ۲۰ مجمتع پتروشیمی درجوار این شهر واقع شده است.</p>
    </article>
  </body>
</html>