<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/rabia-naz-sorusturmasi-adli-tip-raporuna-gore-tirnaklarinda-erkek-dna-si-var-889139"/>
    <meta property="og:site_name" content="Onedio"/>
    <meta property="article:published_time" content="2019-11-08T15:21:10+00:00"/>
    <meta property="og:title" content="Rabia Naz Soruşturması: Adli Tıp Raporuna Göre Tırnaklarında Erkek DNA'sı Var"/>
    <meta property="og:description" content="Giresun'un Eynesil ilçesinde yaşayan ve şüpheli bir şekilde hayatını kaybeden Rabia Naz'ın ölümüne ilişkin hazırlanan adli tıp raporunda, küçük kızın ..."/>
  </head>
  <body>
    <article>
      <h1>Rabia Naz Soruşturması: Adli Tıp Raporuna Göre Tırnaklarında Erkek DNA'sı Var</h1>
      <address><time datetime="2019-11-08T15:21:10+00:00">08 Nov 2019, 15:21</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/giresun/5c0d16b492fd0a322b7ac914">Giresun</a>'un Eynesil ilçesinde yaşayan ve şüpheli bir şekilde hayatını kaybeden Rabia Naz'ın ölümüne ilişkin hazırlanan adli tıp raporunda, küçük kızın tırnaklarında erkek DNA'sı tespit edildiği ortaya çıktı.</h4>
      <figure>
        <img src="https://img-s1.onedio.com/id-5dc57c4a999ebe7124a43cf6/rev-0/w-500/s-e93939ed888c5a9d1db4fd85d7e1209bc9512a8c.jpg"/>
      </figure>
      <p>Rabia Naz Vatan, 13 Nisan 2018'de, Eynesil'e bağlı Gümüşçay Mahallesi'ndeki evlerinin önünde yaralı bulundu. İhbarla <a href="https://onedio.com/etiket/olay/57ceb76ded62790c040afa50">olay</a> yerine gelen sağlık ekibince ambulansla hastaneye kaldırılan Rabia Naz, doktorların tüm müdahalelerine rağmen kurtarılamadı. Küçük kızın ölüm nedeninin tespiti için Adli Tıp Kurumu'nca 2 rapor hazırlandı. Raporlarda ölümün, genel beden travmasına bağlı kırık ve iç organ yaralanması sonucu meydana geldiği, yüksekten düşme ile uyumlu olduğu kaydedildi. Aile ise kızlarına otomobil çarptığını ve yaralı olarak evin önüne bırakıldığını iddia etti. Kızının ölümü üzerine iz süren baba Vatan, elde ettiği delilleri kamuoyu ile paylaşıp yetkili mercilere sesini duyurmaya çalıştı.</p>
      <h3>Tırnaklarında erkek DNA'sı bulundu</h3>
      <figure>
        <img src="https://img-s2.onedio.com/id-5dc580e751f9741826f27b43/rev-0/w-500/s-5cc5689476d10103820705dc8d39eef947edefe3.jpg"/>
      </figure>
      <p>DHA'nın aktardığı bilgiye göre, Rabia Naz Vatan'ın ölümüne ilişkin <a href="https://onedio.com/etiket/trabzon/5c0d1735107b15241e2c8ad4">Trabzon</a> Adli Tıp Grup Başkanlığı Biyoloji İhtisas Dairesi'nce hazırlanan raporda, tırnaklarından erkek DNA'sı tespit edildiği kaydedildi. Raporda, "Rabia Naz Vatan'a ait olduğu bildirilen sağ el 3 adet tırnak örneği ve sol el 1 adet tırnak örneğinden; örneklerin içerdiği DNA miktarının azlığı, oransızlığı veya bütünlüğünü kaybetmiş olmasından kaynaklanabilecek sebeplerden dolayı yalnızca yüksek oranda DNA içeren Rabia Naz Vatan'a ait DNA profili tespit edildi. Rabia Naz Vatan'a ait olduğu bildirilen aşağıdaki örneklerden en az biri erkek birden fazla şahsa ait olabilecek DNA profili bir arada karışık elde edildi. Söz konusu karışık DNA profilinin Rabia Naz Vatan'a ait DNA profilini içerdiği tespit edildi" denildi.</p>
      <h3>Rabia Naz komisyonu Eynesil'de</h3>
      <figure>
        <img src="https://img-s2.onedio.com/id-5dc5818675f3b85725a24979/rev-0/w-500/s-4ef75305403abefd7715dc4fbce2fe22b67bc8bc.jpg"/>
      </figure>
      <p>Rabia Naz Vatan başta olmak üzere şüpheli çocuk ölümlerinin araştırılması ve bu konuda alınması gereken tedbirlerin belirlenmesi amacıyla <a href="https://onedio.com/etiket/turkiye-buyuk-millet-meclisi/50189644cc161f8ec1342174">TBMM</a>'de kurulan Araştırma Komisyonu'nun 12 üyesi, Eynesil'e geldi. <a href="https://onedio.com/etiket/polis/578bf06ee4ad23697ca1a0b3">Polis</a> ekipleri, heyetin incelemelerde bulunacağı alanlarda güvenlik önlemleri aldı. <a href="https://onedio.com/etiket/adalet-ve-kalkinma-partisi/50187b65295c0432640034e9">AKP</a> <a href="https://onedio.com/etiket/aksaray/5c0d1746688fdc6b2b0384ce">Aksaray</a> Milletvekili Cengiz Aydoğdu başkanlığındaki heyet, Rabia Naz'ın annesi Atika ve babası Şaban Vatan ile görüştü. Görüşme, basına kapalı gerçekleştirildi.</p>
      <h3>"Acılı bir ölümün aydınlatılması için buradayız"</h3>
      <figure>
        <img src="https://img-s2.onedio.com/id-5dc58214735d22f870a13e27/rev-0/w-500/s-a4905848814c66773ebf66fa49d0b5b37a31eced.jpg"/>
      </figure>
      <p>Komisyon başkanı <a href="https://onedio.com/etiket/adalet-ve-kalkinma-partisi/50187b65295c0432640034e9">AK Parti</a> <a href="https://onedio.com/etiket/aksaray/5c0d1746688fdc6b2b0384ce">Aksaray</a> Milletvekili Cengiz Aydoğdu, görüşme sonrası açıklamalarda bulundu. Acılı bir ölümün aydınlatılması için Eynesil’de olduklarını ifade eden Aydoğdu, “Ülkemizin gündemini meşgul eden, vicdanları yaralayan, herkesi çok üzen acılı bir ölümün aydınlatılması için buradayız. Konu yargıda, devam eden bir soruşturma var. <a href="https://onedio.com/etiket/turkiye-buyuk-millet-meclisi/50189644cc161f8ec1342174">Türkiye Büyük Millet Meclisi</a>’nin Genel Kurul kararıyla oluşturulan bir araştırma komisyonu olarak, biz daha çok bu işin seyrini inceleyeceğiz. Demokratik devletin iki ilkesi vardır. Birincisi meclis, diğeri ise milletin devletine olan güveni. Bu güven dediğimiz şeyin tezahürü öncelikle meclistedir. Sonra devletin adaletindedir. Milletvekiline, belediye başkanına, muhtarına oy veren vatandaş aynı zamanda kendi adına karar veren adaletin de aydınlık, temiz, dürüst olmasını ister. ‘Adalet mülkün temelidir’ sözünün dayanağı da budur. Biz adaletimize güveniyoruz, süreç devam ediyor. Elbet son söz Türk adaletinin olacaktır" dedi.</p>
      <h3>Rabia Naz'ın okuldan eve gittiği güzergahı incelediler</h3>
      <figure>
        <img src="https://img-s2.onedio.com/id-5dc5829eb1b0225f258bbacd/rev-0/w-500/s-c2b6d5c869cb110c440ee650c95c027cad51334f.jpg"/>
      </figure>
      <p>Meclis Araştırma Komisyonu üyesi 12 milletvekili, daha sonra sahada incelemelerde bulundu. Rabia Naz'ın <a href="https://onedio.com/etiket/olay/57ceb76ded62790c040afa50">olay</a> günü okuldan çıkıp geldiği eve kadar olan mesafeyi yürüyen heyet, yaralı bulunduğu evin çevresinde incelemeler yaptı. Heyet ardından soruşturmayı yürüten emniyet ve savcılık yetkilileri ile basına kapalı görüşme gerçekleştirdi.</p>
      <h3>"Rabia Naz’ın erkek tırnağıyla ne işi var?"</h3>
      <figure>
        <img src="https://img-s2.onedio.com/id-5dc583b5ecf44ff8246a26e1/rev-0/w-500/s-943d304fc8eccb00401818947f437bfc5e8c1adc.jpg"/>
      </figure>
      <p>Adli Tıp Raporu’nda kızının tırnağında bir erkek DNA’sı olduğunu ifade eden Vatan, “Rabia Naz’ın erkek tırnağıyla ne işi var? Bir mücadele söz konusu olabilir, ya arabaya konulurken ya da öncesinde farklı bir <a href="https://onedio.com/etiket/olay/57ceb76ded62790c040afa50">olay</a> yaşandı. Bunun üzerine neden gidilmedi? Bu büyük bir delildir. Bir çocuğun tırnağının içinde erkek DNA’sına rastlanılması önemli bir durum. Metruk ev davası da vardı. Çocuğun metruk evden alınıp, buraya kadar getirildiği ve <a href="https://onedio.com/etiket/intihar/5078d58eb815ea38422581af">intihar</a> süsü verildiği gündeme geldi. Ben bu konuda eminim. Çocuğun üzerindeki tozların hepsi o eve aitti. Ayrıca orada bir lastik izi vardı ve hiç gündeme gelmedi. 15 santimetre genişliğinde, 65 santimetre uzunluğunda bir araba oraya yaklaşmış. Bu metruk evle ilgili tüm bilgiyi komisyona verdim, bizzat gösterdim. Metruk evin nasıl yıkıldığını, o tozu 3 ay sonra fark ettiğimizi ve fark edince evin hemen yıkıldığını kendilerine ilettik” diye konuştu.</p>
    </article>
  </body>
</html>