<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/otp-bank-romania-subsidiara-locala-a-celui-mai-mare-grup-bancar-din-ungaria-anunta-un-profit-de-79-milioane-lei-pentru-primele-noua-luni-din-2019-in-crestere-cu-14-18557043"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T15:00:19+00:00"/>
    <meta property="og:title" content="OTP Bank România, subsidiara locală a celui mai mare grup bancar din Ungaria, anunţă un profit de 79 milioane lei pentru primele nouă luni din 2019, în creştere cu 14%"/>
    <meta property="og:description" content="OTP Bank România, subsidiara locală a celui mai mare grup bancar din Ungaria, a înregistrat un profit ajustat după impozitare de 79 milioane lei pentru primele nouă luni din 2019, în creştere cu 14% faţă de aceeaşi perioadă a anului trecut, potrivit raportului trimestrial."/>
  </head>
  <body>
    <article>
      <h1>OTP Bank România, subsidiara locală a celui mai mare grup bancar din Ungaria, anunţă un profit de 79 milioane lei pentru primele nouă luni din 2019, în creştere cu 14%</h1>
      <address><time datetime="2019-11-08T15:00:19+00:00">08 Nov 2019, 15:00</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>OTP Bank România, subsidiara locală a celui mai mare grup bancar din Ungaria, a înregistrat un profit ajustat după impozitare de 79 milioane lei pentru primele nouă luni din 2019, în creştere cu 14% faţă de aceeaşi perioadă a anului trecut, potrivit raportului trimestrial.</p>
      <p>Subsidiara locală a grupului ungar a înregistrat în T3 2019 un profit de 26 milioane lei, cu 28% mai puţin decât în T2 2019.</p>
      <p>Banca justifică rezultatul susţinând că a fost afectat de costurile de risc mai mari, care au crescut din cauza deprecierii recunoscute de OTP Factoring pentru filialele sale ca urmare a capitalului propriu negativ înregistrat de acestea.</p>
      <p>OTB Bank România, a noua cea mai mare bancă din România după active, a înregistrat un profit operaţional în creştere cu 18% în primele nouă luni din 2019, ca urmare a creşterii cu 24% a veniturilor totale şi a creşterii cheltuielilor operaţionale cu 28%.</p>
      <p>Marja netă a dobânzii din primele nouă luni a scăzut uşor, în timp ce activele totale au crescut semnificativ de la un an la altul, transmite banca.</p>
      <p>În trimestrul al treilea, activitatea comercială s-a intensificat în mod deosebit datorită: creşterii de 68% a creditelor de tip imobiliar şi de 25% a creditelor de nevoi personale.</p>
      <p>În luna august 2019, grupul ungar OTP, cel mai mare grup bancar maghiar, a adus 320 mi­l. lei (67,6 mil. euro) la capi­talul sub­si­diarei din România, reprezentând cea mai mare injecţie de capital de pe piaţa locală din august. Această majorare de capital vine după ce în decembrie 2018 OTP Bank a anunţat o altă creştere a capitalului cu aproa­pe 28 mil. euro de la acţionarii un­guri, obiectivul menţionat atunci fiind „susţinerea planurilor de creştere ale băncii“.</p>
      <p>La finele anului 2018, OTP Bank era pe locul 9 în sistemul bancar românesc în clasamentul după active, cu o cotă de piaţă de 2,45% şi active de peste 11 miliarde de lei. În prima jumătate a anului, activele băncii au crescut cu 22%, la 12,2 miliarde de lei. Ţinta asumată de Gyula Fater, noul CEO, în cadrul planului de cinci ani este de a dubla activele şi numărul de clienţi ai băncii şi de a ajunge la o cotă de piaţă de 5%.</p>
    </article>
  </body>
</html>