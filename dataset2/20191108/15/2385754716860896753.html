<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596426/prota-ethniko-meta-lout-kai-ystera-trimeris-kindynoi-kai-prosdokies"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T15:45:00+00:00"/>
    <meta property="og:title" content="Πρώτα Εθνικό, μετά Λούτ και ύστερα Τριμερής – Κίνδυνοι και προσδοκίες"/>
    <meta property="og:description" content="Το Κυπριακό βρίσκεται σε τροχιά έντονης κινητικότητας την ώρα που το εσωτερικό μέτωπο είναι θρυμματισμένο.   Την ερχόμενη Τετάρτη (13/11) ο Πρόεδρος..."/>
  </head>
  <body>
    <article>
      <h1>Πρώτα Εθνικό, μετά Λούτ και ύστερα Τριμερής – Κίνδυνοι και προσδοκίες</h1>
      <address><time datetime="2019-11-08T15:45:00+00:00">08 Nov 2019, 15:45</time> by <a rel="author">SigmaLive</a></address>
      <p>Το Κυπριακό βρίσκεται σε τροχιά έντονης κινητικότητας την ώρα που το εσωτερικό μέτωπο είναι θρυμματισμένο.</p>
      <p>Την ερχόμενη Τετάρτη (13/11) ο Πρόεδρος της Δημοκρατίας συγκάλεσε Εθνικό Συμβούλιο ενόψει της καθόδου Λουτ στην Κύπρο αλλά και της επικείμενης Τριμερής στο Βερολίνο.</p>
      <p>Όπως είχε αποκαλύψει το ΣΙΓΜΑ, από το βράδυ της Πέμπτης (7/11), η ειδική Σύμβουλος του Γενικού Γραμματέα του ΟΗΕ για το Κυπριακό, Τζέιν Χολ Λούτ, θα βρεθεί στο νησί την Παρασκευή 15 Νοεμβρίου και θα έχει συνάντηση μαζί της το Σάββατο 16 του μηνός. Την ίδια ημέρα, η ειδική σύμβουλος του Γ.Γ θα έχει συνάντηση και με τον Μουσταφά Ακιντζί.</p>
      <p>Η άφιξη της κυρίας Λουτ στην Κύπρο, εντάσσεται στο πλαίσιο προετοιμασίας της Τριμερούς συνάντησης που θα λάβει χώρα στις 25 Νοεμβρίου ανάμεσα στον  Πρόεδρο Αναστασιάδη, του Μουσταφά Ακιντζί και τον Γ.Γ του ΟΗΕ, Αντόνιο Γκουτέρες. Οι ίδιες πληροφορίες του ΣΙΓΜΑ, σημειώνουν ότι το φορμάτ της συνάντησης θα είναι Γκουτέρες – Λουτ, Αναστασιάδης – Μαυρογιάννης και Ακιντζί – Μπουρτζιού.</p>
      <p>Ο Νίκος Αναστασιάδης ερωτηθείς κατά πόσο είναι αισιόδοξος ενόψει της Τριμερούς δήλωσε: «Θέλω να ελπίζω ότι, εάν και η άλλη πλευρά διαθέτει την ίδια αποφασιστικότητα και πολιτική βούληση με αυτήν που διαθέτουμε εμείς, [η συνάντηση] μπορεί να αποδώσει αποτελέσματα». Η τοποθέτηση του Προέδρου της Δημοκρατίας, δεν μπορεί να θεωρηθεί ως ένδειξη αισιοδοξίας δεδομένου των θέσεων που προβάλλει η Τ/κ πλευρά ως προς την συνομολόγηση όρων αναφοράς.</p>
      <p>Υπενθυμίζεται, ότι η διαδικασία συνομολόγησης των Όρων δεν καρποφόρησε τον Αύγουστο στην Κύπρο. Αιτία, σύμφωνα με τα όσα υποστήριξε ο ίδιος ο Πρόεδρος της Δημοκρατίας το τελευταίο χρονικό διάστημα, ήταν η υπαναχώρηση του Μουσταφά Ακιντζί από τα όσα συμφωνήθηκαν στη συνάντηση που είχαν στις 9 Αυγούστου. Πιο συγκεκριμένα, η Τ/κ πλευρά, κατ’ εντολή της Τουρκίας, σύμφωνα με τα όσα ισχυρίζεται η Ε/κ πλευρά, ανέτρεψε τη συμφωνία των δυο ηγετών αφού επέμενε όπως παρεισφρήσουν στους Όρους Αναφοράς η εκ περιτροπής προεδρία και η κατάθεση νέων ιδεών ανεξαρτήτως τελικής έκβασης της διαπραγμάτευσης. Συνεπώς, αν η Τ/κ πλευρά δεν κάνει πίσω από τις αξιώσεις τις οποίες ήδη ο Πρόεδρος της Δημοκρατίας απέρριψε, τότε, πως θα υπάρξει θετική κατάληξη στο Βερολίνο; Στο ενδεχόμενο όμως που υπάρξουν υπαναχωρήσεις εκατέρωθεν και εν τέλει υπάρξει θετική κατάληξη, τότε, θα ανοίξει κατά πάσα πιθανότητα κι ο δρόμος για την άτυπη Πενταμερή την οποία ευνοεί και η Τουρκία για να θέσει άλλα μοντέλα λύσης.</p>
      <p>Όλα αυτά βεβαίως, την ώρα που στο εσωτερικό μέτωπο Κυβέρνηση – ΔΗΣΥ από τη μια και ΑΚΕΛ από την άλλη εξαπολύουν μύδρους καθημερινά, ακυρώνουν συναντήσεις και προβαίνουν σε εμπρηστικές δηλώσεις.</p>
    </article>
  </body>
</html>