<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/tereza-mozes-a-fost-sarbatorita-de-colectivul-muzeului-tarii-crisurilor-la-implinirea-celor-100-de-ani-foto-152654.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T15:35:00+00:00"/>
    <meta property="og:title" content="Tereza Mózes a fost sărbătorită de colectivul Muzeului Ţării Crişurilor la împlinirea celor 100 de ani (FOTO)"/>
    <meta property="og:description" content="Cunoscută ca specialist în domeniul etnografiei din Crişana şi din România, cu o muncă prestigioasă în spate, Tereza Mózes, etnografă şi fostă muzeografă a Muzeului Ţării Crişurilor, a fost sărbătorită vineri, cu ocazia împlinirii a 100 de ani de viaţă. Sărbătorita, stabilită în Tel Aviv, a povestit, printr-un apel video, cu angajaţii Muzeului."/>
  </head>
  <body>
    <article>
      <h1>Tereza Mózes a fost sărbătorită de colectivul Muzeului Ţării Crişurilor la împlinirea celor 100 de ani (FOTO)</h1>
      <address><time datetime="2019-11-08T15:35:00+00:00">08 Nov 2019, 15:35</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/mozesmtc08112019_2.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/mozesmtc08112019_1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/mozesmtc08112019_3.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/mozesmtc08112019_4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/mozesmtc08112019_5.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/mozesmtc08112019_6.jpg"/>
        </figure>
      </slideshow>
      <p>
        <b>Cunoscută ca specialist în domeniul etnografiei din Crişana şi din România, cu o muncă prestigioasă în spate, Tereza Mózes, etnografă şi fostă muzeografă a Muzeului Ţării Crişurilor, a fost sărbătorită vineri, cu ocazia împlinirii a 100 de ani de viaţă.</b>
      </p>
      <p>
        <b>Sărbătorita, stabilită în Tel Aviv, a povestit, printr-un apel video, cu angajaţii Muzeului.</b>
      </p>
      <p>
        <b>100 de ani de viaţă</b>
      </p>
      <p>Ajunsă la Centenar, Tereza Mózes este născută în Şimleu Silvaniei pe 6 noiembrie 1919, în familia unui comerciant de piei. S-a mutat cu familia în Oradea la vârsta de 9 ani, urmând şcoala evreiască şi absolvind apoi Liceul "Oltea Doamna". A deprins croitoria, dar în mai – iunie 1944 a fost internată în ghetoul evreiesc din Oradea, de unde a fost transportată în Polonia. A fost internată şi în lagărele de concentrare Riga Splive, Kaiserwald, Stuthoff, Gutau, împreună cu sora sa, Eliza. Cealaltă soră, Magda, a fost ucisă în lagărul de la Auschwitz.</p>
      <p>După război, Tereza Mózes s-a dedicat pasiunii sale din tinereţe, etnografia. A urmat studiile universitare în Cluj, devenind licenţiată în istoria artei, etnografie, limba şi literatura franceză a Universităţii "Babeş-Bolyai". Revenită în Oradea, s-a angajat la Muzeul de Istorie şi Arheologie în 1949, ulterior devenind redactor al cotidianului local de limbă maghiară Fáklya. Între 1955 şi 1964 a fost directoare a Casei Regionale a Creaţiei Populare, fiind totodată profesor la Şcoala de Arte Plastice.</p>
      <p>Revenită în 1964 la Muzeul regional Crişana, devenit Muzeul Ţării Crişurilor, s-a preocupat de înfiinţarea Secţiei de Etnografie. Dacă la început, colecţia de etnografie cuprindea circa 80 de obiecte, până la plecarea sa din Secţie s-a ajuns la aproape 9.000. Etnograful a lăsat în urmă şi un sistem de lucru şi de organizare a colecţiei şi a expoziţiilor valabil până azi. A înfiinţat şi o şcoală de pregătire a muzeografilor în etnografie.</p>
      <p>A lucrat în Muzeu până la pensionare, în 1975, iar ulterior a donat instituţiei o colecţie de 700 de obiecte din ceramică, precum şi 2.800 de lucrări de artă şi etnografie. A publicat peste o sută de studii ştiinţifice. În prezent locuieşte în Tel Aviv, rămânând activă, studiind şi scriind.</p>
      <p>
        <b>Sărbătorită online</b>
      </p>
      <p>Pentru a marca momentul aşa cum se cuvine, colegii mai vechi şi mai noi ai Muzeului i-au dedicat un volum aniversar, intrând într-o discuţie prin Skype cu ea, dar şi cu familia, strânsă în cadru festiv în Tel Aviv.</p>
      <p>Vizibil emoţionată, Tereza Mózes a mulţumit instituţiei şi colegilor pentru volum, dar şi pentru diploma aniversară acordată cu aceeaşi ocazie. Cartea, cu titlul "In honorem. Centenar Tereza Mózes. Destin uman şi profesional", adună în cele peste 300 de pagini 23 de articole, atât privind activitatea etnografei, cât şi ştiinţifice, scrise de muzeografi şi vechi colaboratori. Volumul mai cuprinde un "Album sentimental", cu fotografii din colecţiile Muzeului din diferiţi ani şi din diferite ipostaze ale Terezei Mózes, începând cu anul 1965 şi până în 2019.</p>
      <p>Volumul a fost tipărit cu sprijinul financiar al Fundaţiei Euroregiunea Bihor – Hajdu-Bihár şi va fi distribuit gratuit la sediul Muzeului Ţării Crişurilor.</p>
      <p>Pe termen scurt, având în vedere că amenajarea noilor expoziţii permanente este în toi, directorul Muzeului, Aurel Chiriac, i-a înaintat Terezei Mózes invitaţia de a fi prezentă în Oradea la deschiderea noii Secţii de etnografie, anul viitor, urmând ca o sală să-i poarte numele.</p>
    </article>
  </body>
</html>