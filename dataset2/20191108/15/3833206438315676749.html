<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Otvlechenata-Viktoriya-ot-Dobrich-nyama-da-sudi-nasilnika-si-912270"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T15:28:00+00:00"/>
    <meta property="og:title" content="Отвлечената Виктория от Добрич няма да съди насилника си"/>
    <meta property="og:description" content="18-годишна Виктория от Добрич, която през лятото на миналата година бе  отвлечената и държана 20 дни..."/>
  </head>
  <body>
    <article>
      <h1>Отвлечената Виктория от Добрич няма да съди насилника си</h1>
      <address>
        <time datetime="2019-11-08T15:28:00+00:00">08 Nov 2019, 15:28</time>
      </address>
      <p>18-годишна Виктория от Добрич, която през лятото на миналата година бе  отвлечената и държана 20 дни в плен, не желае да предяви граждански иск срещу похитителя си и да бъде конституирана като частен обвинител в производството. Това съобщават от Окръжния съд, съобщава Про Нюз Добрич .</p>
      <p>32-годишния Мирослав Дяков е обвинен в извършването на три престъпления – противозаконно лишаване от свобода, причиняване на средна телесна повреда и държане на наркотици с цел разпространение. В продължение на 20 денонощия – от 3 до 24 юли 2018г., той държал девойката против волята й в обитавания от него апартамент в Добрич, което е извършено по мъчителен и опасен за здравето й начин. Според обвинението, в същия период той причинил на потърпевшата средна телесна повреда, изразяваща се в причиняването на тежък анемичен синдром, който е представлявал разстройство на здравето, временно опасно за живота й.</p>
      <p>Припомняме, че ученичката от Професионалната гимназия по ветеринарна медицина бе открита в дома на 32-годишния дилър. Тя бе обезобразена от бой и гаври, държана 20 дни без храна и вода, постоянно дрогирана  с три вида наркотици, горена с цигари.Тогава дългогодишни лекари споделиха, че никога досега не са виждали такова зверство. Детето бе прието в болницата силно измършавяло. Нивото на хемоглобина му бе 35 при норма минимум 120. Според медиците, Виктория бе на ръба на живота.</p>
      <p>Мъжът е обвинен и за това, че през периода от 23 март до 24 юли 2018г., при условията на продължавано престъпление, без надлежно разрешително, е държал с цел разпространение високорискови наркотични вещества – марихуана и амфетамин, на обща стойност 80.10 лева.</p>
      <p>Мирослав и неговият защитник са поискали процесът да премине по реда на съкратеното съдебно следствие  – с признаване на всички факти и обстоятелства, описани в обвинителния акт. Делото е насрочено за предварително изслушване на страните по реда на съкратената процедура за 29 ноември 2019г., от 9.00 часа.</p>
    </article>
  </body>
</html>