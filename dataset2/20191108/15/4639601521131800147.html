<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/tasoulas-osa-eginan-stin-proanakritiki-den-tha-epanalifthoun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T15:29:14+00:00"/>
    <meta property="og:title" content="Τασούλας: Οσα έγιναν στην προανακριτική δεν θα επαναληφθούν"/>
    <meta property="og:description" content="«Θα διεξαχθεί κανονικά (η επόμενη συνεδρίαση) και θα προστατευτεί η αποστολή της επιτροπής»"/>
  </head>
  <body>
    <article>
      <h1>Τασούλας: Οσα έγιναν στην προανακριτική δεν θα επαναληφθούν</h1>
      <h2>«Θα διεξαχθεί κανονικά (η επόμενη συνεδρίαση) και θα προστατευτεί η αποστολή της επιτροπής»</h2>
      <address><time datetime="2019-11-08T15:29:14+00:00">08 Nov 2019, 15:29</time> by <a rel="author">ΤοΒΗΜΑ Team</a></address>
      <p>Κατηγορηματικός ότι δεν πρόκειται να διακοπεί ξανά η συνεδρίαση της προανακριτικής επιτροπής για τον Δημήτρη Παπαγγελόπουλο εμφανίστηκε ο πρόεδρος της Βουλής, Κώστας Τασούλας.</p>
      <p>Ο ΠτΒ αναφέρθηκε στη χτεσινή αναβολή της συνεδρίασης, λόγω της παρουσίας των βουλευτών του ΣΥΡΙΖΑ, Παύλου Πολάκη και Δημήτρη Τζανακόπουλου.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <p>Όπως είπε ο κ. Τασούλας, μιλώντας στον ΣΚΑΪ, οι εργασίες διακόπηκαν γιατί αν γινόταν η συνεδρίαση παρουσία δυο βουλευτών που δεν είναι μέλη της, τότε το έργο της θα έπασχε από συνολική ακυρότητα.</p>
      <h3>«Θα προστατευτεί η αποστολή της επιτροπής»</h3>
      <p>«Από δω και πέρα αυτό που είδαμε χθες να γίνεται και να εμποδίζεται η επιτροπή από δυο βουλευτές μη μέλη, δεν πρόκειται να επαναληφθεί» ανέφερε ο ΠτΒ.</p>
      <p>«Θα διεξαχθεί κανονικά (η επόμενη συνεδρίαση) και θα προστατευτεί η αποστολή της επιτροπής», τόνισε ο κ. Τασούλας.</p>
      <p>Σε ερώτηση για το τι θα γίνει σε περίπτωση που εμφανιστεί ο κ. Πολάκης, ο πρόεδρος της Βουλής είπε χαρακτηριστικά ότι «μπορεί να εμφανιστεί οπουδήποτε αλλού εκτός από την επόμενη συνεδρίαση» καθώς δεν είναι μέλος της.</p>
      <h4>«Όλα θα γίνουν με τρόπο νόμιμο»</h4>
      <p>Σχετικά με τον τρόπο που θα διασφαλιστεί ότι θα ξεκινήσουν οι εργασίες της προανακριτικής ο κ. Τασούλας είπε ότι όλα θα γίνουν με τρόπο νόμιμο, θεσμικό και προβλεπόμενο.</p>
      <p>«Δεν υπάρχει ‘’οποιοσδήποτε τρόπος’’. Υπάρχουν συγκεκριμένοι τρόποι που προβλέπονται γι’ αυτούς οι οποίοι μπαίνουν με το ζόρι και χωρίς να είναι μέλη σε μια επιτροπή, που μάλιστα έχει καθήκοντα ανακριτικού υπαλλήλου. Δεν είναι η επιτροπή Περιβάλλοντος της Βουλής», σημείωσε ο κ. Τασούλας.</p>
      <p>Για την εξαίρεση των δυο βουλευτών του ΣΥΡΙΖΑ σημείωσε ότι «ασχοληθήκαμε περισσότερο καιρό απ’ ότι έπρεπε και με περιττό θόρυβο κατά τη γνώμη μου, με ένα θέμα διαδικαστικό. Αυτό έχει κλείσει. Προχωρούμε στην επιτέλεση του έργου της επιτροπής, το οποίο είναι σοβαρότατο».</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/08/politics/ypothesi-novartis-prosdiorizei-politiko-prosopo-o-pikrammenos/"/>
        <a href="https://www.tovima.gr/2019/11/08/politics/d-markopoulos-sto-one-channel-o-polakis-paragei-thoryvo-xoris-ousia/"/>
        <a href="https://www.tovima.gr/2019/11/07/politics/piges-proanakritikis-an-epimeinei-o-syriza-tha-kinithoun-diadikasies-gia-polaki-tzanakopoulo/"/>
        <a href="https://www.tovima.gr/2019/11/07/vimatv/g-mantelas-sto-one-channel-prepei-na-milisei-o-frouzis-stin-proanakritiki-epitropi/"/>
        <a href="https://www.tovima.gr/2019/11/07/politics/pleyris-tha-peitharxiso-an-yparxei-logos-eksairesis-mou-apo-tin-epitropi-gia-tin-proanakritiki/"/>
        <a href="https://www.tovima.gr/2019/11/07/politics/tzanakopoulos-praksikopimatiki-apofasi-i-anavoli-tis-proanakritikis/"/>
        <a href="https://www.tovima.gr/2019/11/07/politics/ypothesi-novartis-anavlithike-i-proanakritiki-arnithikan-na-fygoun-polakis-tzanakopoulos/"/>
        <a href="https://www.tovima.gr/2019/11/07/politics/papaggelopoulos-aitima-gia-anaklisi-tis-eksairesis-polaki-tzanakopoulou-apo-tin-proanakritiki/"/>
        <a href="https://www.tovima.gr/2019/11/07/politics/papaggelopoulos-zita-eksairesi-4-vouleyton-apo-tin-proanakritiki/"/>
        <a href="https://www.tovima.gr/2019/11/07/politics/proanakritiki-poia-i-stasi-polaki-tzanakopoulou-sti-synedriasi/"/>
      </related>
    </article>
  </body>
</html>